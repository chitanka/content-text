D>
	На враговете ми.
	Без вас нямаше да успея.
D$


>	Карти

	{img:bozhigrob_karta_ajtrija.jpg|Карта Република Айтрия}
	{img:bozhigrob_karta_bozhigrob.jpg|Карта Божигроб}
	{img:bozhigrob_karta_vranski_otdih.jpg|Карта Врански отдих}


>	Добра среща, благородни ми приятели!

	Ще си призная, че ми липсвахте по време на раздялата ни. Ще ми се при новата ни среща само да ви се усмихна вместо поздрав и да ви оставя в онова, що принадлежи на убийствата, отмъщението и случайния прилив на похотливи слова, написани с вкус. Но преди да се вмъкнем заедно между страниците, трябва да ви отправя най-искрено предупреждение.
	Паметта е предател, лъжец, калпав крадец. И макар че драматичният ни състав е неизличимо запечатан с мастило в умовете ви, понякога се налага да проявим снизхождение към недотам даровитите между вас, смъртните.
	Затова може би се полага да си припомните?


>	Действащи лица

	__Мия Корвере__ — убийца, крадла и главна героиня на нашия разказ, ако в него изобщо има главен герой. Баща й Дарий беше екзекутиран по заповед на Айтриянския сенат, а тя, след като се зарече да си отмъсти, стана последовател на най-страшната секта убийци в републиката — Червената църква.
	Макар че не издържа последния изпит в Църквата, Мия беше посветена в _острие_ (иначе казано, убийца), след като спаси Духовенството на Църквата по време на едно покушение на легионерите луминати.
	Мия е със смесена айтриянско-лийсийска кръв. Освен това е здрачин — човек, който има власт над самия мрак. Тя почти не разбира силата си, а единственият здрачин, когото познаваше, умря преди да й даде мечтаните от нея отговори.
	Трагедия, знам.

	__Господин Благ__ — създаден от сенките демон, спътник, близък другар (зависи кого ще попитате), който поглъща страховете на Мия. Когато беше малко момиченце, той спаси живота й и според твърденията му не знаел почти нищо за истинската си природа, макар да е известен с това, че от време на време послъгва.
	Господин Благ има формата на котка, при все че няма нищо общо с котките.

	__Затъмнение__ — още един сенчест демон, има облик на вълчица. Затъмнение беше спътник на лорд Касий, стария водач на Червената църква. Когато Касий загина при нападението на луминатите, Затъмнение се залепи за Мия.
	Като повечето кучета и котки двамата с Господин Благ не се погаждат.

	__Меркурио__ — учител и верен приятел на Мия още от времето преди да влезе в Червената църква. Дълги години самият той е бил _острие_ на Църквата, но сега се е оттеглил в Божигроб. Старият айтриянец има магазин, наречен „Антикварница Меркурио“, и работи като информатор и откривател на таланти за слугите на Черната майка.
	По-кисел дърт кучи син няма да намерите под никое от трите слънца.

	__Трик__ — чирак в Червената църква, а също приятел и любим на Мия. Трик беше от смесено айтриянско-дюимерско потекло. Малко преди да бъде приет на официална церемония в редиците на _остриетата_, Ашлин Ярнхайм го наръга на няколко пъти с кама в сърцето и го блъсна от склона на Тихата планина.
	След смъртта на момчето, спазвайки обещанието си към Трик, Мия уби дядо му, Мечотрошач, крал на островите Дюим.
	Което не беше чак толкова разумно, като се замисли човек…

	__Ашлин Ярнхайм__ — чирак в Червената църква и по-рано една от най-близките приятелки на Мия. Аш е родена във Ваан и е дъщеря на Торвар Ярнхайм, пенсионирано _острие_ на Църквата. За да си отмъсти за недъзите, получени при служба на Майката, той и децата му скроиха план, който едва не постави цялата Църква на колене, но накрая заговорът им все пак беше осуетен от Мия.
	В хода на тези събития беше убит братът на Аш — Осрик, но тя самата отърва кожата.
	В най-добрия случай чувствата на Аш към Мия могат да се опишат като… сложни.

	__Наев__ — _ръка_ (иначе казано, последовател) на Червената църква и близка приятелка на Мия, която прекарва стоки през безутешната Шепотна пустош, Ашках. Наев била обезобразена от ревнивата Тъкачка Мариел, но като награда за помощта към Мия по време на атаката на луминатите Мариел възвърна някогашната хубост на момичето.
	Наев никога не забравя и никога не прощава — една от причините двете с Мия да се спогаждат.

	__Друсила__ — Почитаната майка на Червената църква и въпреки видимо преклонната й възраст — една от най-страховитите живи служителки на Черната майка. Друсила скъса Мия на последния й изпит и едва след ходатайството на Касий, господаря на _остриетата_, момичето беше посветено в сан.
	Меко казано, старицата не е сред най-големите й почитателки.

	__Солис__ — Шахид на Песента, учител на чираците в Червената църква по изкуството на мечовете. По време на първия им двубой Мия разряза лицето му. За отплата Солис посече ръката й.
	Сега двамата се погаждат отлично, както можете да си представите.*
	[* Да, благородни ми приятели, това беше сарказъм. Признайте си, че го изпуснахте, нали? — Бел.авт.]

	__Паякоубийцата__ — избирана пет поредни години единодушно за „Шахид, който много вероятно ще убие собствените си ученици“, Паякоубийцата е господарка на Залата на Истината. Мия беше една от най-обещаващите й ученички, но след като не издържа последния изпит на Друсила, привързаността на Паякоубийцата към момичето се изпари напълно.

	__Мишелов__ — Шахид на Джобовете и майстор в краденето. Чаровен и остроумен, той обича да краде точно толкова, колкото и да носи дамски долни неща. Айтриянецът не храни силна вражда към Мия, което практически го превръща във водач на дружеството на почитателите й.

	__Аалеа__ — Шахид на Маските и господарка на тайните. Говори се, че на земята има само два вида хора — тези, които са влюбени в Аалеа, и тези, които все още не са я срещали.
	Тя всъщност е доста привързана към Мия.
	Възмутително, нали?

	__Мариел__ — едната от двамата магьосници албиноси на служба в Църквата. Мариел е майсторка в Тъкането на плът, древната ашкахска магия, и умее да вае кожата и мускулите, сякаш са направени от глина. Цената, която плаща обаче, е висока — собствената й плът е противна гледка за окото, а тя няма силата да я промени.
	Мариел обича единствено брат си Адонай, той също я обича, ала твърде много, май.

	__Адонай__ — вторият магьосник, който служи в Тихата планина. Адонай говори с кръвта и е способен да управлява човешкия витус. Благодарение на майсторлъка на сестра му хубостта му няма равна.
	Макар че си спомням една поговорка за корицата и книгата…

	__Елий__ — Летописецът на Тихата планина, който има задължението да поддържа някакво подобие на ред в големия атенеум на Червената църква.
	Той изглежда малко раздвоен по въпроса.

	__Тих__ — някогашен чирак в Червената църква, сега истинско _острие_. Тих никога не проронва и дума, а общува чрез някаква форма на езика на жестовете, известна като Безсловесния.
	Айтриянският младеж помогна на Мия на последния й изпит, но въпреки това настоява, че двамата не са приятели.

	__Джесъмин Грацианус__ — чирак в Червената църква от групата на Мия, която не успя да стане _острие_. Джесъмин е дъщеря на Марциний, айтриянски центурион, екзекутиран заради верността му към бащата на Мия Дарий Кралесъздателя Корвере. Джес обвинява Дарий, и следователно самата Мия, за смъртта на баща си, макар че в действителност момичетата имат много общо помежду си.
	Желанието да видят консул Юлий Скайва изкормен като свиня например.

	__Юлий Скайва__ — трикратно избиран за консул на Айтриянския сенат. След Бунта на Кралесъздателите отпреди шест години Скайва заема еднолично длъжността консул. Постът обикновено се дели с още един човек, а консулът държи властта само за един мандат, но правилата явно не важат за Скайва.
	Той ръководеше екзекуцията на Мииния баща и осъди майка й и по-малкото й братче на смърт във Философския камък. Освен това издаде заповед да удавят Мия в един канал.
	Да, Скайва е мерзавец.

	__Франческо Дуомо__ — Върховният кардинал на Църквата на светлината и най-могъщият член на Всевиждащото духовенство. Заедно със Скайва и Ремус той е отговорен за издаването на присъдата на бунтовниците Кралесъздатели.
	На тази земя Дуомо е дясната ръка на Аа. Само един поглед към някоя свещена реликва, благословена от човек с неговата вяра, е достатъчен, за да накара Мия да се загърчи в агония.
	Поради тази причина може да се окаже трудно да го направи на кайма с ножа си.

	__Джустикус Маркус Ремус__ — старият джустикус на легиона на луминатите ръководеше атаката срещу Тихата планина. В решаващата схватка с Мия Ремус подхвърли няколко загадъчни реплики относно брат й Йонен.
	Мия намушка айтриянеца до смърт, преди той да успее да й обясни какво искаше да каже.
	Мъжът не остана доволен.

	__Алин Корвере__ — майка на Мия. Макар че е родом от Лийс, Алин се издигна в коридорите на айтриянската власт. Тя беше политически гений, доня на висока почит и със силна воля. Затворена в тъмницата във Философския камък с невръстното си момченце след неуспешния бунт на съпруга й, тя умря в лудост и злочестина.
	Да, аз също доста я харесвах.

	__Дарий Кралесъздателя Корвере__ — баща на Мия. Предишният джустикус на легиона на луминатите Дарий сключи съюз с генерал Гай Максиний Антоний, чиято крайна цел беше да коронясат Антоний за крал. Заедно двамата айтриянци събраха войска и с нея настъпиха към родната си столица, но в навечерието на битката бяха заловени. Без водачи армията им се разпадна. Войниците бяха разпнати на кръст, а самият Дарий — обесен до своя предполагаемо бъдещ крал Антоний.
	Толкова близо до него, че можеха да се докоснат.

	__Йонен Корвере__ — братът на Мия. Пеленаче по времето на бащиния си бунт, Йонен беше хвърлен в Камъка по заповед на Юлий Скайва заедно с майка си. Преди Мия да успее да го спаси, научи, че е умрял.

	__Аа__ — Бащата на Светлината, известен още като Всевиждащия. Според легендата трите слънца, известни като Саан (Виждащия), Сааи (Знаещия) и Шиих (Наблюдателя), са очите му. Обикновено в небето винаги има едно или две от тях и затова истинска нощ, или пъленмрак, пада едва за седмица на всеки две години и половина.
	Аа е благодетелен бог, благ към покорните вярващи и милостив към враговете си. И ако повярвате в това, благородни ми приятели, имам един мост в Божигроб, който искам да ви продам.

	__Тсана__ — Господарката на огъня, Тази, Която Изгаря Греховете Ни, Непорочната, Закрилница на Жени и Воини, първородната дъщеря на Аа и Ния.

	__Кеф__ — Господарката на земята, Тази, Която Вечно Спи, Огнището, Закрилница на Мечтатели и Глупци, второродната дъщеря на Аа и Ния.

	__Трелена__ — Господарката на океаните, Тази, Която Ще Изпие Света, Съдбата, Закрилница на Моряци и Негодяи, третородната дъщеря на Аа и Ния и близначка на Налипс.

	__Налипс__ — Господарката на бурите, Тази, Която Не Забравя, Милостивата, Закрилница на Лечители и Водачи, четвъртородната на Аа и Ния и близначка на Трелена.

	__Ния__ — Майката на нощта, Нашата Господарка на Благословеното Убийство, известна още като Гърлото. Сестра и съпруга на Аа, Ния властва над край, тънещ в непрогледен мрак, който от тук насетне ще наричаме Пропастта. Първоначално двамата с Аа си делили поравно властта над небето. Получила заповед да ражда на съпруга си само дъщери, Ния накрая нарушила декрета на Аа и му родила син. За наказание любимият й я пропъдил от небето и на всеки няколко години й позволява да се завърне само за два-три дни.
	А какво се е случило със сина им ли?
	Както казах и миналия път, благородни ми приятели, това би означавало да ви разваля удоволствието.


>	Книга 1
>	Червеното обещание

E>
	Вълкът не жали агнето
	_и бурята не моли за прошка_
	_удавника_.
@	мантра на Червената църква
E$

>>	1.
>>	Парфюм

	Нищо не смърди така, както труповете.
	Наистина трябва да мине малко време, преди да почнат да изпускат воня. О, много е възможно, ако не сте си изцапали бричовете, преди да умрете, да ги изцапате скоро след това — боя се, че просто човешкото тяло така е устроено. Не говоря за делничната смрад на изпражненията, благородни ми приятели. Аз говоря за парфюма на обикновената смъртност, от която очите плувват в сълзи. Трябва да изминат един-два дни, но щом „празненството“ стигне разгара си, човек не го забравя скоро.
	Преди кожата да почернее, очите да побелеят, а коремът да се издуе като някакъв страшен балон, се разнася парфюмът. В него има сладост, която изпълзява надолу по гърлото и преобръща корема като маслобойна. В действителност според мен той проговаря на нещо първично у вас. Същата страна у вас, смъртни, която се бои от мрака. И знае, без сянка на съмнение, че все едно кои сте и с какво се занимавате, червеите ще получат своето угощение — един ден вие и всичко, което обичате, ще умрете.
	Но все пак трябва да мине известно време, преди телата да се разложат дотолкова, че да ги надушите от километри. И тъй, когато Пиещата сълзи долови в Ашкахския шепотен вятър дъх на застоялата сладка воня на разложението, тя разбра, че телата са мъртви поне от два дни.
	И че са ужасно много.
	Жената дръпна поводите, камилата й спря и тя даде сигнал на хората си. Водачът на кервана зад нея видя вдигнатия й юмрук и дългата виеща се върволица от коли и животни спря постепенно с храчки, ръмжене и тропот на крака. Жегата жулеше безмилостно, две слънца горяха и небето синееше ослепително, а пустинята около тях се къдреше като червено море. Пиещата сълзи взе кожения мях от седлото си, отпи голяма хладка глътка, а в това време помощникът й спря до нея.
	— Проблеми? — попита Чезаре.
	Пиещата сълзи кимна на юг по пътя.
	— На това ми мирише.
	Като всички дюимери жената беше висока — два метра и ни сантиметър по-малко, от които всяка педя беше мускули. Кожата й беше тъмнокафява на цвят, а лицето й бе украсено със заплетени татуировки, каквито носеха всички хора от островите Дюим. Дълъг белег разполовяваше челото й, минаваше през млечнобялото й ляво око и се спускаше надолу по бузата. Беше облечена като моряк — триъгълна шапка и някакъв овехтял капитански редингот. Но океаните, през които плаваше сега, бяха от пясък, а единствените палуби, по които крачеше, бяха дюшеметата на каруците в кервана. След едно корабокрушение преди много години, което погуби целия й екипаж и всичките й стоки, Пиещата сълзи бе решила, че Майката на океаните я мрази в червата, в задника и в кораба, на който плаваше.
	И тъй, тя избра пустинята.
	Капитанът заслони очите си срещу ярката светлина и впи присвит поглед в далечината. Шепотният вятър риеше и дращеше наоколо, космите по врата й настръхнаха. Все още бяха на седем дни път от Висящите градини, а не беше рядкост търговците на роби да минават оттук даже през летните горещини. Все пак две от трите слънца стояха високо в небето и тъй като пълна светлина наближаваше, тя се надяваше, че жегата ще ги спаси от драми.
	Но зловонието не можеше да се сбърка.
	— Догър! — провикна се тя. — Гракус, Лука, вземете си оръжията и елате с мен! Дъстуокър*, ти продължавай с желязнапесен! Ако някой пясъчен кракен ме захапе за сливата, аз ще се върна от ’пастта, за да нахапя тебе.
	[* Ходещия по пясъка (от англ.). — Б.пр.]
	— Тъй вярно, капитане! — извика едрият дюимер Дъстуокър.
	Той се обърна към приспособлението от железни тръби, пристегнати с болтове за най-задната каруца в кервана, вдигна една голяма тръба и започна да го налага с нея като непослушно куче. Нестройната мелодия на желязнапесен се присъедини към влудяващия шепот на повеите, които идваха от северната пустош.
	— Ами аз? — попита Чезаре.
	Пиещата сълзи се усмихна доволно на мъжа, нейната дясна ръка.
	— Ти си прекалено красив, за да рискувам живота ти. Остани тук. Дръж под око стоката.
	— Жегата не им понася добре.
	Жената кимна.
	— Дай им да пият вода, докато чакате. Пусни ги да се поразтъпчат малко. Не много надалеч обаче. Този край е лош.
	— Тъй вярно, капитане.
	Чезаре сне шапката си и в това време Догър, Гракус и Лука се приближиха на камилите си в началото на колоната, за да тръгнат с Пиещата сълзи. Всеки от мъжете беше облечен в дебел кожен жакет въпреки пека, а Догър и Гракус носеха тежки арбалети. Както винаги, Лука беше взел сърповете си, а от устата му висеше цигарило. Според лийсиецът стрелите бяха за страхливци и капитанът никога не му възразяваше, защото Лука беше достатъчно сръчен със своите оръжия. Но как можеше да му идва наум да пуши в тази жега, тя така и не можеше да разбере.
	— Очите на четири и нито гък! — нареди Пиещата сълзи. — На работа.
	Четиримата тръгнаха през каменистата пустош и с всяка минута вонята се усилваше. Под слънцата трудно можеше да се намери по-закоравяла глутница кучета от хората на Пиещата сълзи, но даже и най-закоравелите мъже се раждат с обоняние. Догър затисна с пръст носа си, изхвърли струя сопол от всяка ноздра и изруга Аа и всичките му четири дъщери. Лука запали още едно цигарило, а Пиещата сълзи се изкуши да му поиска едно дръпване въпреки дяволския пек, за да се отърве от вкуса в устата си.
	Откриха останките на около два километра надолу по пътя.
	Беше малък керван — две коли и четири камили, всичките подули се от слънцето. Пиещата сълзи кимна на мъжете. Те слязоха и тръгнаха между останките със заредени оръжия. Въздухът жужеше от химна на миниатюрни крилца.
	Касапница, както се виждаше. По пясъка се търкаляха стрели, други стърчаха забити в корпусите на каруците. Пиещата сълзи видя един паднал меч. Счупен щит. Дълго петно засъхнала кръв, подобно на драсканиците на някой дивашки танц от стъпки около изстиналото огнище в земята.
	— Търговци на роби — измърмори тя. — Преди два-три дена.
	— Да — кимна Лука и всмукна от цигарилото си. — Така изглежда.
	— Капитане, имам нужда от малко помощ тук — викна Догър.
	Пиещата сълзи заобиколи нападалите животни. Лука вървеше до нея и пъдеше бръмчащите мухи. Тя видя Догър с готов, но отпуснат надолу арбалет, а другата му ръка вдигната молитвено във въздуха. И макар да беше от онези мъже, чиято най-голяма тревога, докато прерязват нечие гърло, е да не си изцапат ботушите с кръв, той говореше нежно като на изплашена кобилка.
	— Хей, стой — гукаше Догър. — Спокойно, момиче…
	Още пръски кръв по пясъка, тъмнокафяво върху тъмночервено. Пиещата сълзи забеляза издайническите могили на дузина прясно изкопани гробове наблизо. И като погледна покрай Догър, видя на кого говореше тъй внимателно.
	— Пламналата патка на Аа — измърмори тя. — Ето това се казва гледка!
	Момиче. Най-много на осемнайсет. Бледа кожа, изгоряла малко от слънцето. Дълга черна коса с контешки перчем над черни очи, по лицето й петна от прах и засъхнала кръв. Но Пиещата сълзи виждаше, че под мръсотията момичето е красавица, с високи скули и сочни устни. То държеше двуостър гладиус, белязан от скорошна употреба. Единият й крак и ребрата й бяха увити в дрипи, оцветени в по-различно червено от кръвта по туниката й.
	— Хубаво цвете си — обади се Пиещата сълзи.
	— Н-не се приближавайте — предупреди момичето.
	— Спокойно — измърмори Пиещата сълзи. — Ножът няма да ти трябва повече, девойче.
	— Това ще преценя аз, с ваше позволение — с треперещ глас рече девойката.
	Лука се примъкна от едната й страна и ловко посегна да я хване. Но бърза като стрела, тя се извърна, изрита го в коляното и го прати на пясъка. Лийсиецът с ахване откри, че девойката е зад него, а гладиусът й е застинал току над мястото, където се съединяваха рамото и вратът му. Цигарилото висеше от внезапно пресъхналите му като пергамент устни.
	„Бърза е.“
	Очите на момичето присветнаха и то изръмжа на Пиещата сълзи:
	— Не се приближавайте или, кълна се в Четирите дъщери, ще го довърша.
	— Догър, отдръпни се, момче, хайде — заповяда Пиещата сълзи. — Гракус, вдигни арбалета. Дай малко простор на младата доня.
	Мъжете се подчиниха под погледа й и се отдръпнаха, за да може момичето да си отдъхне от паниката. Капитанът бавно пристъпи, вдигнала празните си ръце напред.
	— Не искаме да ти причиним болка, цвете. Аз съм само една търговка, а това са хората ми. Пътуваме към Висящите градини, надушихме телата, дойдохме да хвърлим едно око. И това е самата истина. Кълна се в Майка Трелена.
	Момичето я наблюдаваше с предпазливи очи. Лука трепна, когато острието на ножа й поряза врата му и капчици кръв украсиха стоманата.
	— Какво е станало тук? — попита Пиещата сълзи, макар че вече знаеше отговора.
	Момичето поклати глава, очите й се напълниха със сълзи.
	— Търговци на роби? — попита Пиещата сълзи. — Заради тях този край е опасен.
	Устната на момичето затрепери, тя стисна по-здраво ножа си.
	— Със семейството си ли пътуваше?
	— С б-баща ми — отвърна девойката.
	Пиещата сълзи я огледа преценяващо. Тя беше нисичка, слаба, но яка и здрава. Беше си направила убежище под колите. Срязала беше платнището и го беше захлупила надолу, за да се защити от шепотния вятър. Въпреки вонята беше останала при счупените коли, където имаше изобилие от храна и по-лесно щяха да я открият, което означаваше, че е умна. И макар че ръката й трепереше, държеше ножа умело, знаеше как да замахва с него. Лука беше паднал по-бързо от кюлотите на булка през първата й брачна нощ.
	— Ти не си дъщеря на търговец — заяви капитанът.
	— Баща ми беше наемен меч. Работеше с керваните от Нууваш.
	— Къде е баща ти сега, цвете?
	— Ей там — каза момичето с дрезгав глас. — При д-д-другите.
	Пиещата сълзи погледна към прясно изкопаните гробове.
	Към три стъпки дълбоки. Сух пясък. Пустинен пек. Нищо чудно, че мястото вонеше така противно.
	— Ами търговците на роби?
	— И тях зарових.
	— И какво чакаш сега тук?
	Момичето хвърли поглед по посока на желязнапесен на Дъстуокър. Толкова далече на юг нямаше голяма опасност от пясъчни кракени. Но желязнапесен означаваше каруци, каруците означаваха помощ, а тя нямаше намерение да стои тук при умрелите, все едно дали баща й беше заровен, или не.
	— Мога да ти предложа храна — каза Пиещата сълзи. — Превоз до Висящите градини. И никакви нежелани заигравки от мъжете ми. Но ще трябва да свалиш ножа, цвете. Младият Лука ни е готвач, а също и пазач. — Пиещата сълзи рискува да се поусмихне. — А както щеше да ти каже мъжът ми, ако още беше между нас, едва ли ще искаш аз да ти приготвя вечерята.
	Момичето пак хвърли поглед към гробовете и очите му се напълниха със сълзи.
	— Ще му издяламе камък, преди да потеглим — обеща съчувствено Пиещата сълзи.
	Тогава сълзите потекоха и лицето на девойката се сгърчи, сякаш някой я беше изритал. Тя пусна ножа, Лука се отскубна и скочи на крака от прахоляка. Момичето остана там като прегърбен портрет със завеси от сплъстени кървави коси около лицето.
	На капитана почти й дожаля за нея.
	Тя пристъпи бавно по напоената с кървища земя, обгърната от ореол мухи. И като свали ръкавицата си, подаде мазолестата си ръка.
	— Викат ми Пиещата сълзи — представи се тя. — От клана на Морското копие.
	Момичето протегна разтрепераните си пръсти.
	— М…
	Пиещата сълзи я улови за китката, завъртя се на място и я преметна през рамо. Девойката изпищя и падна в праха. Пиещата сълзи я ритна, но не много силно, колкото да изкара и малкото останало желание за борба от дробовете й.
	— Догър, сложи й веригите, хайде, момче — подкани го капитанът. — На ръцете и краката.
	Айтриянецът свали оковите от кръста си и докато затягаше болтовете им около момичето, тя дойде на себе си, зави и се замята, ала Пиещата сълзи я изрита толкова силно с ботуш в корема, че тя повърна върху пясъка. Капитанът я ритна още един път за всеки случай, като този път за малко не й счупи ребрата. Момичето се сви на топка и простена дълго и глухо.
	— Вдигнете я на крака — заповяда капитанът.
	Догър и Гракус я изправиха. Пиещата сълзи я сграбчи за косата и дръпна главата й назад, за да надникне в очите й.
	— Обещах ти мъжете да не те закачат и си държа на думата. Но ако продължаваш да вдигаш шум, ще ти причиня такава болка, че ще съжаляваш. Чу ли ме, цвете?
	Момичето успя само да кимне. Дългата черна коса се сплете по крайчетата на устните й. Пиещата сълзи кимна на Гракус и едрият мъж повлече момичето покрай счупената каруца, метна я на гърба на ръмжащата си камила. Догър вече претърсваше колите и задигаше каквото намери в буретата и сандъците. Лука оглеждаше резката, която получи, като хвърляше поглед към гладиуса на момичето в прахоляка.
	— Ако още веднъж се издъниш и ти опрат ножа в гушата — предупреди го Пиещата сълзи, — ще те оставя тук на скапаните пясъчни привидения, чу ли ме?
	— Да, капитане — измънка той засрамен.
	— Помогни на Догър тук. Донесете колкото вода намерите при кервана. Вземете всичко, което можете да носите и си струва да се задигне. Останалото изгорете.
	Пиещата сълзи се изплю в праха, отпъди мухите от здравото си око, после мина по напоения с кръв пясък и отиде при Гракус. Метна се на камилата си, смушка я остро и двамата поеха обратно към кервана.
	Чезаре ги чакаше на седалката на кочияша. Красивото му лице изглеждаше кисело. Той се разведри малко, когато видя полуживото момиче да стене върху гърбицата на камилата.
	— За мен? — попита той. — Не биваше, капитане.
	— Търговци на роби са нападнали керван с дребни стоки, но хапката им е преседнала. — Пиещата сълзи кимна към момичето. — Само тя се е спасила. Лука и Догър ще донесат водата от каруците. Погрижи се да я разпределят между стоката.
	— Още един умря от удар. — Чезаре посочи назад към кервана. — Открихме го, когато пуснахме другите да се поразтъпчат. Вече четвърт от стоката ни за този курс.
	Пиещата сълзи свали триъгълната си шапка и прокара ръка през подгизналия си от пот скалп. Тя видя как стоката се олюлява в клетките, мъже, жени и няколко деца, които примигваха нагоре към безпощадните слънца. Само неколцина бяха в окови. Повечето бяха толкова грохнали от жегата, че нямаха сили да избягат, даже и да имаше накъде. А тук, насред ашкахската Шепотна пустош, нямаше къде да стигнат, освен до смъртта си.
	— Не се бой — рече капитанът и кимна към момичето. — Погледни я. С печалба като тази ще си покрием загубите, че ще изкараме и нещо отгоре. Една от Дъщерите ни се усмихна. — Тя се обърна към Гракус. — Заключи я при жените. Погрижи се да й носят двойна дажба, докато стигнем Градините. Искам да изглежда охранена на тумрука. Пипнеш ли я, ще ти отрежа скапаните пръсти и ще те накарам да ги изядеш, разбра ли?
	Гракус кимна:
	— Да, капитане.
	— Приберете останалите в клетките им. Оставете мъртвия на скитниците.
	Чезаре и Гракус се заловиха за работа и Пиещата сълзи остана сама и умислена.
	Тя въздъхна. Третото слънце щеше да изгрее след няколко месеца. Това навярно беше последният курс, който щеше да направи до пълна светлина, а боговете се бяха наговорили да го провалят напълно. Избухналата дизентерия беше убила цяла каруца със стока едва седмица след като потеглиха от Рамад. Младият Сиско беше посечен, когато излязъл да пусне една вода. Ако се съдеше по онова, което беше останало от него, навярно беше убит от някое пясъчно привидение. А жегата заплашваше да погуби и останалата стока още преди да са стигнали на пазара. Трябваше й само хладен ветрец за още два-три дена. Може би кратък дъжд. Преди да поеме на път, беше принесла в жертва едно яко младо теле на Олтара на бурите в Нууваш. Но дали я е чула богинята Налипс?
	След някогашното корабокрушение, което едва не я погуби, Пиещата сълзи се бе зарекла да стои далеч от водата. Прекарването на живо месо по морето беше по-рисковано, отколкото по суша. Но тя можеше да се закълне, че Майката на океаните и сега се опитва да вгорчи живота й, даже ако това означаваше да включи в мъченията и сестра си, Майката на бурите.
	Ни полъх на вятъра.
	Ни капка дъжд.
	И все пак онова хубаво цвете беше свежо, за такава фигура щеше да получи добра цена на пазара. Какъв късмет да я намерят тук, недокосната насред цялата тази помия! Между крадците, търговците на роби и пясъчните кракени ашкахската Шепотна пустош не беше място, където едно момиче да се скита само. За да я открие Пиещата сълзи преди някой друг или нещо друго, една от Дъщерите й се бе усмихвала отгоре.
	Ще рече човек, че някой е пожелал това да се случи…


	Хвърлиха момичето в най-предната каруца при другите девойки и дечурлига. Клетката беше висока метър и осемдесет, желязото ръждясало. Подът беше изцапан с нечистотии, смрадта на потящи се тела и развален дъх беше почти толкова непоносима, колкото и тази на камилските трупове. Едрият мъж на име Гракус беше груб, но спази думата на капитана и ръцете му не я докоснаха, само я хвърлиха на пода, затръшнаха вратата на клетката и превъртяха ключа.
	Момичето се сви на пода. Усети погледите на жените край себе си, любопитните очи на момчетата и момичетата. Ребрата я боляха от ритниците, които получи, а изплаканите сълзи бяха оставили следи върху кръвта и мръсотията по бузите й. Мъчеше се да се успокои. Очите затворени. Само дишаше.
	Най-накрая усети как нечии нежни ръце й помагат да се изправи. Клетката беше претъпкана с народ, но имаше достатъчно място да седне в ъгъла с опрян в решетките гръб. Тя отвори очи, видя едно младо миловидно лице с мръсни петна, зелени очи.
	— Говориш ли лийсийски? — попита жената.
	Момичето кимна безмълвно.
	— Как ти е името?
	Момичето прошепна през подутите си устни:
	— … Мия.
	— Четири дъщери! — цъкна с език жената и посегна да приглади косата й. — Как така красиво девойче като теб се е озовало на това място?
	Момичето погледна надолу към сянката под себе си.
	Нагоре към искрящите зелени очи.
	— Ех… — въздъхна тя. — Това е въпросът, нали?


>>	2.
>>	Огнеслужение

#	Четири месеца по-рано
	_Крал Франциско XV, върховен владетел на цяла Айтрия, зае мястото си в края на сцената. Беше облечен в жакет и снежнобели панталони до коляното, бузите — напудрени с руж. Скъпоценните камъни в короната му проблясваха, докато той говореше с ръка на гърдите си._
P>
	— Да бъда крал мъдър и правдив,
	аз всякога стремил съм се,
	но ето че като коляното на просяка
	и кралското чело целувка на земята
	принудено е да даде и…
P$
	— ___Не!___ — _чу се вик._
	_Тиберий Стария излезе отляво на сцената, обкръжен от съзаклятниците си републиканци. В ръката на стареца блестеше сребърна кама, челюстта му — непоколебима, очите блеснали. Тихомълком се хвърли напред и заби ножа в гърдите на монарха, веднъж, два, три пъти. Публиката ахна. Ярка червена кръв плисна и опръска излъсканите дъски в краката им. Крал Франциско притисна ръка до прободените си гърди и се свлече на колене. С един последен стон (малко пресилен, коментираха мнозина след това), владетелят склопи очи и издъхна._
	_Тиберий Стария вдигна високо камата си и изрече последната си, съдбоносна реплика:_
P>
	— Кръвта пролята е
	и туй, що е отредено, то ще бъде,
	срещу оковите на робството
	платил бих най-високата цена.
	Но не за себе си, другари мои,
	нанесох този смъртоносен удар,
	камата с кръв оплисках аз
	тук в името на свободата.
P$
	_Тиберий огледа публиката с окървавения нож в ръце. Поклони се дълбоко и завесата от тежко червено кадифе се спусна на сцената._
	_Избухнаха аплодисменти, в същото време музиката се усили и оповести края на драмата. Алхимичните полилеи на тавана грейнаха по-ярко, прогонвайки мрака, съпътствал последното действие. Аплодисментите се разляха като вълна в претъпканата зала, над балкона отгоре, та чак до дъното. И там откриха едно момиче с дълга гарвановочерна коса, светла безупречна кожа и сянка, черна колкото за трима._
	_Мия Корвере се присъедини към аплодисментите на гостите, макар че в действителност очите й бяха навсякъде другаде, само не и в пиесата. Студен хлад пробяга по тила й, скрит в сенките, които хвърляше косата й. Шепотът на Господин Благ погали като меко кадифе ухото й:_
	— ___… това беше потресаващо слаба пиеса…___ — _рече котката сянка._
	_Мия отвърна тихо, намествайки на лицето си зле пасващата й маска:_
	— _Кокошата кръв беше приятно хрумване според мен._
	— ___… нали разбираш, че тези трийсет минути от живота ни никога няма да се върнат…___
	— _Поне запалиха отново проклетите лампи._
	_След като публиката бе оставена да ръкопляска известно време, завесите най-сетне се разделиха и откриха крал Франциско в цветущо здраве, а под подгизналата му риза се виждаше пробитата торбичка, в която бяха сипали „пролятата му кръв“. Като сключиха ръце, стиснали здраво камата на пружина помежду си, Тиберий Стария и Франциско XV се поклониха дълбоко._
	— _Весело Огнеслужение, благородни ми приятели! — провикна се убитият крал._
	_Щом актьорите слязоха от сцената, ръкоплясканията постепенно стихнаха и с края на пиесата разговорите и смеховете се подновиха. Мия отпи от чашата си и огледа залата. Сега, когато светлините в салона отново грееха, вече можеше да вижда малко по-добре._
	— _Така, къде е той… — измърмори тя._
	_Беше закъсняла според правилата на изискаността и балната зала беше претъпкана, но в това нямаше нищо изненадващо — на соаретата на сенатор Алексус Аврелий винаги се изсипваше много народ. След като пиесата завърши, дванадесетчленният оркестър поде весела мелодия от позлатения си балкон в дъното на салона. Мия гледаше как реброродени благородници в колосани рединготи се понесоха в танц с изящните си дами, чиито рокли блещукаха в пурпур, злато и сребро на светлината на алхимичните полилеи._
	_Лицата им бяха скрити зад многообразие от маски във всевъзможни форми и стилове, които смайваха окото. Мия видя четвъртитото __волто__, ухилените __пунчинели__ и половинките на __доминото__, брокат, лъскава слонова кост, ветрила от паунови пера. Най-честият модел в салона беше тройното слънце на Аа и красивите разновидности на лицето на Тсана. Все пак беше Огнеслужение и повечето хора поне се __мъчеха__ да направят някакъв опит да почетат Всевиждащия и първородната му дъщеря преди неизбежният хедонизъм на празничната вечер да е достигнал разгара си._*
	[* Огнеслужение е празник, който бележи деня преди настъпването на летните горещини в айтриянския календар. Посветен на Тсана, Господарката на огъня, той се пада през осмия месец преди пълна светлина — най-свещения празник на Аа, когато и трите слънца горят в небето.
	Тсана е първородната дъщеря на Аа, божествена девица, която служи като закрилник на воините и жените. Огнеслужението се отбелязва с четиричасова катедрална служба и денят е отделен за размисъл и целомъдрено съзерцание. Естествено, по-голямата част от гражданите на републиката го използват като извинение да си надянат маски и да си устроят буен запой, отдавайки се точно на онзи тип поведение, което Тсана строго осъжда.
	Но както от съпругите, така и от богините, благородни ми приятели, често е най-добре да просим милост, вместо да дирим позволение. — Бел.авт.]
	_Мия беше облечена в аленочервена рокля с голи рамене, чиито воали от лийсийска коприна се спускаха до пода. Полуизрязаният й корсет беше здраво пристегнат, в деколтето й се изливаше наниз от тъмни рубини и при все че тя беше благодарна на корсета и скъпоценните камъни, защото подчертаваха красотата й, възхитените погледи, които я следваха през цялата нивганощ по петите, по дяволите, хич не й помагаха да диша по-леко. Собственото й лице бе скрито под лика на Тсана — маската й изобразяваше шлема на богинята воин, с пера от жар-птица по края. Устните и брадичката й бяха открити и поради това й беше малко по-лесно да пие. И да пуши. И да ругае._
	— _’Паст и кръв, къде е това скапано конте? — измърмори тя, докато очите й кръстосваха навалицата._
	_Отново почувства онзи хлад, тихия шепот в ухото си._
	— ___… ложите…___ — _рече Господин Благ._
	_Мия погледна над поклащащата се тълпа към стените над салона. Балната зала на сенатор Аврелий беше построена като амфитеатър — сцената в единия край, местата, разположени в концентрични кръгове, и неголеми частни ложи, които се издигаха над партера. През дима и дългите снопове коприна, вързани за тавана, тя най-накрая видя висок млад мъж, облечен в дълъг бял редингот и черна вратовръзка, върху чиито гърди със златни конци бяха избродирани двойката коне на фамилията._
	— ___… гай аврелий…___
	_Мия повдигна цигарилото от слонова кост, дръпна замислено. Лицето на младия мъж беше полускрито зад златно домино с трислънчев мотив, но тя можа да види силната челюст и прелестната му усмивка, когато той зашепна в ухото на красивата млада жена в елегантна рокля до него._
	— _Както личи, намерил си е приятелка — прошепна Мия и от устните й се разля сив дим._
	— ___… та той е сенаторски син. Едва ли ще прекара нивганощ сам…___
	— _Не и ако зависеше от мен. Затъмнение, иди кажи на Гълъб да е готов. Може да се наложи да си тръгнем набързо._
	_Тихо ръмжене се чу от сянката под роклята й._
	— ___… ГЪЛЪБ Е КРЕТЕН…___
	— _Точно затова трябва да се увериш, че не е заспал. А аз ще отида да поздравя първородния син на нашия уважаван сенатор. И неговата приятелка._
	— ___… където са двама, третият е излишен, мия…___ — _предупреди Господин Благ._
	— _Съвсем вярно. Но може да бъде и много забавно с трима._
	_Мия се измъкна от ъгъла си и се понесе през балната зала като дима от устните й. Усмихна се на комплиментите, учтиво отклони молбите за танц. В основата на стълбището нехайно мина покрай двамата стражи в рединготи с изящна кройка, като се престори, че тук й е мястото, и затова играта й излезе сполучлива. В крайна сметка в салона нямаше човек, който не би трябвало да бъде там. Пет усърдни нивганощи й беше отнело да открадне поканата от къщата на доня Григорио*. А маските, които тези реброродени глупци държаха непременно да носят във вечерта на празника, я улесняваха да се движи между тях незабелязано. Особено когато извитите й форми бяха пристегнати тъй, че да отвличат окото далеч от лицето й._
	[* Три глътки от отровата, известна като „Злополука“, която Мия тайно беше сипала в чая на донята вчера, гарантираха, че тя няма да може да присъства на соарето на сенатор Аврелий — неразположението, при което от всяко отверстие на тялото изхвърча мощен залп, наистина има склонността да убива способността на човек за сладки приказки на чашка. При други обстоятелства Мия щеше да използва по-малка доза, особено върху толкова възрастна жена. Но през петте дни, в които беше оглеждала двореца на Григорио, старицата се бе показала първокласен тиранин, чието единствено удоволствие сякаш беше да крещи по портрета на починалия си съпруг и да бие робите си. И тъй, на Мия й беше трудно да изпита твърде силна вина, задето беше сипала на старата кучка такава огромна доза.
	Обаче искрено съчувстваше на онзи, който трябваше да чисти около нея. — Бел.авт.]
	_Мия провери грима си в сребърното си огледалце, нанесе още един тъмночервен пласт върху устните си. И като всмукна за последно от цигарилото си, стъпка го под петата на ботуша си и влезе през кадифените завеси в ложата на Аврелий._
	— _О, простете! — рече тя._
	_Дон Аврелий и неговата събеседница вдигнаха глави леко изненадани. Двойката седеше на дълъг диван от плюшено кадифе, на масата пред тях — полупразни чаши и бутилка хубаво ваанийско червено. Мия притисна ръка до гърдите си с престорено притеснение._
	— _Мислех си, че ложата е празна. Моля ви, простете._
	_Младият дон кимна леко. Прелестната му усмивка беше потъмняла от виното._
	— _Забравете го, мидоня._
	— _Вие… — Мия изпусна неуверена въздишка. Тя отвърза маската си и започна да си прави вятър с нея. — Простете, ще ви обезпокоя ли, ако поседна за миг? Тук е по-топло, отколкото по време на пълна светлина, а с тази рокля е ужасно трудно да си поемеш дъх._
	_Аврелий прокара поглед по откритото лице на Мия. Черните очи бяха оградени от умели линии чернило. Млечнобялата кожа и присвитите тъмночервени устни, огърлицата от скъпоценни камъни на тънката й шия, бърз лисичи поглед към голата кожа отдолу, когато Мия демонстративно намести корсажа си._
	— _Разбира се, мидоня — усмихна се донът и посочи свободния диван._
	— _Аа да ви благослови — рече Мия и като приседна на кадифето, пак започна да си вее._
	— _Позволете да ви се представя. Аз съм дон Гай Нераус Аврелий, а моята прекрасна съучастничка тук е Алена Боскони._
	_Събеседницата на Аврелий беше лийсийска красавица, горе-долу на възрастта на Мия, навярно дъщеря на местен администратий, ако се съдеше по вида й. Черни коса и ириси, мургава кожа, металическата пудра върху устните и миглите й подчертаваше златния шифон на роклята й._
	— _Четири дъщери, благоговея пред роклята ви! — ахна Мия. — Албрето ли е?_
	— _Набито око — отвърна Алена и повдигна чашата си. — Моите поздравления._
	— _Имам проба при нея следващата седмица — отвърна Мия. — Стига леля ми да ме пусне да изляза отново. Подозирам, че още утре ще ме прати в манастир._
	— _Коя е леля ви, мидоня? — попита Аврелий._
	— _Доня Григорио. Превзета стара крава. — Мия посочи виното. — Може ли?_
	_Аврелий проследи с поглед как тя веднага си напълни чашата и я изгълта също толкова бързо. В очите му проблесна веселост._
	— _Простете ми, не знаех, че донята имала племенница?_
	— _Повярвайте ми, мидон, изобщо не съм изненадана — въздъхна Мия. — От месец съм в Галанте, а тя не ме пуска да изляза от двореца. Трябваше да се измъкна тайно, за да бъда тук тази вечер. Баща ми ме праща при нея през лятото и настоява, че тя ще ме научи да се държа както би следвало да се държи една богобоязлива щерка на Аа._
	— _Искате да кажете, че вие не се държите като такава? — усмихна се Аврелий._
	_Мия направи физиономия._
	— _Честна дума, като го слуша, човек би си помислил, че съм преспала с някого от конярите._
	_Аврелий поднесе бутилката към чашата й и въпросително наклони глава._
	— _Още една?_
	— _Много щедро, сър._
	_Аврелий наля догоре, подаде й пълната чаша. Мия я пое с красноречива усмивка, пръстите й умишлено докоснаха младия дон по китката и помежду им изпука алхимично електричество. Алена вдигна своята чаша до златистите си устни с леко раздразнение в гласа._
	— _Не остана много, Гай — предупреди тя и хвърли поглед на бутилката._
	_Мия погледна момичето и затъкна един кичур коса зад ухото си. Какъвто и страх да беше изпитвала, той беше погълнат от сенките в краката й. Тя стана от мястото си с подкупваща грация и седна на дивана до златната красавица. Погледна в очите на Алена и отпи малка глътка от виното. То беше плътно, кадифенопивко, затанцува мрачно по езика й. И като взе празната й чаша, Мия пъхна своята в ръката на Алена и, сплела пръсти с нейните, я поднесе към златистите й устни._
	_После надзърна през рамото си към Аврелий, видя го как гледа с възторг. Усмихна се и прошепна достатъчно високо, за да я чуят въпреки музиката отдолу:_
	— _Аз нямам нищо против да делим._


	_Аврелий стоеше зад нея, дланите му обхождаха голите й ръце, гърдите й. Мия почувства устните му до ухото си, ласката им по ръба на челюстта си, протегна се назад и сплете пръсти в косите му. Притисна се в твърдината на чатала му, потърси устата му и въздъхна, когато той остави диря от парещи целувки надолу по шията й. Наболата му брада гъделичкаше кожата й. Той напипа копринената връзка, която стягаше корсета на гърба й, и бавно, но с уверени движения я развърза._
	_Зад него Алена разкопча сакото му и го пусна на пода. Бузите й пламтяха не само от виното, дългите й нокти разкъсаха копринената му риза, оголвайки тялото му. Мия погали твърдите му гърди, пръстите й се плъзнаха надолу по падините и браздите на корема му. Целуна я по тила, тя усети как зъбите му се притискат, въздъхна „да“, когато той я захапа по-силно, и пак потърси устата му. Със свободната си ръка той хвана дългите й коси, дръпна главата й назад, назад. Цялата й кожа настръхна, докато сваляше корсажа й._
	_Музиката долиташе слабо далече отгоре и почти се губеше сред песента на въздишките им. Тримата бяха слезли неуверено по стълбите, Аврелий побутваше Мия и Алена пред себе си с игриви плесници по задниците. Стражите в двореца се престориха, че не забелязват залитащото покрай тях трио. Мия целуваше Аврелий по врата, докато той се бе спрял, за да даде дълга целувка на лийсийската красавица. После затисна Мия в стената, бръкна между краката й и с ловките си пръсти се хвана на работа насред коридора. Тримата едва успяха да се доберат до стаята му._
	_Като в повечето дворци на реброродени, спалните бяха под земята, да могат да ги предпазват по-добре от безмилостната светлина на слънцата. Тук долу въздухът бе по-хладен, а светлината от алхимичните глобуси — приглушена и мъждива. Корсажът на Мия падна на паркета и Аврелий мушна ръка в роклята й. Тя въздъхна, когато почувства ръката му да обгръща гърдите й, стискайки набъбналото й зърно достатъчно силно, за да я накара да простене. Той свали роклята й, пусна я да се свлече на купче около глезените й. Тя потърси колана му, откри там и ръцете на Алена и пръстите им се сплетоха, докато разкопчаваха катарамата. Мия усети как дланите на Аврелий се спускат по-надолу, алхимичното електричество затанцува по кожата й, пръстите му се плъзнаха по корема й, надолу през нежните къдрици до болезнено копнеещите й устни под тях._
	_Пръстите му се движеха ловко и тя простена с омекнали колене. Изви глава и потърси устата му със своята, но ръката му в косата й я спря, остави я задъхана, стенеща да притиска задницата си в чатала му със същия ритъм, с който той се блъскаше в нея._
	_Когато коланът му най-накрая падна, красавицата откопча бричовете му и пръстите на Мия се мушнаха вътре. След миг тя откри целта си, взе главнята му в ръка и се усмихна на стенанието му. Усети също и ръцете на Алена, които се движеха по дължината му. В това време пръстът му проникна в нея, зад клепачите й избухна светлина и краката й едва не се огънаха._
	_Аврелий се обърна, устата му намери тази на Алена, езиците им се преплетоха. Мия измъкна ръката му от косата си и в отчаянието си да го целуне го стисна за неговата. Но кожата й потръпна, когато долови, че той се отдръпва встрани, и тя почувства върху рамото си, по тила си топли устни, топли длани се плъзнаха по кръста й._
	___Не неговите…___
	_Пръстите на Алена танцуваха нагоре по ръцете й, изпърхаха по извивката на гърдите й. Задъха се, когато почувства дланта на момичето под брадичката си. Момичето бавно я завъртя и с разтуптяно сърце Мия се озова с лице към нея._
	_Алена беше красива с подпухналите си разтворени устни, с преливащите си от копнеж черни очи на мъждивата светлина. Гърдите й се повдигаха, когато се притисна все още облечена в почти голото тяло на Мия. Аврелий зацелува Алена по тила, а в това време тя приглади назад един кичур от дългата черна коса на Мия. Мия усети как през цялото й тяло премина тръпка, когато красавицата се наведе да я целуне. Близо. По-близо. Близ…_
	— _Не! — каза Мия и се отдръпна._
	_Сянка на объркване падна върху очите на Алена и тя погледна през рамото си към Аврелий. Младият дон повдигна въпросително вежда._
	— _Не по устата — додаде Мия._
	_Златистите устни на красавицата се извиха в многозначителна усмивка. Черните очи обходиха голото тяло на Мия, погълнаха я жадно._
	— _Навсякъде другаде тогава — пророни тя._
	_Погали с пръсти Мия по страните, по скъпоценните камъни на шията й и я накара да потрепери. После агонизиращо бавно се наведе и притисна устните си във врата й._
	_Мия въздъхна, кожата й настръхна, но у нея нямаше страх. Отпусна глава назад, предаде се. Клепките й изпърхаха, когато ръцете на Алена обгърнаха повдигащите се гърди, погалиха хълбоците. Мия не чувстваше нищо друго, освен тези ръце, тези устни, хапещите зъби, топлия дъх върху кожата си, устата на красавицата, която се спускаше надолу по извивката на гърдите й. А когато момичето взе в устата си зърното й и прокара език по набъбналото връхче, тя простена и цялата стая се завъртя._
	_Ноктите на Алена се плъзнаха по кожата на Мия, изпращайки тръпки по гърба й, докато я насочваше назад. Тя усети рамката на леглото зад свивката на коленете си, изви се като фиданка пред буря и падна задъхано върху кожите._
	_Алена въздъхна, докато Аврелий я галеше отзад с нос по шията и развързваше връзките на корсажа й. Младият дон смъкна роклята от раменете й и остави златният шифон да падне в лъщяща вълна на земята, последваха долните й дрехи и тя също остана гола._
	_Очите на Мия обходиха тялото на момичето. Алена се покачи на леглото на четири крака като дебнеща котка, коленичи над нея и въздъхна. Младият дон падна на колене зад нея и остави диря от целувки по гърба й. Мия усети как ръцете на момичето я галят от вътрешната страна по разтрепераните й бедра и се задъха, щом пръстите докоснаха устните й. Алена също беше запъхтяна и простена, когато Аврелий притисна устата си между краката й и раздвижи езика си. Очите й горяха похотливо, тя се наведе по-близо и отново потърси устата на Мия._
	_Мия се изви настрани с ръка върху устните на момичето:_
	— _Не._
	_Протегна се през Алена, напипа дланта на Аврелий върху хълбока на момичето. Сплете пръстите си с неговите и красавицата възрази с въздишка, когато Мия го отдръпна от трофея му. Впила очите си в него. Без да може да си поеме дъх._
	— _Целуни ме — рече тя умолително._
	_Аврелий се усмихна, а в това време Алена се нахвърли отгоре й. Целувките на момичето бяха като огън и лед по шията на Мия, по гърдите и корема й. Младият дон се качи на леглото, а в това време момичето слезе още по-надолу, облиза връхчетата на пъпчето й, ямките по хълбоците й. Мия усети нежно захапване от вътрешната страна на бедрата си, ръцете се плъзнаха по кожата й и тя проплака, когато дъхът на Алена нежно я погали, устните й съвсем близо до нейните. Мия протегна едната си ръка надолу, другата нагоре и сплете пръстите си в косите им. Придърпа Аврелий към себе си, умолително, привличайки и Алена. Устата на мъжа се затвори върху нейната и заглуши задъхания й стон. В същото време тя почувства първата ласка на езика на красавицата._
	_Мия се заизвива върху кожите, докато двамата я боготворяха. Алена я целуна така, както никой мъж не я бе целувал дотогава, и между краката й избухна огън, какъвто не бе познала. Гърбът й се огъна като арка, пръстите й се увиха в косите на момичето. Тя усети солено-сладкия й вкус върху езика на Аврелий. Жарко го целуна, ухапа го толкова силно по устната, колкото да разцепи кожичката, и тъмното червило се смеси с кръвта по устите им. Устните й заглушиха вика му на болка, езикът й намери неговия, завъртя се, вкуси го, затанцува в бледа прилика с езика на красавицата между краката й._
	_Времето спря хода си, светът спря въртенето си. Донът се откъсна от устата й и остави следа от кървави целувки надолу по врата й. Мия изпъшка, когато той се спусна, облизвайки, смучейки, хапейки я, а очите й се затвориха, щом Алена жадно запи от набъбналата й пъпка._
	_Аврелий повдигна глава._
	_Бърз трепет премина през него._
	_Тих стон се изплъзна от устните му._
	_И като си пое на пресекулки дъх, младият дон изкашля яркочервена кървава храчка върху целите гърди на Мия._
	— _Ч-четири дъщери…_
	_Аврелий се взря ужасено в алената кръв по кожата на Мия, по ръцете си. Мия се навдигна на лакти, а той падна назад, задавен от нова червена кашлица, с пръсти на гърлото си. С изпръскано кървавочервено лице Алена разбра какво ставаше. Тя се отдръпна назад, пое си дъх да изпищи, но в този миг Мия се хвърли през леглото, хвана я за гърлото и я стисна в мъртвешка хватка._
	— _Шшшт — прошепна тя и устните й докоснаха едва-едва ухото на красавицата._
	_Момичето се замята в ръцете й, но убийцата беше по-силна, по-здрава. Двете се прекатуриха на дъсчения под върху разбърканите си дрехи, а в същото време Аврелий започна да се мята в леглото, дращейки с нокти врата си и изхвърляйки поредната храчка от дробовете си._
	— _Знам, че гледката е ужасна — прошепна Мия на красавицата. — Но всичко ще свърши след миг._
	— _В-виното?_
	_Мия поклати глава:_
	— _Не по устата, забрави ли?_
	_Алена се вгледа втренчено в резката, където Мия беше ухапала Аврелий по устната и червилото се размазваше с кръвта около устата му. Младият дон се мяташе в леглото като риба на сухо, мускулите и лицето му се гърчеха в страховит спазъм. Устните на Алена се разтвориха да изкрещят, когато една сянка се раздвижи над горната табла на леглото, а друга върху долната — два силуета, изрязани от самия мрак. Ръката на Мия отново затисна устата на момичето, а Господин Благ и Затъмнение се сляха и загледаха захласнато как младият дон стене в агония, кръвта гъргори между зъбите му. И с облещени очи, озъбил се в ням вик, първият и единствен син на сенатор Алексус Аврелий изпусна последния си дъх._
	— ___Чуй ме, Ния___ — _прошепна Мия._ — ___Чуй ме, майко. Тази плът е твоето угощение. Тази кръв — твоето вино. Този живот, тази смърт е моят дар за теб. Приеми го.___
	_С наклонена глава Господин Благ наблюдаваше смъртта на младия дон._
	_Мъркането му прозвуча почти като въздишка._


	Мия се измъчваше от жаждата.
	Това беше най-тежката част. Клетката, жегата, вонята — всичко това тя можеше да понесе. Но все едно колко й даваха да пие, в тази кучешка пустиня никога не й стигаше. Когато Догър и Гракус тикваха черпака през решетките на клетката й, хладката вода й се струваше като дар от самата Майка. Но между зноя, потта и друсането на каруцата устните й скоро се напукваха, езикът й се подуваше и пресъхваше.
	Пленниците бяха натъпкани заедно като осолени ивици свинско в каче и миризмата не се траеше. След първия ден, в който се пече в горещата като пещ клетка, Мия беше почнала да си мисли, че е направила ужасна грешка.
	Да си го мисли. Но не и да се страхува от това.
	_Никога не трепвай._
	_Никога не се страхувай._
	Гледаше повече да си мълчи. Не искаше да се сближава с другите пленници, като знаеше какво предстои при Висящите градини. Но ги наблюдаваше как се грижат един за друг — някоя възрастна жена ще утеши момиченце, което плаче за майка си, или някое девойче ще даде собствената си оскъдна дажба на момченце, което е изповръщало собствения си обяд по предницата на дрипите си. Малки добрини, които говореха за големите им сърца.
	Мия се зачуди къде ли беше нейното собствено.
	_Няма място за него в тази пустош, девойко._
	Пленилите я бяха пъстра шайка. Капитанът им, Пиещата сълзи, изглежда делеше постеля с първия си помощник Чезаре, но Мия не се съмняваше кой държи юздите в тази езда. Нито една жена нямаше да стане главатар на банда главорези в Ашкахската пустош, ако нейните зъби не бяха най-острите.
	Айтриянците Догър и Гракус имаха вид на обичайния вид злодеи, каквито ще намерите във всяка тайфа търговци на плът, която действа извън пределите на Ашках. Съгласно заповедите на капитана те не пипаха с пръст жените. Но по жадните погледи, които й хвърляха, Мия предполагаше, че се чувстват безкрайно засегнати. В свободното си време играеха на шамар с тесте оръфани по краищата карти, като залагаха шепа нащърбени просяци.*
	[* Сигурно помните, благородни ми приятели, че айтриянските монети носят прозвищата на хората, през чиито ръце най-често минават. Медниците се наричат „просяци“. Сребърниците се наричат „свещеници“. В зависимост от общественото положение на човека, когото попитате, на златните монети им казват или „глупец“, или „махай се от мен, ти, мръсен плебей, преди да накарам прислужника си да ти счупи проклетите крака“. — Бел.авт.]
	Едрият дюимер Дъстуокър беше по-внимателен тип. Той свиреше на флейта и доставяше наслада на пленниците с мелодии, когато нямаше друга работа. Последният от бандата беше Лука — младият лийсиец, когото Мия беше сритала в прахоляка. Къси къдрици и трапчинка на усмивката. Помията, която той готвеше, имаше по-гаден вкус от свински задник, но Мия го беше видяла да дава тайно допълнително хляб на децата на вечеря.
	И това беше. Шестима облечени в кожи търговци на роби и ред заключени железни решетки между нея и свободата, за която всеки от тези пленници би убил, за да я вкуси. Всичко тънеше в пот и повръщано. Изпражнения и кръв. Поне половината от жените в нейната каруца заспиваха изтощени от плач, за да намерят временен покой в краткия сън. Но не и Мия Корвере.
	Момичето седеше до вратата и чакаше. Нащърбеният й перчем бъркаше в дълбоките й черни очи. Вонята на пот и нечистотии беше неизбежна, от навалицата от тела й се повдигаше. Но тя преглъщаше бълвоча заедно с гордостта си, пускаше една вода на пътя, когато й заповядаха, и за свое добро си държеше устата затворена. И ако разлятата сянка под нея беше твърде тъмна, тъмна като за двамата може би, тогава в търбуха на покритата каруца беше прекалено сумрачно, за да забележат.
	Оставаха още само четири дни до Висящите градини. Още четири дни под ужасния пек, в тази безбожна смрад, с това противно люшкане на колелетата. Още четири дни.
	Търпение, повтаряше си тя, шепнейки думата като молитва.
	Ако Отмъщението има майка, тя се казва Търпение.
	Беше може би час преди края на нивганощ и керванът отбиваше встрани от дългия си прашен път. Като надникна през дупката в покривалото на каруцата, Мия видя купчина пясъчни скали, които хвърляха сенки върху пустинята. Това беше видимо и следователно опасно място, където да се приютят, но по-добре да спрат тук на сянка, отколкото да продължат напред за още час и да изкарат целия ден, като се пържат под слънцата.
	Мия чу Дъстуокър, както винаги в каруцата с провизиите, да бие от време на време желязнапесен, за да пъди всички пясъчни кракени, които бяха дръзнали да стигнат толкова далече на юг.* После зърна Гракус, който изучаваше скалистите образувания от гърба на ръмжащата си машина за лайна, камилата. Лицето му плуваше в пот и той изглеждаше сърдит, докато се взираше с присвити очи нагоре към слънцата и ругаеше Всевиждащия, че бил кучи син.
	[* Обикновено хищниците от ашкахската Шепотна пустош не пътуват по-нататък от Голямата сол и най-едрите пясъчни кракени се срещат само в най-дълбоката пустиня. От време на време по-малки екземпляри бродят на юг, когато дивечът намалее, а в последните години няколко предприемчиви дружинки, които работят на юг от Ашках, решават да ловят тези скитащи кракени и да ги продават за ползване на зрелищните мачове по време на Венатус Магни — големите игри, провеждани в чест на Аа на Празника на Пълна светлина. Господарите на венатус непрестанно търсят начини, по които да задминат зрелището (и посещението) от предишните игри и ако любимият им гладиат се бори с чудовище от ашкахската Шепотна пустош и това не запълни местата с дъна на панталони, то нищо друго не би ги запълнило, благородни ми приятели. — Бел.авт.]
	Първата стрела го уцели в гърдите.
	Тя изхвръкна със свистене от светлината, прониза с глух звук кожения му жакет. Челото на Гракус се навъси мрачно, но следващите две стрели, полетели от скалите, заличиха глуповатото смръщване от лицето му, повалиха го назад от четириногото сред яркочервени пръски.
	— Разбойници! — изкрещя Пиещата сълзи.
	Жените в каруцата на Мия се разпищяха, щом по кервана се изсипа град от стрели и проби чергилото. Мия чу пъшкане, плътта около нея се раздвижи. Младо момиче се свлече в навалицата със стрела в окото. Един от дребосъците беше прободен в крака, започна да вие, цялата маса от тела наоколо й се разбуни като море в буря и я смачка в решетките.
	— ’Паст и кръв…
	Мия чу галопиращи копита, звука на черноперест дъжд. Някъде далече Дъстуокър ревеше от болка, Пиещата сълзи крещеше заповеди. Звънът на стомана се вдигна над воя на ранените камили, над съскането на хвърчащия пясък. Мия пак изруга, когато я блъснаха с лице в решетките. Хората наоколо кипяха в паника.
	— Чудесно, по дяволите!
	Протегна ръка към ботуша си, завъртя тока и извади изпитаните си шперцове. След миг се освободи от белезниците и провря ръце през ръждясалите решетки. Залови се да придума ключалката, изплезила съсредоточено език. Една стрела разряза платнището на косъм от главата й, друга се заби с тъп звук в дървото до ръката й.
	— _… може би ще поискаш да побързаш…_
	Шепотът беше тих като дъха на пеленаче, предназначен единствено за нейните уши.
	— Не ми помагаш — прошепна тя в отговор.
	— _… давам ти морална подкрепа…_
	— Досаждаш ми, за да ме ядосаш.
	— _… и това също…_
	Пружината на ключалката щракна в ръцете й, Мия изрита вратата настрани и се изтърси на ослепителната светлина. Претърколи се под каруцата, а в това време другите жени осъзнаха, че клетката им е отворена, и се запрепъваха една в друга, за да се измъкнат навън.
	Мия успя да види половин дузина разбойници, които обграждаха кервана. Бяха облечени в черни кожени облекла и цветовете на пустинята. Сбирщина от полове и нюанси на кожата. Чезаре бе мъртъв, надупчен от черноперести стрели. От Лука нямаше следа, ала Догър се беше свил зад последната каруца с трупа на Дъстуокър до него. Камилата на Пиещата сълзи беше получила стрела в гърлото и капитанът клечеше зад тялото й с арбалет в ръка.
	— Смрадливи кучи синове! — изрева тя. — Знаете ли коя съм аз?
	Нападателите само й се присмяха в отговор. Те яздеха в непрестанен кръг, завръщаха бягащите жени обратно към каруците и докарваха пленниците в другите клетки до разпенена паника.
	— Отвличат вниманието — осъзна Мия.
	— _… от какво…?_
	Догър се показа от прикритието си и стреля с арбалета си. Някъде от скалите профуча чернопереста стрела и го удари в гърдите. Той падна, на устните му избиха алени мехури.
	— От онзи стрелец там горе — измърмори Мия.
	Тя протегна ръце към сенките под каруцата, събра ги като шивачка, която тегли конец. Тук беше толкова светло, толкова по-различно от вътрешността на Тихата планина. Но лека-полека тя закърпи сенките една за друга, сплете ги в наметало. А под него се превърна в едно просто петно, подобно на мазен отпечатък от пръст върху картината на света.
	Естествено, не виждаше абсолютно нищо. Винаги си беше мислила колко е жестоко, че Богинята на нощта й беше дала дарбата да остава невидима, ала това я превръщаше в слепец всеки път, когато я използваше. От друга страна, по-добре сляпа, отколкото заклана.
	Мия изпълзя до колелото, като се движеше пипнешком, и се приготви да побегне от прикритието си.
	— _… гледай да не те улучат…_
	— Отличен съвет, Господин Благ. Моите благодарности.
	— _… морална подкрепа, както казах…_
	След това тръгна. Ниско приведена, с протегнати напред ръце, надалеч от каруците към скалите пред тях. Целият свят беше едно размазано петно, кафееночерен и млечнобял. От нищото изникна тъмният силует на кон и ездач и я удари силно, препускайки край нея. Тя залитна, запрепъва се слепешката, докато си халоса пищялките в една ниска скала и се прекатури в прикритието й с ругатня.
	— Ох, по дяволите!
	— _… о, горкото детенце, къде те заболя…?_
	Момичето се изправи с болка, шляпна се по бута.
	— Ще го цункаш ли да мине?
	— _… може би най-напред се полага да се изкъпеш…_
	Тя продължи да се изкачва по скалистия склон, като се ориентираше единствено пипнешком и по слух. Все още чуваше заканителните викове на Пиещата сълзи, но се ослушваше за издайническото свистене на стрели, за камшичното изсвирване на тетива. И ето че се чуха… ето пак. Мия се приближи в полукръг, тиха като особено тих съсел, който тъкмо е бил избран за Господар на Тишината в Железния колегиум.*
	[* Сигурно си спомняте, че на железните свещеници в Колегиума им режат езиците на невръстна възраст, за да опазят тайните на ордена. По принцип в Колегиума няма „Господар на Тишината“ — това беше просто славословие от моя страна. Но се боях, че иначе нямаше да схванете шегата.
	… о, както и да е.
	Кучи синове.
	Какво ли разбирате вие от шеги? — Бел.авт.]
	Нова стрела. Ново плющене на тетивата. Мия дочу слаб шепот между изстрелите и се зачуди дали там има повече от един стрелец. Вече беше зад тях, скрита между купчина едри скални блокове. И като отметна сенките си, тя надникна над ръба на скалите, за да разбере колко мъже трябваше да убие.
	Оказа се, че няма нито един.
	О, там имаше стрелец, несъмнено. Но беше толкова мъж, колкото и Мия. Жена, облечена в сиви и шарено-кафяви кожени дрехи с късо подстригана руса коса. Когато се налагаше да опъне лъка, тя допираше стрелата до устните си, изричаше шепнешком молитва, после пускаше тетивата. На което и божество да се молеше, то явно чуваше молитвите й — когато Лука хукна към една от камилите, жената заби една стрела в рамото му, друга в пищялката му и той закуца обратно към скривалището си.
	Камъкът смаза главата й с първия удар, ала Мия я удари още два пъти отзад по черепа за всеки случай. Жената падна със запенено гъргорене, пръстите й потръпнаха. Мия взе лъка й, опъна тетивата до устните си, прицели се и заби чернопереста стрела в гърба на един от ездачите отдолу.
	Жената се завъртя на седлото си и падна с кървав вик. Един от другарите й я видя, обърна се към скалите нагоре и се строполи назад от коня си със стрела в гърлото. Друг ездач се провикна предупредително:
	— Пазете се от скалите! Скалите!
	Изстрелът на Мия го улучи в бедрото, а вторият в корема. Един сърп излетя от средната каруца, проблесна и едва не отнесе главата на мъжа.
	Сред ездачите се възцари смут — със смъртта на изкусния им стрелец беше пропаднал и планът им. Пиещата сълзи стреля с арбалета си, уби един кон и прати ездача му в прахоляка. Мия уби друг конник с два изстрела в гърдите. Последните оцелели ездачи се пръснаха, грабнаха падналия си другар и отпрашиха в галоп толкова бързо, колкото можеха да ги носят четириногите им.
	— _… чудесна стрелба…_
	Мия погледна сянката, която седеше върху трупа на жената стрелец. Тя беше дребна, във формата на котка, и почистваше полупрозрачната си лапичка с полупрозрачния си език.
	— Благодаря — поклони се Мия.
	— _… това беше сарказъм…_ — отвърна Господин Благ. — _… остави четирима от тях да се измъкнат…_
	Мия направи физиономия и показа кокалчетата си на котката сянка.
	— _… докато все още сме сами, може би трябва да се възползвам от възможността и отново да ти посоча безумието на този твой план…_
	— О, да, да ме пазят Дъщерите да не би да мине ден, без да ми натриеш носа за това.
	Мия отри окървавената си ръка в бричовете на мъртвата жена, преметна колчана със стрелите през рамото си. И с лъка в ръка се заспуска предпазливо по склона към касапницата около кервана.
	Жените пленници все още стояха сгушени около клетката. Гракус, Догър, Дъстуокър и Чезаре бяха мъртви. Лука се бе свлякъл до средната каруца със стърчащи стрели в рамото и пищялката. Мия го видя как се опита да стане на крака, но се примири с едното си коляно. Очите му се впиха в нейните, в ръката му — втория сърп.
	Пиещата сълзи също беше получила стрела в крака си. Лицето й беше изпръскано с кръв, но тя продължаваше да държи арбалета си с твърда ръка, насочен право в Мия. Момичето спря на четиридесет крачки, вдигна лъка си. Той беше изящно изработен от рог и ясен, гравиран с молитви към Господарката на бурите. От това разстояние би пробил железен нагръдник. А капитанът не носеше нищо сходно с желязо.
	— Баща ти добре те е научил, момиче — провикна се тя. — Отлична стрелба.
	— _… пфу…_ — прошепна сянката й.
	Мия ритна черната локва около краката си и й изсъска да мълчи.
	— Нямам желание да те убивам, капитане — извика тя.
	— Е, това се казва късмет. Аз също нямам желание да умирам.
	Капитанът погледна труповете околовръст, мъртвата си шайка, стрелата в крака си, дългия път към Висящите градини.
	— Мисля, че сме квит — викна тя. — Смятах да лапна хубава цена за тебе на пазара, но ти ми спаси живота и това ми се струва справедлива отплата. Какво ще кажеш да яздиш с мен отпред до края на пътуването, да ни изпроводиш живи и здрави до Градините? Мога да ти дам част от печалбата? Двайсет процента?
	Мия поклати глава.
	— И това не искам.
	— Е, какво искаш тогава? — изрече ядно Пиещата сълзи, без да откъсва очи от лъка в ръцете на Мия. — Държиш свестни карти, момиче. Ти имаш думата как да изиграем тази ръка.
	Мия погледна към другите жени, скупчени около предната каруца. Те бяха мръсни и измършавели, облечени в изпокъсани дрипи. Прашният път се разстилаше през кървавочервения пясък и тя отлично знаеше каква съдба ги очаква в края му.
	— Искам обратно в клетката — рече Мия.
	Пиещата сълзи премигна.
	— Ти тъкмо се измъкна от клетката…
	— Подбрах те много внимателно, капитане. Репутацията ти е добре известна. Ти не даваш на мъжете си да развалят стоката. И имаш споразумение с Лъвовете на Леонид, нали?
	— Леонид ли? — В гласа на Пиещата сълзи се прокрадна раздразнение. — В името на палещия Аа, какво общо има това тук с гладиатските обори?
	— Ех, това е загадката, нали?
	Момичето свали лъка си с тънка усмивка.
	— Искам да ме продадеш на тях.


>>	3.
>>	Сенки

	_Мия лежеше гола на пода, цялата в червени пръски, прегърнала Алена. Музиката продължаваше да приижда слабо от бала на горния етаж и никой от гостите на сенатора дори не подозираше, че единственият му син лежи убит точно под краката им. Господин Благ седеше на горната табла на леглото и се взираше в трупа на младия дон. Затъмнение облиза устните си с прозрачен език и въздишката на сенчестия вълк отекна с боботене по пода._
	_При вида им момичето в прегръдките на Мия потрепери._
	— _Сега ще си сваля ръката, любима — прошепна Мия. — Няма да ти причиня болка. Ще те завържа, ще си облека дрехите, а после ще се измъкна на светло и ти повече никога няма да ме видиш. Така е справедливо, нали?_
	_Алена закима като обезумяла, мигаше, за да пропъди сълзите от очите си._
	_Тихият женски глас на Затъмнение сякаш се чу изпод дъсчения под:_
	— ___… ТОВА Е ГЛУПАВО…___
	— ___… а ти ще се превърнеш в краля на глупостта, младежо…___ — _надсмя й се Господин Благ._
	— ___… ПО-ДОБРЕ ДА СЕ ОТЪРВЕМ ОТ НЕЯ. НЯМАМЕ ПРИЧИНА ДА Й ПОДАРЯВАМЕ ЖИВОТА…___
	— _Нямаме причина и да го отнемаме — отвърна Мия. — Освен ако някой не ми плати. А сега, не трябваше ли един от вас да наблюдава коридора, в случай че някой от стражите слезе тук долу?_
	— ___… аз пазих последния път, когато свети маслото на онзи маги`страт…___
	— ___… ЛЪЖЕЦ, АЗ ПАЗИХ ОТВЪН ПРЕЗ ЦЯЛОТО ВРЕМЕ. ТИ СЕ ТЪПЧЕШЕ КАТО СВИНЯ ОТ КОРИТО…___
	— ___… и откъде знаеш тогава, щом си пазила отвън през цялото време…?___
	— _Вие двамата свършихте ли? Пет пари не давам кой ще бъде, но най-добре един от вас да излезе отвън, защото някой може да…_
	_На вратата се чу тихо почукване. От другата страна до тях стигна дълбок глас._
	— _Мидон?_
	_Мия изруга под носа си, ръката й стисна по-здраво Алена за гърлото._
	— _Мидон? — рече втори глас. — Баща ви моли да го удостоите с присъствието си._
	_Стражи, ако се съди по гласовете им. Поне двама…_
	— ___… ТВОЙ РЕД БЕШЕ…___ — _прошепна ядно Затъмнение._
	— ___… лъжлива мастия…___
	_Мия им изсъска да мълчат, мислите й препускаха. Със стражите пред вратата на спалнята шансовете й да се измъкне незабелязана пропадаха. Гълъб я чакаше с каретата й горе, но тук долу от него нямаше никаква полза. Тя лесно можеше да ги надвие, ала беше чисто гола, съвсем невъоръжена, а глъчката щеше да привлече още стражи. Сенките тук долу бяха дълбоки, но нали спалните бяха в подземието и нямаше нито един прозорец, през който да изскочи навън…_
	_Лакътят на Алена я блъсна в ребрата и Мия изохка. С черна ругатня момичето я фрасна с глава по носа. Ръката на Мия тутакси се отпусна, Алена си пое дъх и изпищя, само отчасти заглушена от Миините пръсти._
	— _Убийство! — извика тя. — Помогнете ми!_
	_Мия удари с юмрука си момичето отстрани по главата, веднъж, два пъти, и я зашемети. Чу нечии хули, тежко тупване, когато нещо се удари във вратата._
	— _Мидон? — извика някой. — Отворете!_
	— ___… твой ред беше…___
	— ___… ЛЪЖЕЦ…___
	— _Вие двамцата ще млъкнете!_
	_Мия навлече роклята през главата си, а в това време вратата потрепери на пантите. Момичето претърси захвърления си корсаж, измъкна от него камата от гробнакост, а враната на дръжката я изгледа укорително с лъскавите си кехлибарени очи. И като заграби сенките наоколо си, тя се наметна с тях през глава, потапяйки целия свят в мрак, под който изчезна напълно._
	_Вратата беше разбита и на светлината се очертаха два размазани силуета. Единият от тях извика името на Аврелий и се спусна, както Мия се надяваше, към леглото. Другият видя на пода голата, опръскана с кръв млада лийсийка и приклекна до нея. На вратата вече беше чисто и като захвърли наметалото си от сенки, Мия си плю на петите._
	_Стражите й викнаха да спре, но тя не им обърна внимание и хукна по коридора към широкото стълбище. Още двама войници се появиха отгоре, мръщейки се объркано на окървавеното момиче, което тичаше по стълбите към тях. Единият вдигна ръка да я спре, ала камата на Мия проблесна и се заби до дръжка в корема му. Мъжът изохка, падна и се затъркаля надолу по стълбите. Другарят му й викна предупредително и вдигна късия си меч. Мия се изви настрани и ахна, когато острието му разсече дълбоко рамото и горната част на ръката й. Светкавичният й ответен удар преряза врата му._
	_Мъжът се свлече с гъргорещи звуци, а по последните стълби Мия вече беше стигнала партера. Тя влетя в главния салон и реброродените донове и дони се развикаха от уплаха при вида й — окървавена кама в едната ръка, черна коса, летяща около още по-черни очи, разширени от гняв._
	— _Простете, мидоня — извини се тя, като изблъска някаква млада хубавица настрани и се понесе като хала през залата._
	_Още стражи нахлуха в салона, но те не бяха наясно нито кого да преследват, нито защо. Двамината от спалнята на Аврелий се появиха на върха на стълбището, огледаха смутеното множество и накрая забелязаха Мия, която си проправяше път през тълпата._
	— _Момичето в червено! — извика силно единият. — Спрете я!_
	— _Убийца! — викна другият. — Убиха сенаторския син!_
	_В залата настъпи хаос, едни понечиха да заловят Мия, други побягнаха пред нея. Тя разсече бедрото до чатала на някакъв богат администратий, който посегна да я сграбчи, удари с лакът друг благородник по лицето и го просна в безсъзнание. Ножът в ръката й и погледът в очите й обезсърчиха останалите добри души в навалицата и с един обход, блъсване и премятане тя мина през двойните врати и побягна през изящното преддверие. Грабна чаша от подноса с напитките на един изгубил ума и дума слуга, изля златнопивото и хвърли тежкия кристал по стража, който я доближи, чашата отскочи от главата му и той се просна възнак._
	_Мия изхвърча през вратите навън в двора на сенаторския дворец. Виковете „Убийца!“ отекваха зад нея и трима стражи се втурнаха нагоре по стълбите да я пресрещнат, а слънцата близнаци блеснаха в очите й и почти я заслепиха._
	— _Дявол да го вземе…_
	_Стражите държаха къси двуостри гладиуси и гледаха убийствено. Рамото й кървеше обилно, роклята й беше подгизнала в кръв. Мия се принуди да се отбранява. Протегна ръка към сянката на предводителя и залепи ботушите му за пода. Превъртя се във въздуха покрай мечовете им, изрита чифт крака, докато падаше, и бързо се изправи. Втурна се към конете и каретите, спрели пред дома на Аврелий, и в навалицата успя да открие тази, която търсеше._
	— _Гълъб! — изрева тя._
	_Един юноша в тълпата вдигна глава. Беше издокаран с проста правоъгълна маска __волто__, ливрея, черна коса, подстригана късо. От единия край на устата му висеше цигарило. Три кървави сълзи се стичаха по дясната буза на маската му. Той не приличаше много на __ръка__ в Църквата на Нашата Господарка на Благословеното Убийство, но при втория вик на Мия се изправи неочаквано на седалката на кочияша._
	— _Добре ли си? — извика момчето._
	— _Я ме виж, по дяволите! — изкрещя Мия, тичайки към него._
	_Той попи гледката — раненото му __острие__, стражите по петите й. Като изплю цигарилото, момчето бръкна в жакета си и извади два малки арбалета. Прицели се внимателно и с два бързи изстрела свали войниците, които бяха най-близо до Мия._
	— _Бягай! — извика той и замаха с ръка._
	— _О, нима?_
	_Свистенето покрай ушите й подсказа, че бяха дошли нови стражи с арбалетите си, и докато търчеше покрай слисаните кочияши, експлозия от огненобяла болка в бута й подсказа, че поне един от тях беше донякъде приличен стрелец._
	_Тя се препъна, падна с ругатня и си остърга дланите и коленете на плочките. Изсъска от болка, изправи се бързо на нозе и хвана стрелата, която стърчеше от задника й._
	— _Зъбите на Гърлото! Да не би да те уцелиха в…_
	— _Стреляй по тях, проклет глупако!_
	_Гълъб пак стреля и свали още един страж със стрела в гърлото. Момчето залегна, за да презареди, вихрушка от стрели прелетя над главата на Мия, промушвайки двама от паникьосаните кочияши и един особено разлютен жребец. За жалост, тъкмо когато Гълъб се надигна със заредените си арбалети, една от стрелите го улучи в гърдите, прекатури го назад върху покрива на каретата сред пръски от кръв. Мия видя как _ръката_ й се опита да стане с боядисани в кръв устни, но накрая се свлече с клокочещ стон._
	— ___… НАЛИ ТЕ ПРЕДУПРЕДИХ, ЧЕ Е ИДИОТ…___
	— ___… веднъж да сме на едно мнение…___
	_Мия беше на крака и търсеше прикритие сред конете, въртящи се в кръг, и изплашените кочияши. Ала с разрязаната си ръка нямаше как да управлява карета и да размахва едновременно с това камшика, пък и войниците на Аврелий бързо затягаха кръга._
	_Камата й от гробнакост проблесна и разряза кожените каиши и впряга около един едър бял жребец. Сгърчена от болка, тя с мъка се метна на гърба му._
	— ___… забрави ли колко много те мразят конете…?___
	— _Явно да._
	— ___… ПРЕПУСКАЙ…!___
	_Мия срита коня в хълбоците и жребецът хукна. Изпод копитата му се разхвърча чакъл и стражите се развикаха подире й да спре.* Стрели от арбалети профучаха покрай главата й, ожулиха слабините на коня, а една от тях се заби с тъп звук в задницата му. Животното изрева, опита се да хвърли Мия, но тя се вкопчи като сянка в краката му. Жребецът хукна още по-бързо в галоп и през входната порта полетя по широките друмища на град Галанте. Камбаните биеха в далечината, звънът им отекваше от десетки различни катедрали, куполи и минарета. Улиците бяха претъпкани с народ за Огнеслужение и гуляйджиите заругаха гръмогласно Мия, когато премина в галоп наранения си жребец._
	[* Бележка към мераклиите да станат част от общността на правоохранителните органи: това никога не дава резултат. — Бел.авт.]
	___Острието___ _хвърли поглед назад и видя, че половин дузина стражи на коне я преследват. Кръвта, която се стичаше от рамото й, се беше сгъстила на гърба й, подгизналата й рокля беше залепнала за кожата й. Започваше да й се вие свят от загубата на кръв. С цветиста ругатня тя издърпа стрелата от бута си и главата й се размъти от болка. Трябваше да избяга от улиците някъде на тъмно, да се скрие, докато шумът стихне._
	_Дори тук, в квартала на реброродените, улиците на Галанте бяха пълни с народ — прекалено пълни, за да продължава още дълго това стремително преследване. Ужасеният галоп на жребеца й губеше сила и животното вече куцаше от стрелата в собствената му задница. Мия се свлече от осакатената твар сред тълпа от пияни гуляйджии, в ушите й отекваха виковете на преследвачите й. Тя тръгна, накуцвайки, по някаква улица между една от безбройните градски катедрали и надвисваща административна сграда, завъртя се из лабиринта от тесни улички в Галанте. Едва дишаше, пред погледа й всичко се мержелееше, ръцете й трепереха от загубата на кръв. Лявата й ръка беше напълно безчувствена, ала гласът на Господин Благ в ухото й я караше да върви напред. Стигна до една ограда от ковано желязо, а зад нея гъсто море от надгробни камъни и паметници, през които пълзяха черни бурени и ярки цветя._
	___Некрополът на Галанте.___
	_Мия влезе през портата и се заклатушка надолу по нагъсто сбутани редици мрамор и покрит с мъх гранит, надвиснали костници, натъпкани с поколения реброродени мъртъвци. Най-накрая се скри под стряхата на гробница, принадлежаща на някакъв богат кучи син, отдавна потънал в забрава. И като протегна ръка към сенките, Мия ги събра с умните си пръсти, сплете ги около раменете си._
	_Както винаги, целият свят потъна в мрак под наметалото й. Но тя продължи да чува войниците на Аврелий, когато влязоха в некропола и ботушите им затрополиха по каменните плочки. Капитанът им изрева заповед, дружинката се пръсна и запровира в претъпкания лабиринт от крипти, подземия и гробници, а от избелелите камъни заотекваха викове „Убийца!“._
	_Но един от стражите остана._
	_Мия го виждаше съвсем смътно през воала от сенки, по неясния му силует разбра, че мъжът е огромен. Ботушите му хрущяха по чакъла, докато бавно обикаляше костницата и тихо си мърмореше под нос. Мия затаи дъх, когато онзи се приближи до скривалището й, накланяйки глава ту на едната, ту на другата страна. Тя усети топла струйка по гърба си, ала спътниците й погълнаха пристъпа й на страх, и тя разбра, че въпреки плаща от сенки кръвта й беше оставила следа и се стичаше в локва в краката й._
	_Стражът се приближи дебнешком към криптата скривалище. Ала вместо да се помоли той да я подмине, момичето захвърли наметалото си и го нападна със стилет в ръка._
	_Под разкошната си униформа войникът беше сложил броня, но острието от гробнакост проби стоманата, като да беше от масло. Камата на Мия потъна до дръжката, но тъй като го атакува слепешката, тя бе стоварила удара на косъм от сърцето му. Едрият мъж нададе силен вик, тя го наръга повторно и този път разсече югуларната вена. Струя кръв я блъсна в лицето, топла и влажна. Стражът я сграбчи за китката и й нанесе поразяващ кос удар в ченето. Мия се блъсна в стената на гробницата, заудря ръката, която я стискаше, и двамата с войника паднаха на кълбо на земята._
	_Трахеята му все още беше незасегната и стражът ревеше с пълно гърло, а момичето ръмжеше и отново и отново го намушкваше. Те се въртяха на плочките, а Затъмнение и Господин Благ й шепнеха тревожно, че другите войници се връщат. Но врагът беше огромен и при цялата й подготовка Мия беше в рани и кървеше, а всеки, който смята, че няма полза от двойно по-едрото телосложение, никога не се е борил срещу наполовина по-дребен враг._
	_Тя чу тропота на ботушите. Войникът сграбчи шепа от косата й и лицето й се изкриви. Камата й най-после намери отново врата му и го прати на паважа в червена пенеста струя. Мия се изправи на крака и видя, че приближават още четирима войници._
	— ___… бягай…!___
	— _Как? — запъхтяно рече тя._
	— ___… СКРИЙ СЕ…!___
	— _Къде?_
	— _Стой!_
	_Стражите я обградиха, и четиримата облечени в официалните униформи на сенатор Аврелий. По някаква далечна улица се чуха свирки и топуркане на легионерски ботуши. Безстрашна даже пред лицето на смъртта, Мия изгледа свирепо най-високия мъж и завъртя стилета през пръстите си. Спомни си консул Скайва и кардинал Дуомо. Неотмъстеното си семейство. Но съжалението в крайна сметка произтичаше от страха, а дори сега в края тя не намери и трохичка у себе си. Само гняв, че всичко може да свърши така._
	— _Кой ще умре първи? — попита тя и изгледа кръвнишки струпаните мъже._
	_Най-благоразумният измежду стражите насочи зареден арбалет в гърдите й._
	— _Ти, кучко! — изплю той._
	_Полази я хлад, черен и кух. Окървавената й кожа настръхна. Слънцата над главите им горяха, но в некропола сенките бяха тъмни, почти черни. Един силует се надигна зад стражите, с качулка и наметало, и в двете му ръце ножове, които можеха да бъдат само от гробнакост. Той се хвърли върху стража с арбалета и почти отсече главата от раменете му. Останалите войници извикаха, вдигнаха мечове, но фигурата се движеше като светкавица и удари веднъж, два, три пъти. И преди Мия да успее да примигне, четиримата стражи лежаха мъртви в праха._
	— _Зъбите на Гърлото — прошепна тя._
	_Сенките в краката й потрепериха, Затъмнение изникна от тях с ръмжене. Господин Благ се наежи на рамото й и изсъска. Мия почувства хлад в костите си и щом спасителят й се обърна с лице към нея, спътниците й погълнаха страха й._
	_Не беше човек. Само толкова стана ясно. О, да, под наметалото личаха очертания на мъж, висок и широкоплещест. Но ръцете му… ’паст и кръв, ръцете, които стискаха дръжките на мечовете, бяха черни. Сенчести и полупрозрачни, пръстите се увиваха около дръжките като змии. Мия не виждаше физиономията му, но малки черни ластари се извиваха и гърчеха изпод празните места в качулката и я придърпваха над лицето му. И макар че наближаваха летните горещини и две слънца горяха високо в небето, белите облачета на дъха му увиснаха пред устните му, цялото тяло на Мия потрепери от студ._
	— _… Кой си ти?_
	— _ПОПИТАЙ СЕБЕ СИ — отвърна фигурата. Гласът беше кух, съскащ, примесен с необичаен кънтеж. — МИЯ КОРВЕРЕ._
	_Момичето примигна._
	— _Ти знаеш коя съм?_
	_Фигурата се приближи по начин, който Мия можеше да опише единствено като… плъзгане. Скреж полази по надгробните камъни и криптите наоколо._
	— _ЗНАМ, ЧЕ СИ ПРЕДОПРЕДЕЛЕНА ЗА НЕЩО ПОВЕЧЕ ОТ ТОВА. ТВОЯТА ИСТИНА ЛЕЖИ ЗАРОВЕНА В ГРОБА. АЛА ТИ ЦАПАШ РЪЦЕТЕ СИ С КРЪВ ЗАРАДИ ТЯХ, КОГАТО БИ ТРЯБВАЛО ДА ПОЧЕРНИШ НЕБЕТО._
	— ___… о, щастие, загадъчен тип…___
	— _ТВОЕТО ОТМЪЩЕНИЕ Е КАТО СЛЪНЦАТА, МИЯ КОРВЕРЕ. ТО СЛУЖИ САМО ДА ТЕ ЗАСЛЕПЯВА._
	— _За какво, по дяволите, говориш?_
	_Мия чу викове и се обърна към звука от приближаващи ботуши._
	— _ТЪРСИ КОРОНАТА НА ЛУНАТА._
	_Когато се завъртя, тя откри, че нещото си е отишло, сякаш никога не го е имало. Дъхът й все още излизаше на бели облачета във въздуха, студът бавно се отдръпваше от костите й, докато гласът отекваше в мрака зад очите й. Тя огледа гробището, видя само трупове и гробници и се зачуди дали не сънува наяве._
	— ___… мия, идват…___
	— ___… ТРЯБВА ДА ТРЪГВАМЕ…___
	_Още свирки. Приближаващи ботуши. Кръв по лицето и кожата й. Мия грабна наметалото на един от войниците — най-малко изцапаното с кръв от всичките. И като придърпа ниско качулката над главата си, забърза куцешком през некропола, колкото й позволяваха силите, преметна се с мъка през желязната ограда и изчезна в лабиринта от улички._
	_По дирите й само трупове._


	Под слънцата няма гледка, равна на Висящите градини в Ашках.
	В Божигроб градините върху просторните покриви в Малкия Лийс преливат от слънчеви невести и медни рози, чийто прелестен аромат задушава вонята от клоаките покрай Розовата река. В Бяла крепост градинските лабиринти, които крал Франциско III построил за забавление на метресите си, се простират на километри и цяла армия от роби се труди, за да ги подкастря, даже век след падането на монархията. Бодливите кули в Елай се издигат на двайсет метра височина и са покрити почти целите от сплетените лози бръсначи. Когато лозите цъфтят точно преди летните горещини, кулите се покриват с цветчета, които се виждат в другия край на града. Но нито една градина в цялата република не може да се мери с Висящите градини на Ашках, благородни ми приятели.
	Но не заради величието или ужаса им.
	Най-напред я блъсна миризмата. Тя се навдигаше над вонята в клетката на Мия на километри от града. Кръв, пот и най-черното злочестие. Мия се взираше в града, който се издигаше от маранята, и хапеше устната си. Някои от децата в каруцата се разплакаха, а с тях и по-младите жени. Мия гледаше към целта на пътуването им и усещаше как сянката й се раздува.
	_Никога не се страхувай._
	Висящите градини били издигнати от лийсийските пътешественици след падането на Ашкахската империя. В последвалите векове пристанището се бе превърнало в най-големия крайбрежен град и сега служеше като най-могъщото средище в южните морета за горивото, което задвижваше сърцето на Айтриянската република.
	_Робството._
	Пристанището на града беше от червен камък, сгушено в края на естествен залив. Архитектурата представляваше смесица от древните ашкахски останки, изящни кули и кубета в лийсийски стил, построени върху руините на стария град. А навсякъде покрай градските стени висяха хиляди железни бесилки клетки, пълни с хиляди човешки тела.
	Едни стояха там от дълги години, само с раздробени кости вътре в тях. Други бяха мъртви отскоро. Но по сърцераздирателните вопли, които се издигаха над оживения град оттатък стените, Мия разбираше, че стотици бяха още живи. Оставени да висят в клетките си, докато свършат.
	Висящите градини на Ашках. С цветове от плът и кости.*
	[* Историята на Висящите градини е напоена с кръв. Основан като търговски център, след идването на власт на айтриянските крале градът бързо се превръща в средище на търговията с плът. Отначало пристанището било кръстено Ур-Дазис, което на езика на древния Ашках означава „Оградения със зидове град“, и едва след бунта при управлението на Франциско II градът получил сегашното си прозвище.
	Тъй като робският труд бил гръбнакът на кралството му, Франциско не можел да си позволи никакви бунтове. Когато шепа роби въстанали срещу поробителите си и превзели Ур-Дазис, кралят изпратил цял легион начело с опозорения генерал Атик Дио, за да потушат метежа. Макар че обсадените бунтовници се били смело, те едва не умрели от глад, затова се съгласили да се предадат, стига Атик да им обещае да ги пощади. Генералът приел и дал дума, че бунтовниците ще бъдат върнати единствено в плен.
	Както може да се предполага, той не спазил обещанието си. Щом бунтовниците предали оръжието си, хиляди от тях били провесени от градските стени за назидание на всеки, който дръзне да вдига въстание в бъдеще. Част от първоначалните железни клетки все още красят града, а бунтуващите се роби даже и днес имат същата съдба — затварят ги в клетките на стените, за да умрат под палещия огън на слънцата.
	Франциско останал толкова доволен от решението на своя генерал, че в негова чест прекръстил Ур-Дазис на Висящите градини. Интересно е, че почти двайсет години по-късно самият Атик повел въстание срещу внука на Франциско, момчето крал Франциско IV. А когато въпросното въстание пропаднало, генералът бил превозен до Ашках и оставен да виси на същите тези стени. На историята, благородни ми приятели, не й липсва чувство за ирония. — Бел.авт.]
	И Мия най-сетне беше тук.
	Колелата на каруците от кервана се изтърколиха тежко през широките дървени врати и с жегата зловонието се усили. Улиците бяха задръстени от народ, пристанището бе препълнено с кораби от всички краища на републиката — едни стоварваха, а други поемаха на път, натъпкани със стока за препродажба. Беше пазарният сезон, когато екипажите от търговци на роби се завръщаха от курсовете си по ашкахското крайбрежие и още по` на изток и трюмовете им бяха натоварени със свежа плът. Айтриянските легионери сключваха сделки с лийсийските търговци и звън на пари и скръбни вопли изпълваха въздуха.
	Мия усети, че някой се бута в нея. Обърна се и видя кльощава жена да се взира в улиците с пребледняло лице.
	— Всевиждащият да ни е на помощ…
	Мия присви очи срещу двете слънца на небето.
	— Не ми се вярва да ни чува — измърмори тя.
	Каруцата спря в края на гъмжащия от хора пазарски площад. Пиещата сълзи скочи от коларското място, свали платнището и посочи с пръст Мия.
	— Хайде, момиче. Да вървим.
	Капитанът отключи клетката и отстъпи назад с арбалет в ръка. Търговците вече се бяха струпали около каруцата, мушкаха стоката вътре и преценяваха стойността им. Главорезите, наети на пазара, започнаха да стоварват мъжете от задната каруца и веригите запяха ръждивата си песен, докато пленниците скачаха върху спечената земя.
	_Тук съм._
	Мия скри усмивката си зад сплетените кичури на косата си.
	_Една крачка по-близо._
	Ямата беше изкопана в другия край на пазара и Мия чу врявата й дълго преди да я види. Дрезгави възгласи и мъчителни пъшкания, звънът на пари и хрускането на строшени кости. Докато си проправяха път в блъсканицата на площада, поне дузина пъти Пиещата сълзи беше спряна от търговци, които искаха да купят Мия. Момичето трябваше да вложи цялата си воля да не избухне, докато я опипваха по тялото и проверяваха зъбите й с мръсните си лапи. Но Пиещата сълзи отхвърли всички предложения и им даде да разберат, че скоро ще бъде изложена за продажба в Ямата. Отказите на капитана бяха посрещнати със смут и уплаха, а един търговец заяви, че там „циците щели да отидат на вятъра“. Но Пиещата сълзи не отстъпи и двете жени продължиха пътя си.
	Ямата представляваше точно това — изкопана дупка, три метра дълбока, двайсетина широка и оградена със стени от варовикови камъни. До нея беше оставен просторен двор за стоката, чиито ръждясали решетки удържаха множеството плещести роби. Дворът беше опасан от варовикови скамейки, натъпкани с комарджии, които надаваха радостни възгласи, и ревящи букмейкъри. А в най-вътрешния кръг тя видя над дузина сангуила*, за които се грижеха секунданти и прислужници.
	[* Буквално „кървави господари“. Пазители на човешките обори, които пускат стоката си да се бие на различните гладиатски арени из цялата република. Популярността на успелите сангуила може да си съперничи с тази на най-обичания айтриянски сенатор, макар че на тях им липсва благородническа кръв, която би им позволила да се кандидатират за политическа служба. Повечето са доволни да заспят с рев в прегръдките на красиви наложници върху огромни камари с пари. — Бел.авт.]
	Мия застана с наведена глава пред железните порти на Ямата. Айтриянските легионери с шлемове с пера оглеждаха стоката на друг търговец, преди да го пуснат да мине. Изпод завесата на сплъстената си коса момичето изрече шепнешком:
	— Виждаш ли Леонид?
	— Да, там. — Пиещата сълзи кимна към другия край на ограденото място. — Дебела свиня.
	— Те всички са дебели свине.
	— Тогава този е най-дебелата.
	Мия присви очи и най-накрая откри един айтриянец, седнал под широк слънчев чадър. Въпреки пека мъжът беше облечен с дълъг редингот, вратовръзката му беше вързана на стегнат възел, върху който беше забодена игла с формата на лъвска глава. Той имаше смугло лице и тантуресто тяло от дългите години обилно преяждане и наливане с вино. До него седеше още един айтриянец, широкоплещест и як, който следеше Ямата със зорко око.
	— Това е Тит — рече Пиещата сълзи. — Той служи като екзекутус и тренира всички роби на Леонид.
	— Знам какво прави екзекутусът — измърмори Мия.
	— Сигурна ли си? Защото, ако обичах басовете, щях да заложа последния си просяк, че _дори не подозираш_ какво те чака.
	— Казах ти — отвърна Мия. — Леонид е тренирал двама от последните първенци на _Венатус Магни_. Има места за квалификациите на всички арени. Подкупва правилните длъжностни лица, притежава правилните хора. Ако искам да си възвърна свободата, единственият ми шанс е той да ме тренира.
	— Но _защо_, момиче? — попита я Пиещата сълзи. — Ти можеше да си тръгнеш свободно в пустинята! ’Паст, аз и _сега_ ще те пусна да си вървиш! Ти ми спаси задника от онези нападатели, а аз си връщам борчовете. Защо в името на Всевиждащия искаш да станеш гладиат?
	— Дала съм обещание. И ще го удържа.
	— Що за обещание може да се удържи на подобно място?
	— Червено обещание.
	Пиещата сълзи въздъхна и поклати глава.
	— Това е лудост.
	— _… тя е по-мъдра, отколкото изглежда…_
	Шепотът дойде от сянката под сплъстената коса на Мия, но беше твърде тих, за да го чуе капитанът. Пиещата сълзи свали триъгълната си шапка и отри скалпа си с ръка. Изгледа косо Мия и въздъхна.
	— Момиче като теб няма място в подобна работа.
	— Довери ми се, капитане — отвърна Мия. — Ти никога не си срещала момиче като мен.
	Търговката на роби изруга, но вярна на думата си, пое към легионерите пред портата. Двамата мъже кимнаха вместо поздрав и повдигнаха вежди към мършавото девойче, което влачеше крака в оковите.
	— Изгубила ли си се, капитане? — попита едрият.
	— Вертепите са натам — и по-едрият кимна към залива.
	Пиещата сълзи подсмръкна остро и плю в праха.
	— Отдръпнете се, смрадливи кучи синове! Водя истински боец за залаганията и нямам време да дрънкам празни приказки, освен ако не сложите пари.
	По-едрият примигна срещу Мия.
	— Ти смяташ да продадеш това момиче на някой сангуила?
	Легионерите избухнаха в гръмогласен смях и се хванаха за коремите като лоши актьори в пантомима. Когато Пиещата сълзи направи решителна крачка към първия страж, Мия остана с наведена глава. Колкото и грамаден да беше мъжът, жената го погледна право в очите.
	— Някога да съм водила долнопробна стока за продан, Паоло? — Тя изгледа другия мъж. — Не ми казвай как да си върша делата, надут козел! Аз си разбирам от работата и тя ме води в проклетата Яма.
	Войниците се спогледаха малко засрамени. Свиха леко рамене, отстъпиха встрани и пуснаха двете жени да влязат в двора за робите. Тлъст мъж с восъчна плоча записа името на Пиещата сълзи, а един юноша с кривогледо око беляза ръката на Мия и задницата на туниката й с номер в синя боя. През цялото време тя го наблюдаваше и се чудеше откъде и как ли се е взел тука. Вгледа се в едничкия алхимичен кръг, татуиран на бузата му.*
	[* Робството в Айтриянската република е строго систематизиран въпрос с армия от администратии, които най-съвестно го надзирават. Робите са разделени на три основни категории и жигосани с алхимичен символ на бузите, който показва общественото им положение.
	Тези с един кръг са редовите представители — крепостници, които работят като прислужници, ратаи, хора за всичко в бордеите и тем подобни. Два кръга обозначават човек, обучен във военните дела — гладиати, стражи и членове на Айтриянския робски легион — позорната Кървава тринайсеторка. Хората, белязани с три кръга, се срещат най-рядко и са най-ценни. Тяхното клеймо показва, че те притежават образование или някакво изключително умение — писари, музиканти, майордоми или са високо ценени куртизанки.
	И ако се чудите защо опитните проститутки са тъй почитани в републиката, благородни ми приятели, вие явно никога не сте прекарвали нощта с опитна проститутка. — Бел.авт.]
	Момчето хвана оковите на Мия и понечи да я повлече към другите роби. За миг тя се запъна и погледна Пиещата сълзи в очите.
	— Още едно нещо, капитане — рече тя тихо.
	— О, нима? — Капитанът повдигна вежди. — Толкова много услуги ти дължа, а?
	— Дължиш ми живота си. А аз казвам, че това е Най-Голямата Услуга. Един ден сигурно ще се отбия на пазара. И би било чудесно, ако не се налага да те моля два пъти.
	Пиещата сълзи си пое дълбоко дъх.
	— Както казах, девойче, аз си плащам борчовете.
	Удовлетворена, Мия се остави да я отведат под знойната жега при останалите човешки говеда. Тя се огледа наоколо и разбра, че беше едната от двете единствени жени. Другата беше дюимерка с ръце колкото тепсии. Момичето заби поглед право напред и загледа процедурите в Ямата, като така избегна любопитните очи на другарите си в обора.
	Методът беше съвсем простичък. Търговците на плът като Пиещата сълзи обикаляха скамейките и хвалеха стоката си на всички сангуила. Едно по едно предложенията им получаваха дървен меч и биваха запращани в битка на живот и смърт.
	В средата на Ямата работеха половин дузина професионални бойци, всеки от които представляваше грамада от мускули и белези. Когато в кръга изтикваха някоя нова надежда, един от бойците незабавно грабваше дървен меч и се заемаше да му спука главата. Зрителите правеха залагания, тълпата ревеше и виеше и ако след няколко минути състезателят още стоеше изправен, сангуила получаваха възможност да наддават, за да го купят. Тези, които се биеха обещаващо, бяха разграбвани като топъл хляб. А провалилите се ги отвеждаха, за да ги препродадат на друго място във Висящата градина.
	Мия хвърли поглед към сангуила Леонид. Мъжът гледаше мачовете така, както паяците преценяват мухите, но така и не предложи цена. Лъвовете на Леонид бяха най-изкусните гладиати в републиката и шест месеца в годината той обикаляше с мрежите си крайбрежните пазари и грижливо подбираше най-добрите. Ако Мия искаше да нарича него „домини“, трябваше да го впечатли.
	Писарят извика номера й от тефтера си. Вратата на клетката се отвори. Кривоокото момче отключи прангите й, връчи й един нащърбен дървен гладиус, който при нормални обстоятелства не би използвала и за подпалки. И без никакви церемонии Мия се озова избутана насред Ямата.
	По трибуните отекнаха насмешки, сподавен кикот и реки от ругатни. Кльощавото черновласо момиче, което стоеше с допрени колене в средата на ринга, явно не впечатли плебеите в тълпата, пък камо ли кървавите господари.
	— Пламналата патка на Аа, това шега ли е? — провикна се един.
	В Ямата заваляха пръски и ругателства, а мнозина сангуила извърнаха безразличните си очи към книгите си. Каквато и да беше тази шега, явно ни един от тях не я намираше за забавна. Един от борците в Ямата повдигна вежди към писаря, който само кимна. Мъжът сви рамене, взе дървения си меч и тръгна към Мия. Беше дюимер, широк колкото мост в раменете, мургавата му кожа лъщеше от пот.
	— Стой мирно, девойко — изръмжа той. — Няма да боли дълго.
	Мия изпълни заръката му и остана неподвижна. Едрият мъжага се приближи. Но щом великанът вдигна меча си, за да смаже черепа й, момичето се раздвижи. Бърза като сенките.
	Стъпка встрани, мечът изсвистя покрай главата й. Мия фрасна с дървения си гладиус мъжа по китката и му строши костта. Борецът изкрещя и неколцина сангуила се обърнаха да гледат. Мия го изрита яростно в коляното и бе възнаградена от противното хрускане, с което ставата се огъна изцяло в грешната посока. Едрият здравеняк изрева, а Мия с преднамерена жестокост го удари право в гърлото с дървения си меч и направи гръкляна му на пихтия.
	Червена пяна изпръска устните на мъжа и той обърна изумените си очи към Мия. Тя преметна косата си през рамо и занарежда шепнешком:
	— _Чуй ме, Ния. Чуй ме, майко. Тази плът е твоето угощение. Тази кръв — твоето вино. Този живот, тази смърт е моят дар за теб. Приеми го._
	И с гъргорене боецът от Ямата рухна мъртъв в прахоляка.
	Озадачен шепот премина през тълпата. Мия направи реверанс на сангуила като нова доня на своя първи бал. После се обърна към следващия борец в редицата и насочи дървения си меч към главата му.
	— Ти си следващият, хубавецо.
	Борецът (който действително беше доста хубавичък) погледна събратята си, трупа на земята и накрая писаря. Тлъстият човек вдигна очи към сангуила, който съсредоточено наблюдаваше Мия. Мазният се обърна към боеца и кимна.
	Мъжът излезе напред, Мия скочи да го посрещне. Битката им продължи по-малко от десет секунди и завърши, като Мия остави отпечатък от ботуша си върху чатала му и заби дървения си меч чак до дръжката в красивото му гърло. Момичето се обърна към тълпата и пак направи реверанс.
	— Сто свещеника! — чу се призив за търг.
	— Сто и десет!
	Сангуила започнаха да наддават и Мия се усмихна зад косата си. За кратко цената й стигна двеста сребърника — прилична сума според чия да е мярка. Но когато погледна към трибуните, тя видя, че Леонид и Тит мълчат. Макар че сангуила я гледаше съсредоточено, макар че Пиещата сълзи шепнеше в ухото на Тит, а той кимаше бавно, гласът на Леонид не се чу в наддаването.
	_Време е да сипем масло в огъня._
	Мия измъкна дървения си меч от гърлото на мъртвия борец, обърна се към третия и заговори достатъчно силно, за да я чуят на трибуните.
	— Ти си. Следващият.
	Едрият мъж погледна двата трупа в краката на Мия.
	— Как ли пък не! — присмя й се той.
	— Доведи и другарчетата си. — Мия се усмихна на борците до него. — Винаги съм искала да опитам с трима наведнъж.
	Момичето захвърли дървения меч в праха.
	— Или всички сте страхливци?
	Тълпата задюдюка и заподмята подигравки и борците се обидиха. Едно беше да ги победят на собствената им територия, но да изядат паница с говна от едно невъоръжено момиче, което им стигаше до пъпа, беше друга работа. С пламнали гневни очи и вдигнати мечове мъжете излязоха на арената в Ямата.
	С мрачна усмивка момичето направи крачка да ги посрещне.


>>	4.
>>	Жертвоприношения и предложения

	— _Зъбите на Гърлото, до пълна светлина ли ще висим тук? — изръмжа Мия._
	_Пиетро вдигна вежди и изсипа още няколко капки златнопиво върху окървавеното й рамо. Мия се сви болезнено и с разтреперана ръка смукна от цигарилото си. Беше настанена на ниска каменна пейка, зад нея Пиетро се беше увил в обичайната си черна мантия. _Ръката_ шиеше кървавия прорез в рамото й, след като беше намотал около задника й руло марля, подгизнало вече от кръв._
	_Помещението беше голо с мрачни каменни стени и мъждиви алхимични глобуси. Като повечето зали в Църквата в Галанте и тази беше изпълнена с лекото ухание на изпражнения. Тук, в Градското пристанище на Църквите*, слугите на Нашата Господарка на Благословеното Убийство бяха построили убежището си посред широката канална мрежа под кожата на Галанте и беше трудно да се избяга от миризмата. През осемте месеца, откакто служеше в параклиса, Мия беше свикнала с нея, но предпочиташе да прекарва колкото може по-малко време тук долу. Освен ако не се нуждаеше от няколко шева или провизии, тя идваше само когато трябваше да говори с…_
	[* Галанте се слави гордо с най-много църкви и храмове в цялата република и по броя им превъзхожда дори Божигроб. Преди великият обединител крал Франциско I да завладее страната, хората от Лийс почитали свещената троица, известна като Отеца, Майката и Детето. Но щом айтриянската монархия ги погълнала, почитането на Бога на светлината се разпространило сред обикновените хора като пожар в добре заредена пивоварна.
	Един хитрец, търговец на име Карлино Грималди, решил, че най-добрият начин да се отличи в новия световен ред е да изсипе цял вагон с пари в Айтриянската църква. Той построил първата катедрала на Аа в цял Лийс — внушителна сграда точно в сърцето на Галанте, известна като Базилика Лумина. Изваяна от рядък лилав мрамор и с красиви стъклописи, постройката едва не разорила покровителя си. Крайният резултат обаче бил толкова впечатляващ, че галантийският кардинал назначил Грималди за губернатор на целия град. Не след дълго галантийските благородници започнали един през друг да се подмилкват на духовниците на Аа и църквите на Всевиждащия и храмове на четирите му дъщери започнали да никнат навсякъде из Галанте като обрив по долните части на захарните момичета след пристигането на флота в града. Макар че по-късно бил разпънат на кръст заради укриване на данъци, Карлино останал в лийсийската история като едно Изключително Умно Копеле. И до ден-днешен подмилкването пред хората в расо в Лийс е известно като „мазня се като Грималди“. — Бел.авт.]
	— _Виж ти, мътните ме взели! — каза познат глас. — Гледай какво е довлякла котката сянка!_
	_Мия вдигна глава и видя на прага да стои жена, облечена в кожени бричове, високи ботуши и риза от черно кадифе. Тя беше слаба като вейка, със светлокестенява коса, подстригана подчертано по мъжки, а под очите й имаше черни сенки. Вървеше странно наперено и носеше повече ножове, отколкото човек с всичкия си ум би знаел какво да ги прави._
	— _Епископ Десетръката! — Мия кимна за поздрав. — Бих станала да се поклоня, но дупката от стрела в задника ми не е особено благосклонна._
	— _Интересна нивганощ, значи — подсмихна се жената._
	— _Може да се… ох, по дяволите! — Мия пак погледна свирепо през рамото си. — ’Паст и кръв, Пиетро, ти кърпиш ли ме, или шиеш рокля?_
	— _Добре, добре, пръждосвай се! — рече Десетръката на охуления хирург. — Аз ще я довърша. Искам да поговоря насаме с __острието__._
	— _Епископе — кимна Пиетро, тръсна не много мило парче марля върху кървящото рамо на Мия и напусна стаята._
	_Без да бърза, Десетръката мина зад Мия и свали старата превръзка, ала тя беше залепнала за кожата й от кръвта и момичето се сви от болка._
	_В легендите на Червената църква Десетръката беше позорна личност, дългогодишно __острие__ в служба на Майката с близо двайсет осветени убийства в нейно име. Когато Мия беше по-малка, старият Меркурио й разказваше истории за тази жена и докато растеше, тя се превърна в нещо като неин почитател.* Откакто служеше в Градското пристанище на Църквите, тя беше научила, че на епископа не й допадат вежливостите. Нито лекомислието. Но обичаше резултатите, затова, за късмет, Десетръката я харесваше._
	[* Десетръката започнала кариерата си като джебчийка по елайските улици и дори след като станала _острие_ на Майката, не изгубила дарбата си да се промъква крадешком. За нея казваха, че се движи като самия мрак и когато си поиска, може да си извади и двете рамена, така че да се промуши и през най-тесен процеп без никакви трудности.
	Най-позорното й Жертвоприношение беше сенатор на име Фока Мериний — мъж, който така учудващо параноично се страхувал да не го убият, че държал, както се говори, свита от половин дузина стражи под ръка до леглото си дори когато се любел с жена си. Според сведенията Десетръката се вмъкнала във вилата на Фока, като изпълзяла по канала и нагоре до гърлото на клозета, отвор с ширина от двайсетина сантиметра най-много, и зачакала вътре в тръбата. Когато горкият Фока получил зов от природата посред нивганощ, той седнал на чинията и още преди да започне да си върши работата, открил, че и двете му бедрени артерии са прерязани. Мълвата говори, че Десетръката изкарала следващите седем дни във ваната на параклиса в опит да се отърве от зловонието.
	Какво ли не правим за Майките си… — Бел.авт.]
	— _Това изглежда точно както и боли — измърмори тя, докато оглеждаше ужасната рана по гърба и рамото на Мия._
	— _Изобщо не ме е гъдел._
	_Епископът взе костната игла и с уверени пръсти захвана да шие раната._
	— _Надявам се, че болката не е била напразна?_
	_Мия трепна и всмукна дълго от карамфиловото цигарило._
	— _Докато с теб разговаряме, взимат мярка за посмъртната маска на сина на сенатор Аврелий._
	— _Използвала си Жалбата?_
	_Мия кимна._
	— _Върху устните, точно както ти предложи._
	— _Значи няма да питам как си се добрала до устата на младия дон._
	— _Целуваш ли се, трай си._
	— _А къде е младият Гълъб?_
	— _За жалост — въздъхна Мия, — моята млада __ръка__ няма да се завърне за вечеря. Никога вече._
	— _Това е срамота._
	— _Той и бездруго не беше най-острият нож на полицата, епископ._
	— _Беднякът няма избор. — Десетръката заби иглата за следващия шев. — Откакто семейството на Ярнхайм ни унищожи, качеството в Църквата е рядка стока. С изключение на присъстващите, естествено._
	_Мия захапа устната си и въздъхна. Епископ Десетръката казваше истината — в последно време в Червената църква трудно се намираха добри __ръце__ и __остриета__. Галанте никога не е бил привлекателно назначение и повечето от служителите на Ния тук мечтаеха за по-велики дела. Но след нападението на луминатите положението беше по-лошо от всякога._
	_Осем месеца по-късно паството на Нашата Господарка на Благословеното Убийство все още кървеше от удара, който Ашлин Ярнхайм и брат й бяха нанесли заради бащината си повеля. Не само убийството на лорд Касий бе разклатило Църквата, макар че загубата на Черния принц беше достатъчно тежка. Ала Торвар Ярнхайм не просто беше заръчал на децата си да поднесат на луминатите Духовенството на тепсия. Старият убиец беше разкрил още местоположението на всеки параклис на Червената църква в републиката._
	_И тъй, докато джустикус Ремус завладяваше Тихата планина, луминатите бяха предприели едновременни атаки по цяла Айтрия. Параклисите в Дюим и Галанте останаха непокътнати.* Но всички други бяха разрушени._
	[* Атаките на луминатите прескочиха и двата параклиса — този в Галанте беше построен едва наскоро без знанието на семейство Ярнхайм, а старият дюимерски параклис беше преместен предишната зима, когато заради поройните дъждове и затлачената канализация избата му (а следователно и кървавият басейн) се наводни. Вместо да напълни басейна отново, Духовенството реши да вдигне нова сграда на по-високо място в пристанищния град Морска стена и да изостави разрушената в Прасило. Ако тайният строеж на изцяло новия параклис на Нашата Господарка на Благословеното Убийство посред голям и оживен град ви се струва скъпа и тежка работа, помислете върху следното:
	1. Над хиляда кубични метра витус запълват всеки кървав басейн в Църквата.
	2. Приблизително литър и половина течност е необходима за един кубичен метър.
	3. Обикновената свиня има приблизително половин литър кръв в тялото си.
	Съберете това, благородни ми приятели. И се запитайте дали някога ще поискате да запълвате повторно един от тези проклети басейни. — Бел.авт.]
	_По-лошо, Тровар беше изпял имена. Прякори. Последните известни квартири. Между неговото предателство и атаките на луминатите Нашата Господарка на Благословеното Убийство беше изгубила почти три четвърти от убийците си за една нивганощ._
	_Както каза епископът, Червената църква беше унищожена. Навярно това беше единствената причина на младо __острие__ като Мия да бъде поверено жертвоприношение като това на Гай Аврелий. През осемте месеца откакто получи назначението си в Галанте, тя беше отнела живота на трима мъже и една жена в името на Черната майка. Повечето __остриета__ на нейната възраст щяха да са късметлии, ако изобщо ги бяха пратили на първото им убийство._
	_Мия беше благодарна за шанса да докаже способностите си. Но проблемът беше, че списъкът й с гърла ставаше все по-дълъг, не по-къс. Беше убила джустикус Ремус, но консул Скайва и върховен кардинал Дуомо все още бяха живи. Все още не беше отмъстила за семейството си. А с убития от ръката на Ашлин по време на нападението на луминатите Трик сега я чакаше още един гръклян, който трябваше да пререже, за да приключи с възмездието._
	_Ала заседнала тук, в Галанте, тя беше далеч от всеки един от тях._
	_Епископът продължи да я шие и Мия стисна зъби, мислейки за… онова… __нещо__, което я бе заговорило в некропола. Истината беше, че то й спаси живота. Измъкването й на косъм от смъртта трябваше да я стресне, но както винаги спътниците й изгълтаха чувството й на страх, и то двойно по-бързо, отколкото когато водеше само Господин Благ със себе си. Мия не чувстваше никакъв страх. И тъй, оставаха само въпросите._
	___Какво беше онова нещо?___
	___Какво искаше от нея?___
	___„Короната на Луната“ ли?___
	_И преди беше виждала този израз, заровен между страниците на…_
	— _Чух за неприятностите ти със стражите на Аврелий — отбеляза Десетръката и остави ръкоделието си колкото да отпие от лечебното златнопиво._
	— _Нищо, което да ме затрудни — отвърна Мия._
	— _Обикновено действаш малко по-благоразумно._
	— _Прости ми, епископ, но ти не ми поръча да действам по-благоразумно — рече Мия с известно раздразнение в гласа. — Ти ми поръча мъртъв сенаторски син._
	— _Едното не изключва непременно другото._
	— _Ако имаше избор, кое би предпочела?_
	_Мия изсъска, когато епископът изля още алкохол във вече зашитата рана и я превърза с дълги парчета марля._
	— _Харесвам те, Корвере — каза Десетръката. — Напомняш ми за мен в по-младите ми дни. Куражлийка, за разлика от повечето мъже, които съм срещала. А и си вършиш убийствата, така че си заслужила да се гордееш. Но послушай съвета ми — най-добре дръж този твой език зад зъбите, когато се върнеш в Планината. Духовенството не те обича много, за разлика от мен._
	— _И защо ми е да се връщам в Планината? Те ме назначиха в…_
	— _Преди малко Говорител Адонай изпрати кърваво писмо — прекъсна я Десетръката. — Духовенството те отзовава._
	_Мия присви очи подозрително. Кожата й настръхна._
	— _Защо? — попита тя._
	_Десетръката сви рамене._
	— _Знам само, че ме оставят с един убиец по-малко и купчина гърла, които трябва да се прережат. Ако можех да използвам __остриетата__ едновременно за повече от едно жертвоприношение, щеше да бъде прекрасно. Но това ще наруши Обещанието*. Затова когато видиш онзи кучи син Солис, бъди така добра и го изритай в предницата на панталона от мен!_
	[* Общоизвестен е фактът сред хората, които наемат убийци, че Червената църква функционира според кодекс, ако не точно на честта, то поне на поведението, известен като Червеното обещание. Правилата са следните:
	Неизбежност — Нито едно поето жертвоприношение в историята на Църквата не е останало неизпълнено.
	Неприкосновеност — Нито един настоящ работодател на Църквата не може да бъде избран за нейна мишена.
	Тайна — Църквата не обсъжда самоличността на своите работодатели.
	Вярност — Едно _острие_ не може да служи на повече от един работодател.
	Йерархия — Всички жертвоприношения трябва да бъдат одобрени от Повелителя/Повелителката на _остриетата_ или от Почитания Отец/Почитаната Майка.
	При създаването на Църквата първите три правила се спазваха от дъжд на вятър, а правилата Вярност и Йерархия бяха прибавени след един позорен случай в историята на Църквата, разказван на чираците под името „Историята на Флавий и Далия“.
	Настанете се удобно, благородни ми приятели.
	Флавий Апуло бил айтриянски генерал, един от заговорниците, свалили от власт крал Франциско XV и основали републиката. Впоследствие той станал сенатор и както често се случва, натрупал огромно богатство. Времето, в което айтриянската монархия рухнала, било време на разцвет за изкуството на професионалното убийство и отделни епископи в местните параклиси получили властта да приемат жертвоприношения. Сенатор Флавий започнал да се бои за живота си приблизително по същото време, когато съперниците му се заели сериозно да го пречукат, и в един срамен за Червената църква ден тя се наела да убие Флавий в същата нивганощ, когато той взел на работа в свитата си едно от _остриетата_ й.
	Навсякъде червени лица, благородни ми приятели.
	Не стига това, ами _острието_, определена за жертвоприношението, било жена на име Далия. Красива, користолюбива и несравнима с острата кама, Далия служила като охранител на Флавий в продължение на три години. През това време двамата станали любовници и Далия отстранила мнозина от съперниците му — всички без най-гласовития, Тиберий Стария. Тиберий бил сенаторът, който наел Църквата, за да убие Флавий, и според Закона за неприкосновеността от главата му не можело да падне и косъм, преди да бъде извършено въпросното убийство. Тиберий обаче умирал от Стария Отец Сифилис и бързал да види Флавий с прерязан врат, преди да се е измъкнал от бренната си обвивка.
	Червената църква била на ръба на политически позор, който едва не сложил край на доброто им име.
	Флавий умно предложил женитба на Далия, за да циментира мястото й до себе си — той смятал, че една годеница би пазила живота му от всеки бъдещ убиец по-добре, отколкото една обикновена наемница. Не толкова умно обаче той оставил покровителството на Червената църква да изгуби силата си в същия ден, в който Далия приела предложението му за женитба.
	Далия наръгала съпруга си в нощта на сватбата им. Слуховете си противоречат дали е ронила сълзи, докато го намушквала. Тя отнесла главата на Флавий на смъртното ложе на Тиберий Стария като доказателство, че договорът е изпълнен. И доволна, че доброто име на Църквата е останало неопетнено, но дважди повече, че Тиберий Стария вече не бил работодател на Църквата, защитен от Закона за неприкосновеността, Далия вдигнала острата си кама и спестила усилията на Стария Отец Сифилис.
	Слуховете дали е плакала в същото време са съвсем недвусмислени.
	След този случай било решено да се напишат няколко истински проклети правила, които да сложат в ред делата на Църквата. — Бел.авт.]
	_Мия разсъждаваше трескаво, а подозрението и радостта се бяха сплели под лъжичката й. Това отзоваване можеше да означава всичко. Ново назначение. Мъмрене. Наказание. Тя беше служила добре на Черната майка през изминалите осем месеца, но всеки Шахид в Планината знаеше, че не беше издържала последния изпит, защото отказа да убие невинен човек. Единствената причина да стане изобщо __острие__ беше, че лорд Касий я беше покръстил, докато умираше върху пясъците на Последна надежда. Може би милостта, която неговата подкрепа й беше спечелила, най-сетне се бе изчерпила…_
	_Кой знае какво ли я чакаше при пристигането й?_
	— _Кога заминавам? — попита Мия._
	_Десетръката вдигна костната игла и многозначително погледна седалището й._
	— _Веднага щом проходиш._
	_Мия въздъхна. Няма смисъл да се тормози за нещо, което не може да промени. Пък и при завръщането си в Планината ще може пак да говори с Летописец Елий, да се види с Наев. Може би ще намери и част от отговорите, които търсеше._
	— _Наведи се — нареди епископът. — Ще се старая да не те боли._
	_Мия взе шишето с лечебното златнопиво и отпи голяма дълга глътка._
	— _На бас се хващам, че казваш това на всички момичета._


	Оказа се, че трима мъже наведнъж могат да се опрат на Мия.
	Битката беше започнала доста добре. Бойците от Ямата се бяха приближили, подтиквани от присмеха на тълпата и факта, че Мия беше захвърлила на прашната земя дървения си меч. Първият, як айтриянец, нададе боен вик и замахна към главата й. С един поглед Мия се протегна към мрака в краката му.
	Тук, на открито, под светлината на двете слънца, сенките бяха лениви и тежки. Но Мия беше по-силна сега вътрешно, а и точно този номер все пак го въртеше от години. С един поглед тя залепи ботушите на грамадния мъж в сянката му и тозчас спря нападението му. Мъжът изгуби равновесие и тя се приближи, изрита го силно в коляното, удари му един юмрук право в гръкляна и щом той се катурна назад, тя се завъртя и улови политналия меч от ръката му под одобрителните викове на тълпата.
	— _… сега се фукаш…_ — чу шепот в ухото си.
	— Точно това е цел…
	Ударът се стовари върху задната част на главата й и тя се олюля. Едва успя да се обърне и да парира следващия, клатушкайки се в някакво подобие на отбраняване. Останалите борци — широкоплещест лийсиец с белязано от шарка лице и дюимер дългуч със седем пръста — се приближиха, без да й дадат време да си поеме дъх. Те я принудиха да отстъпи назад през цялата Яма. По тила й се стичаше топла струйка кръв.
	Седемпръстия излезе напред, замахна към лицето, гърлото, гърдите й. Мия отвърна, приклещи го, промъкна се в отбранителното му поле, но мечът на лийсиеца Белеглик я удари в ребрата, преди тя да успее да го халоса, и един лакът я просна в прахоляка.
	Двамата се опитаха да стъпчат главата й, но без да изпуска меча, тя се превъртя настрани. Заграби с шепа от червения пясък и го хвърли в очите на Белеглик, ритна с крак и прати Седемпръстия на земята. Превъртя се, стъпи на нозе и заби ботуша си в топките на заслепения Белеглик достатъчно силно, че да изтръгне съчувствен вой от всеки мъж в тълпата. И под ръкоплясканията им Мия строши дръжката на меча си в лицето му, размазвайки носа по бузите му.
	— _… отзад…_
	Тя се обърна и едва отблъсна удар, който щеше да й смачка черепа. Плещестият айтриянец беше отново на крака с омазана в бълвоч и слюнка брадичка. Тя затанцува с него в прахоляка, удар и париране, завъртане и нападение. Здравенякът беше огромен, два пъти по-силен от нея. Но това, което липсваше на телосложението й, Мия компенсираше с бързина и чиста проба свирепа ярост. Айтриянецът замахна силно, тя блокира и той счупи гладиуса й на две. Но с рязък вик тя затанцува под носа му при втория замах, присви се ниско и заби счупения си меч под брадичката му. Разцепеното дърво проби гръкляна му и гъста кръв покри ръцете й преди здравенякът да рухне.
	— _… отляво, отляво…_
	Шепотът на Господин Благ я накара да се завърти, но твърде късно — гладиусът разряза рамото й и тя се олюля под рева на тълпата. Седемпръстия замахна пак, удари я в ребрата и Мия извика в агония. Тя заключи ръката му с меча и го придърпа към себе си. Надуши пот, развален дъх, кръв. Седемпръстия заби юмрука си в лицето й, веднъж, два, три пъти. Ала с дрезгав вик тя взе сенките, прикова краката му и с цялата си мощ се блъсна назад. Мъжът се сгромоляса по гръб. Мия падна отгоре му, пръстите й намериха устата му, навряха се вътре, извиха се като риболовни куки и накрая разкъсаха бузите му навън.
	Устните му се разцепиха и мъжът изпищя, а тълпата зарева. Момичето започна да налага челюстта му с юмруци, веднъж, два, три пъти. Ръцете червени. Зъбите стиснати. В устата й кръв. Представяше си един усмихнат консул с черни красиви очи. Един върховен кардинал с брада като храсталак и глас, който се точи като мед. Лицата им станаха на пихтия, докато тя ги удряше отново…
	— _… мия…_
	… и отново, представяйки си майка си, брат си, баща си, всичко, което беше изгубила, всичко, което й бяха _отнели_, а мъжът под нея бе просто поредният враг, поредното препятствие между нея и деня, в който ще се изплюе на проклетите им гроб…
	— _… мия…!_
	Тя спря. Плувнала в пот. С изгарящ дъх. Покрита с топла лепкава кръв. Усети студения лъх на Господин Благ, примесен с кръвта по тила й. Светът възвърна очертанията си, грохотът му навлезе в ушите й. И под трескавия си пулс и ехото от миналото тя ги чу. Те се издуха в гърдите й, затрептяха по пръстите й.
	_Аплодисментите._
	Мия се изправи, омазана до лактите в червено. Тълпата по трибуните беше на крака, а Пиещата сълзи обслужваше хаоса от наддаващи сангуила в края на Ямата. _Триста сребърника. Триста и петдесет. Четиристотин._ С разтреперани нозе момичето прекоси Ямата и застана пред Леонид. Погледна бъдещия си господар право в очите и се приведе в изтънчен реверанс пред него.
	— Домини — рече тя.
	Сангуила я изгледа с присвити очи. Екзекутусът прошепна нещо в ухото му. И тъкмо когато под лъжичката на Мия се вдигна ураган от пеперуди, Леонид повдигна ръката си и изрече с глас, който отекна из цялата Яма.
	— Хиляда сребърника.
	Тих шепот премина през публиката и сърцето на Мия потръпна. Каква сума! Честно казано, това беше прекалено. Мъжът сигурно щеше да откаже повечето си събратя и с половината. Но Мия знаеше, че домини на Леонидовите лъвове обича театъра и предложението му показва на всички в Ямата, че той не е в настроение да се пазари.
	Леонид я искаше. И тъй, той щеше да я има. По дяволите цената.
	Всичко мина отлично. Ако Мия станеше една от Лъвовете на Леонид, това почти сигурно й даваше място във _Венатус Магни_. И когато игрите свършеха, когато тя застанеше като победител на подиума…
	— Хиляда и един — чу се вик.
	Стомахът на Мия се вледени. Тя вдигна глава към местата на публиката и видя, че от тълпата излиза една фигура. Загърната в дълъг плащ въпреки жегата, тя свали качулката си и разкри красиво младо лице, дълга кестенява коса, светла айтриянска кожа.
	Жена.
	— _… коя е тази…?_
	— Откъде да знам, по дяволите! — прошепна Мия.
	— Хиляда и един сребърника — повтори жената.
	Мия присви очи. За първи път чуваше за жена сангуила — при все че имаше неколцина жени гладиати, арената на _Венатус_ открай време се управляваше от грижливи мъжки ръце. Дали пък новодошлата не беше агент на друг домини? Спънка от страна на писарите, за да вдигнат цената й?
	Мия погледна с очакване Леонид. Която и да беше тази жена, най-големият сангуила в историята на игрите нямаше да се остави да го надскочат с един сребърник.
	Лицето на Тит беше маска. Леонид погледна своя екзекутус и отново новодошлата и заговори, сякаш думите киселяха в устата му.
	— Това е малко детинско, не мислиш ли, скъпа?
	Усмивката на жената се разля през лицето й като отрова.
	— Детинско ли? Какво искаш да кажеш?
	— Чувам да се говори, че нямаш и два медника на кръст — отвърна Леонид. — Ако целиш да посрамиш _патриис фамилиа_, главата на семейството, няма ли по-евтини начини да го направиш?
	Жената се усмихна по-широко и Мия усети празнина под лъжичката.
	— Благодаря за загрижеността ти. Но това е просто работа, татко.
	— _… о, майчице…_
	— И преди съм ти казвал, Леона — предупреди Леонид. — _Венатус_ не е място за жени. А ложата на сангуила не е място за теб.
	— Боиш се, че моите Соколи ще засенчат твоите Лъвове, скъпи _патриис_?
	Леонид отвърна присмехулно:
	— Лавровият венец на един победител в селска борба не прави колегиум.
	— Значи няма да се противиш, ако взема окървавената хубавица?
	Леона погледна към Мия. Леонид също се обърна натам. Мия излезе напред. Зад зъбите й се въртяха молбите. Но шепотът на Господин Благ я спря.
	— _… не забравяй коя си и коя се очаква да бъдеш…_
	Не-котката имаше право. Това беше _нейният_ сценарий в крайна сметка и на нея се падаше най-тежката роля. Ако искаше да се бие на пясъците в служба на колегиум от гладиати, това беше възможно само ако станеше негова собственост. А собствеността не се обажда, освен ако не я заговорят. И със сигурност не се намесва в гневния спор между баща и дъщеря…
	_Ама че късмет!_
	Мия се вгледа в сангуила Леонид. Очите й умоляваха. Беше изчислила всичко толкова добре. Би се като демон, спечели одобрението и на последния кървав господар в Ямата. Само една дума, _едно наддаване_ я делеше от влизането в най-големия колегиум в републиката. Една крачка по-близо до гърлата на консул Скайва и кардинал Дуомо. Леонид трябваше само да се обади…
	— Много добре, Леона. — Мъжът се престори на незаинтересован и обърна гръб на дъщеря си. — Вземи я тогава. Но нищо хубаво няма да ти донесе момичето.
	Леона се усмихна — ведро и лъчисто. Мия провеси нос. На ринга излязоха легионери, кривоокото момче сложи грубо железата на китките й. В тази минута можеше да побегне. Да се скрие под наметалото от сенки, да се измъкне от Ямата, сподиряна единствено от уплашени викове и молитви към Всевиждащия.
	Но тогава щеше да се върне там, откъдето беше почнала. Трябваше да минат седмици, докато успее да организира тайното пътуване до Ашках, разбития керван, продажбата й в Градината. И още щеше да прахоса в опити да я продадат на по-могъщ колегиум, а с наближаването на големите игри тя просто не разполагаше с това време.
	Беше отнела прекалено много човешки животи, беше рискувала толкова много да стигне дотук, за да се откаже напълно от плана си. И макар че Леона беше неизвестен фактор, Мия все така вярваше в собствените си способности и не се страхуваше, че може да се провали. Зад нея имаше само кръв и една Планина, пълна с коварство. Пред нея лежеше пясъкът на _Венатус_ и отмъщението.
	Това беше нейният курс сега. За добро или зло, трябваше да поеме по него.
	Легионерите се разделиха, за да направят път, и Мия вдигна глава. Пред нея стоеше доня Леона. Отблизо се виждаше, че е навършила двайсет. Ярки сини очи и кестенява коса, навита на нежни къдрици, леко изпъстрена с лунички кожа. Носеше златни накити, рубинена брачна халка. Под наметалото роклята й беше ушита от мека лийсийска коприна. Всяка частица от нея крещеше „благосъстояние“, с изключение на очите й. Мия се осмели да надникне в тези оградени с чернило искрящо сини езера и не можа да измисли друга дума, с която да ги опише.
	_Гладни._
	— Моя окървавена хубавице — усмихна се Леона. — Какъв тандем само ще излезе от нас!
	Мия остана неподвижна, без да знае какво да отвърне. Леона погледна войниците с раздразнение. Единият от мъжете извади палка и удари Мия през краката. Момичето извика и падна на колене. Скръцна със зъби, ръцете й се свиха в окървавени юмруци. Но усети, че Господин Благ обикаля хладно в сянката й и шепне в ухото й.
	— _… коя си и коя се очаква да бъдеш…_
	И тъй, тя остана в праха със сведени очи, притихнала и неподвижна.
	— Аз съм доня Леона — представи се жената. — Но ти ще ме наричаш домина.
	Жената протегна ръката си. На безименния й пръст Мия видя златен пръстен с печат — сокол с разперени криле и корона от лавров венец.
	Палката изплющя през лопатките на гърба й. Мия изохка от болка.
	— Покажи уважението си, робиньо! — излая един от войниците.
	Мия се вгледа в хищната птица с нейния златен венец. Горда, свирепа, непокорна като нея самата. Но ето че сега тя клечеше в прахоляка като сритано коте.
	_Търпение_, помисли си.
	_Ако Отмъщението има майка, тя се казва Търпение._
	Мия си пое дълбоко дъх.
	Затвори очи.
	— Домина — измърмори.
	И като се наведе напред, целуна пръстена.


>>	5.
>>	Преданост

	_Свинската кръв има много особен вкус._
	_Човешката кръв, която е най-добре да се пие топла, оставя лек привкус на натрий и ръжда по зъбите. Конската кръв не е толкова солена, ала притежава странна горчивина, почти като тази на черния шоколад. Свинската кръв нагарча като стриди и смазано желязо. Тя се плъзва надолу по гърлото и оставя след себе си остър вкус на мас._
	_Честно казано, Мия направо я ненавиждаше._
	_Тя изскочи от червения басейн и шумно си пое дъх. В ушите й глухо бучеше пулсът й, виеше й се свят. Беше гола, с изключение на една кама от гробнакост на китката и един меч от гробнакост на кръста, а дългите й черни коси бяха залепнали като въжета от бурени по кървавата й кожа. Пръстите й стискаха четвъртит пакет, увит в мушама. Двама _ръце_ в черни одежди стояха в басейна до нея и й помагаха да се изправи, докато тя си поемаше жадно въздух, плюеше и чистеше кървищата от очите си._
	_Мия примигна и огледа помещението. Беше в кръв до кръста насред триъгълния мраморен басейн, десет метра от всяка страна — покоите в Тихата планина на Говорител Адонай. В залата бяха издялани магически знаци, а въздухът тежеше от миризмата на кланица. По стените с кръв бяха изрисувани картите на всички градове в републиката._
	_Мия облиза зъбите си и се изплю. Махна косата от очите си._
	_Погледна към върха на басейна и видя коленичилия върху камъка Говорител с кръвта, Адонай. Сърцето й лекичко се разпърха при гледката, макар че тя нямаше да си признае това пред никого. Тъкачката Мариел можеше да направи картина от всяко лице, но брат й беше нейният шедьовър — високи скули и изваяна лицева челюст. Кожата му беше призрачнобледа, разрошената му коса — снежнобяла. Носеше разтворена червена копринена мантия, откъдето се виждаха изваяните като от мрамор бразди и падини на гърдите му. Ниската, почти неприлична талия на кожените му бричове едва покриваше хълбоците му, а V-образната форма на корема му…_
	— _Добра среща, __острие__ Мия — поздрави магьосникът._
	_Мия вдигна погледа си обратно към очите с цвят на кръв._
	— _И на теб, Говорителю._
	_Красивите устни на Адонай се извиха в многозначителна усмивка, но Мия запази каменното си изражение. Говорителят несъмнено беше хубав като картина. И Мия беше хранила своя дял от фантазии, докато лежеше в леглото и си представяше бледите му ловки пръсти, а в същото време нейните собствени се спускаха все по-надолу. Тя дори беше спасила неговия живот и живота на обичната му сестра при нападението на луминатите. Но изобщо не се заблуждаваше, че той беше нещо повече от един коварен кучи син._
	___И все пак. Кучият син ставаше за онази работа…___
	— _Духовенството те очаква в Залата за поклонение — рече Адонай._
	_Като внимаваше да не се подхлъзне на кървавите плочки, Мия излезе от басейна, все още накуцвайки от раните си. Усети погледа на Говорителя по голото си тяло. Кръвта се плискаше като нежно море. Мия хвърли поглед по коридора към стълбището, което водеше нагоре към очакващото я Духовенство. И се запита защо ли, ’паст да ги вземе, я бяха извикали тук._
	_С един последен поглед към Говорителя тя излезе от помещението. Отми засъхващата кръв и мълчаливо се преоблече — черни кожени панталони, ботуши от вълча кожа и черна ленена риза. Камата от гробнакост скри в ръкава си, а на кръста си закачи ножницата с красивия меч от гробнакост. Ножът беше на майка й, а мечът, който беше изтръгнала от мъртвата ръка на джустикус Ремус — на баща й. Дръжките и на двете оръжия бяха изработени във формата на врани в полет с очи от червен кехлибар. Това беше всичко, което й беше останало от родителите й, освен името._
	_Мия си мислеше, че в това навярно се крие метафора…_
	_Тя разви мушамения пакет, пъхна под мишницата си вехтата книга с кожена подвързия отвътре и се заизкачва тежко по стълбите*. Гласовете от призрачния хор увиснаха в мрака и Мия не се стърпя и се усмихна на познатата песен. След месеците в Галанте тя се бе завърнала в свещените коридори на най-страховитите убийци в цялата Айтриянска република._
	[* Мия често броеше стъпалата в Планината, докато се изкачваше по тях. Но никога не се учудваше, когато броят им се променяше. Някои от по-своенравните, като онези, които водеха към Залата на Песните, непрестанно се меняха, докато сравнени с тях, онези към Небесния олтар бяха направо лентяи. Интересно беше, че броят на стъпалата, водещи към Залата за поклонение, си оставаше все същият.
	Триста трийсет и три. — Бел.авт.]
	_Най-сетне си беше у дома._
	_След безкрайно изкачване Мия излезе в Залата за поклонение. Кръглото обширно пространство беше издълбано в гранитното сърце на Тихата планина. Красива статуя на Ния, Майката на Нощта, Нашата Господарка на Благословеното Убийство, се издигаше на петнайсетина метра над главата й. В дясната й ръка висяха везни, а в лявата — коварно остър меч. Където и да застанеше Мия, очите на статуята сякаш я следяха._
	_Колони, по-дебели от древни железни дървета, обграждаха в кръг помещението. Стените бяха опасани с гробници, през огромните витражи се изливаше алена светлина. По каменните плочи Мия можеше да види имената на всички жертви на Червената църква — хиляди отнети животи в името на тяхната Черна майка. В същото време на гробниците нямаше имена. В тях се пазеха телата на слугите на Майката и в смъртта им само Тя скърбеше за тях._
	_Очите на Мия се понесоха към една от гробниците на западната стена. Четирите малки букви, които беше издълбала в камъка с ножа си от гробнакост преди осем месеца._
	— ___Острие___ _Мия — изрече дълбок глас. — Добре дошла у дома!_
	_Мия се обърна към статуята. Цялото Духовенство на Червената църква се беше събрало и наблюдаваше с очакващ взор._
	_Всички, с изключение на Почитания Отец Солис, естествено._
	_Едрият айтриянец беше обърнал слепите си очи към високия триъгълен таван. Беше облечен в мантия от фин сив плат със свалена качулка. Светлоруса набола коса поръсваше като прах белязания му череп, а брадата му беше оформена в четири насмолени шипа. Вечно празната му кожена ножница висеше на кръста, щампована в концентрични кръгове._
	_От дясната страна на Солис стоеше Паякоубийцата, Шахид на Истината. Елегантната дюимерка беше облечена в изумруденозелено, със злато на шията й. Солените й кичури бяха изкусно навити на върха на главата й. По ръцете и устните й имаше черни петна от отровните отвари._
	_От лявата страна на Солис стоеше Мишелов, Шахид на Джобовете, чието красиво лице контрастираше с годините в искрящите му очи. На кръста му висеше ашкахски меч от черна стомана, а върху дръжката му се преплитаха две голи фигури с котешки глави. През пръстите на дясната си ръка той премяташе монета, а в лявата стискаше богато украсен бастун — в атаката на луминатите краката му бяха пострадали тежко и до края на живота си той щеше да остане куц._
	_Трета беше Аалеа, Шахид на Маските. С млечнобяла кожа и кървавочервени устни, завеси от черни коси, опасващи лице, което би накарало думата „красота“ да сведе засрамено глава. Тя се усмихна на Мия, като че целият свят беше загадка и само тя знае отговора й. И обещаваше да й го сподели веднага щом двете останеха насаме._
	_До ден-днешен все още нямаше посочен нов Шахид на Песните и Солис продължаваше да обучава младите чираци в изкуството на мечовете, докато се намереше подходящ заместник. Раните от атаката на Ярнхайм все още не бяха зараснали и даже тук, в центъра на властта на Църквата в републиката, коричките още не бяха паднали._
	— _Шахид! — Мия се поклони ниско. — Пристигам, както пожелахте._
	— _Както заповядахме — изръмжа Солис._
	— _… Простете, Почитан Отче. Както заповядахте._
	_Титлата имаше странен вкус в устата на Мия. След смъртта на Касий беше редно Почитаната Майка Друсила да стане Господарка на __остриетата__ и решението й да определи Солис за Почитания доста разсърди Мия. Солис още носеше дребния белег на лицето си там, където Мия беше успяла да го клъцне в Залата на Песните, а нейната ръка и досега изтръпваше сегиз-тогиз там, където той я беше посякъл, за да си върне. Честно казано, Мия го мразеше като отрова и мисълта да се подчинява на заповедите му й понасяше точно колкото на котка нашийник._
	_Солис се мръщеше, извил белите си очи към тавана, а робата му се изпъваше по широките му рамене. Заради великанския му ръст останалите членове на Духовенството изглеждаха като деца до него. Това навярно трябваше да сплаши Мия, но то само й напомняше колко неподходящ е Солис за ролята си._
	___Дори дрехата, която трябваше да носи, не му прилягаше…___
	— _Значи така, Гай Аврелий е мъртъв? — попита Паякоубийцата без предисловие._
	— _Тъй вярно, Шахид — отвърна Мия._
	— _Мълвата говори, че едва не са те убили при нападението — замислено произнесе Мишелов._
	— _Драскотина, Шахид. — Мия сви рамене. Конците й се изпънаха и тя трепна от болка. — Макар че известно време няма да мога да танцувам._
	— _Та ти едва ходиш, чирак — изръмжа Солис._
	— _При цялото ми уважение, Почитан Отче — отвърна Мия на път да избухне, — лорд Касий ме помаза с последния си дъх. Аз не съм чирак. Аз съм __острие__._
	_Солис се подсмихна._
	— _Ще видим._
	— _Вече имам четири убийства срещу името си._
	_Мишелов наклони глава._
	— _Искаш да кажеш пет._
	— _Нали не си забравила убийството на дюимерския крал в собствената му кула без нашето позволение? — попита Паякоубийцата._
	_Мия преглътна отговора си. Пак погледна към името, което беше изчегъртала в небелязаната гробница на западната стена._
	_ТРИК._
	_Те си бяха дали обещание. Той на нея и тя на него. Трик бе дал клетва, ако тя загине, да убие Скайва и Дуомо вместо нея. А тя се бе заклела, че ако той загине, ще убие дядо му, онзи жалък кучи син Мечотрошач. Действително, на нея й се струваше, че й дължаха една смърт, след като беше спасила живота на всеки мъж и всяка жена в тази зала. Но може би това беше причината да я изпратят в такава дупка като Галанте?_
	_Тишината отекваше в залата и Мия се пържеше в нея._
	— _Може ли да попитам защо съм тук? — осмели се тя най-накрая._
	_Устната на Солис се изви._
	— _Имаш си поклонник, малко __острие__._
	_Момичето повдигна едната си вежда към Почитания Отец._
	— _Ако е някой в тази зала, тогава добре го крие._
	_Аалеа се усмихна с устни, черни като кръв._
	— _Може би „покровител“ е по-точната дума. Последните три жертвоприношения, които извърши, синът на сенатор Аврелий, маги`страт Филип Цицерий и метресата на Армандо Тули, бяха пожелани от все същия клиент на Църквата. Човекът специално пожела услугите на „онази, която уби джустикуса на легиона на луминатите и най-способните му центуриони“. И щедро заплати за теб._
	— _Кой е този покровител, Шахид?_
	— _Няма значение — навъси се Солис. — Не ти трябва да знаеш нищо повече от това, че, чудо на чудесата, човекът е много доволен от резултатите ти. Ще бъдеш изпратена по следите на по-едър дивеч._
	_Мия изгледа замислено Солис от главата до петите. По бръчката на челото му и напрежението в челюстта му тя беше готова да заложи и последния си петак, че Почитаният Отец се бе противопоставил яростно на възложената й задача. Но въпреки това бяха избрали нея. Което означаваше, че този покровител е могъщ. Или богат. Или и двете._
	___Е, това стесняваше възможностите до…___
	— _И тъй, в коя нова дупка ме изпраща знатният ми покровител? — попита на глас. — Последна надежда? Амай? Бур…_
	— _Божигроб — отвърна Мишелов._
	_Езикът на Мия залепна за зъбите й, сърцето й затупка бързо._
	___Зъбите на Гърлото! Гробът…___
	_Столицата на Айтрия. Само най-способните __остриета__ служеха в града на костите и мостовете. Там живееше върховният кардинал Дуомо, а също и консул Скайва. Ако Мия искаше да отмъсти за семейството си, първата й крачка беше да се приближи към хората, които ги убиха._
	_Ако по неведоми пътища беше случила да я пратят на мечтаното място…_
	— _Знам какво си мислиш — изръмжа Солис. — Знам защо влезе в Църквата и към какво се стремиш. Затова, при все че те изпращам в столицата въпреки здравия разум, казвам ти това сега и ти го казвам веднъж. — Солис се изправи над нея, слепите му очи я пронизаха. — И косъм не бива да пада от главата на консул Скайва._
	_Мия се намръщи._
	— _Как…_
	— _Няма да допусна да преследваш собствените си вендети, докато служиш на това Духовенство — изгърмя гласът на Солис. — Вече уби един бара на дюимерите от някакво неуместно съчувствие към момчето, с което спеше. Няма да позволя ново убийство, дошло от ръката ти. Или от срамните ти части._
	— _С кого спя е моя работа. А вие няма да решав…_
	— _Аз решавам! — изрева Солис. — Аз съм Почитаният Отец на това паство! И един проклет просяк не давам с кого се въргаляш под завивките, но Мечотрошач беше крал! Какво щеше да стане, ако беше покровител на тази Църква? Щяхме да нарушим Неприкосновеността! Доброто ни име щеше да отиде на вятъра заради една детска прищявка._
	— _Не беше прищявка, беше обещание!_
	— _Тогава чуй какво ти обещавам аз, момиче — ядно изплю Солис. — Престъпи думата ми и аз ти обещавам край, от който даже самата Богиня ще извърне очи. Нито един косъм да не е паднал от главата на Скайва!_
	— _И защо не? — Мия огледа Духовенството. Гневът й най-сетне взе връх. — Луминатите убиха лорд Касий и едва не изклаха вас до един! Да не мислите, че друг е дал заповедта? Ремус беше скапано кутре! Та той не смеел да пусне една вода, без първо да поиска позволение от консула!_
	— _Чуй ме сега! — Солис вдигна предупредително пръста си. Слепите му очи сипеха огън и жупел. — Ние ще се оправим със Скайва. Но по наш собствен начин. Когато му дойде времето. Ти си слуга на Нашата Господарка на Благословеното Убийство и в името на Майката — това означава, че трябва да служиш!_
	_Мия усети как страните й пламват от ярост. Тя впи кръвнишки поглед в слепите очи на Солис и си представи как изважда от ръкава си камата от гробнакост. Прерязва гърлото му. Разпръсква по пода парещите му вътрешности. Но насред гневния й изблик една-единствена хладна като лед мисъл я стисна за врата и я раздруса, докато се успокои._
	___… Той има право.___
	_Беше се държала детински._
	_Беше рискувала доброто име на Църквата с убийството на Мечотрошач._
	_Беше имала намерение да убие Дуомо и Скайва, ако се завърнеше в Гроба._
	_Кокалчетата й бяха побелели от стискането на книгата. Но с усилие на волята тя накара пръстите си да се отпуснат. Думите й прозвучаха тежко в притихналия мрак._
	— _В името на Майката. Ще служа._
	_Огромното тяло на Солис бавно се отпусна. Мия осъзна, че той всъщност се е надявал тя да не му се подчини. Но след продължително тежко мълчание едрият мъж бръкна в джоба си и извади свитък в кожен калъф, запечатан с черен восък._
	— _Едно убийство. Жена, която нарича себе си „донята“. Главатар на банда браави, върлуващи по улиците на Малкия Лийс. Ти си отраснала там, нали?_
	— _Да._
	_Мия протегна ръка да вземе свитъка._
	— _Едно условие — рече едрият мъж, като вдигна показалец. — Важно нещо за твоя покровител. Карта, написана на древноашкахски и с печат във формата на сърп. Донята посредничи в сделката със сегашния й собственик. Ти трябва да измъкнеш картата и да вземеш живота й._
	— _Какво има на нея?_
	— _Подробна информация за пътя към Империята на Това Не Ти Влиза в Работата._
	— _Сделката ще се състои в главната квартира на Контетата — обади се Паякоубийцата. — Преди края на месеца._
	— _Дотогава има осем дни — отбеляза Мия._
	— _Слава на Черната Майка — отвърна Солис. — Момичето знае да брои._
	— _И на двете си ръце, Почитан Отче._
	_Солис й подаде намръщено калъфа със свитъка. Мия захапа устната си, мислите й запрепускаха. Осем дни не бяха много време, за да се планира такова убийство. Трябваше й човек, на когото можеше да разчита._
	— _Може ли да взема моята __ръка__ в Гроба? Последната се срещна с една стрела, която не й хареса._
	— _Боя се, че не — изрече Аалеа, сякаш прочела мислите й. — Нуждаем се от Наев тук. След като разрушиха повечето от кървавите ни басейни, доставките на провизии са от решаващо значение. Построихме нов параклис в некропола под Божигроб. Местният епископ ще ти осигури __ръка__. Адонай вече изпрати кърваво послание, за да го извести за пристигането ти._
	_Солис наклони глава. Млечнобелите му очи гледаха някъде над рамото на Мия._
	— _Имаш осем дни да убиеш тази доня и да вземеш картата. Покровителят ти ще има още жертвоприношения за теб, стига да не умреш в преследване на това._
	— _Аз съм твърде хубава, за да умра._
	_Мия отметна перчема от очите си._
	_Солис се изсмя._
	— _Мариел ще се погрижи за раните ти. Адонай ще подготви прехвърлянето ти в Божигроб. Сбогувай се и бъди в залата му преди обедната камбана._
	_Въпросите се завъртяха в главата й. Кой беше този покровител? Защо му беше да убива член на браавите? Защо беше пожелал точно нея? Какво имаше на картата?_
	___Няма значение___, _осъзна тя._
	_Не беше в положение да пита. Нейната работа беше да служи. Колкото по-скоро се докажеше, толкова по-скоро щеше да си спечели постоянно място в параклиса на Божигроб. А оттам, каквото и да казваше Солис, щеше да бъде с една крачка по-близо до отмъщението._
	_Вълкът не жали агнето._
	_Бурята не моли за прошка удавника._
	— _Няма да се издъня — обеща тържествено Мия. — Кълна се в името на Черната Майка._
	_Солис скръсти ръце с неразгадаемо в мрака лице._
	— _Върви — рече накрая. — Дано Нашата Господарка не бърза да те намери. А когато и това стане, дано те посрещне с целувка._
	_Мия взе калъфа със свитъка и го затъкна под мишницата си при овехтялата си книга. Поклони се ниско и бавно напусна заднешком залата. Докато крачеше по притъмнелите коридори покрай красивите витражи и гротескните костни скулптури, две сенки излязоха от тъмнината и поеха в крачка с нея._
	_Котка от сенки. А до нея вълк, пак от сенки._
	— _Можете ли да повярвате? — изсъска Мия. — Да ми каже „чирак“, кучият му син!_
	— ___… държиш се така, сякаш сега откриваш лукавството му…___ — _отвърна Господин Благ._
	_Ръмженето на Затъмнение се чу нейде изпод пода._
	— ___… КАСИЙ ГО СМЯТАШЕ ЗА БЕЗОЧЛИВ ГЛАВОРЕЗ. ОТ ЦЯЛОТО ДУХОВЕНСТВО СОЛИС НАЙ-МАЛКО МУ СЕ НРАВЕШЕ. НЯКОЙ ДЕН ТРЯБВА ДА МУ ДАДЕМ УРОК ПО ДОБРИ ОБНОСКИ…___
	— ___… има и по-малко драматични форми на самоубийство, кутре…___
	— ___… НЯМАШ ЛИ НИКАКВА ВЯРА В НАШАТА ГОСПОДАРКА, КОТЕНЦЕ…___
	— ___… тя не е твоя, ти…___
	— _Черна Майко, престанете! — сопна им се Мия и разтърка слепоочията си. — Последното нещо, от което имам нужда сега, е да слушам как вие двамата се дърлите като стари моми._
	_Спътниците й се умълчаха и оставиха само безтелесния хор да оглася мрака. Мия си пое дълбоко дъх и се опита да удържи прословутия си нрав. Тук още се отнасяха с нея като с чирак. Въпреки всичко, което беше направила. Но ако не друго, поне отиваше в Божигроб. Покровителството на този тайнствен благодетел беше неочаквано, но в действителност тя се зарадва, че някой беше забелязал таланта, необходим за убийството на един джустикус и сто от неговите мъже. Ако така щеше да се доближи до Скайва и Дуомо, още по-добре._
	_И все пак в ума й се въртяха образи от битката в некропола. Онова нещо и мечовете му от гробнакост, ластарите, които се извиваха от краищата на качулката му. Макар че с дебелите сенки в краката си Мия все така не откриваше страх у себе си, тя разбираше, че тук има нещо по-голямо._
	_Погледна книгата под мишницата си, прокара пръсти по износената от времето корица. Потъмнялата месингова закопчалка._
	— _Търси короната на луната — измърмори си под носа._
	— ___… имаме време до обедната камбана…___
	_Момичето затъкна палци в колана си._
	_Осъзна, че умира за едно цигарило._
	— _Ще стигне да си върна книгите в библиотеката._


	Килията й миришеше на пикоч и преседели несгоди.
	Сламеникът беше плесенясал, по кофата в ъгъла се беше образувала коричка от изпражнения и мухи. Мия беше доведена под стража от Ямата. Когато я изведоха през портите, Пиещата сълзи й кимна за сбогом. Четирима набити легионери я бяха изпроводили през разгневения пазар и накрая я заключиха в клетка в голяма административна сграда. Макар че цената й беше уговорена, парите още не бяха платени. Имаше няколко часа на разположение, докато новата домина стане неин собственик. Няколко часа, в които да позакърпи опърпаните конци на плана си.
	— _… трябва да съобщим на пепелянката…_
	Мия навъсено изгледа Господин Благ. Той беше само едно по-тъмно очертание в сенките, които хвърляха решетките на пода. Съседните килии бяха празни, но тя заговори шепнешком.
	— Предпочитам да не й казваш така.
	— _… нима имаш друго, не толкова ласкаво прозвище?_
	— Можеш да я наричаш с проклетото й име!
	Не-котката подсмръкна шумно. Нещо впечатляващо за създание без бели дробове.
	— _… според плана ти, леонид трябваше да ни купи. но вместо това те купи дъщеря му. пепелянката няма как да знае това. двете със затъмнение ще ни чакат в колегиума на леонид в бяла крепост, както се бяхме уговорили…_
	— Това наистина беше малък гаф — призна Мия.
	— _… целият ти план е един безразсъден гаф, съшит с глупости на търкалета…_
	— Знам какво правя.
	— _… жалко тогава, че пепелянката не знае…_
	Мия въздъхна.
	— Ще трябва да отидеш да й кажеш. Ще можеш ли да стигнеш до Бяла крепост?
	— _… все ще намеря някой кораб, на който да се кача незабелязано. обаче ти какво ще правиш?_
	— Какво друго мога да правя? — Мия сви рамене. — Ще тренирам в оборите на Леона. Ще се бия. Ще печеля. Крайната ни цел не се е променила, само изходната точка.
	— _… къде да те чака пепелянката? къде е колегиумът на новата ти доня?_
	— Нямам никаква идея.
	— _… о, да, ти безспорно знаеш какво правиш…_
	Мия размаха кокалчетата си към котката от сенки, затъкна косата зад ушите си. Още беше покрита със засъхнала кръв, стара пот, прах. Седнала върху сламеника, тя се мъчеше да прогони спомена за лицата на мъжете, които беше убила в Ямата. Беше се наложило да впечатли сангуила и беше успяла… в известен смисъл. И преди беше убивала десетки хора, които бяха се изпречвали на пътя й. И все пак тези борци от Ямата чисто и просто изпълняваха заповеди…
	— Чувствам се ужасно — въздъхна тя.
	— _… и не миришеш особено приятно…_
	— Не говорех за това…
	— _… ти не можеш да си позволиш да жалиш онези мъже, мия. плуваш ли в тези дълбоки води, състраданието ще те удави. трябва да бъдеш твърда и хитра точно като хората, които преследваш…_
	— Ако не бях избрала състраданието в последното ми изпитание в Червената църква, щях да присъствам на ритуалната вечеря за посвещаването на чираците, когато Ашлин и Осрик отровиха Духовенството. Всички щяхме да сме мъртви.
	— _… няма да спреш да ми го натякваш, нали…_
	По коридора отекнаха стъпки и не-котката се изпари като дим.
	Мия вдигна глава и видя един администратий да отключва килията й. Мъжът беше нисък и набит, с брада, облечен в бели одежди, щамповани с трите слънца на Айтриянската република. До него стоеше юноша в послушническо расо без ръкави, който носеше висок стол и махагоново ковчеже.
	Доня Леона влезе безшумно в килията, последвана от един от най-добре сложените мъже, които Мия беше виждала. Той беше айтриянец, навярно в средата на трийсетте си години, чиято гъста брада беше започнала да посивява по краищата, а гъстата му коса беше хваната нагоре на дълга опашка. Кожата му приличаше на пергамент и един ужасно грозен белег разполовяваше челото, бузата и устната му, изкривявайки лицето му във вечна гримаса. Погледът му беше кървясал и той се подпираше тежко на бастун, чиято дръжка беше оформена като лъвска глава. Когато погледна надолу, Мия видя, че левият му крак липсва под коляното, а на негово място е прикрепен железен.
	Той изгледа смръщено Мия със стоманеносивите си очи. Гласът му беше като трошащи се камъни.
	— Тя е момиче.
	Доня Леона повдигна едната си изящно оформена вежда.
	— Забелязах.
	— ’Паст и кръв, доня, похарчила сте хиляда сребърника за тази мома? Аз не съм вълшебник! Трябва ми добро тесто, за да работя.
	— Момичето уби петима мъже за пет минути. Струва си всеки сребърник.
	— Отлично, значи, няма що. Не ни е останал и един просяк в джоба.
	— Направихме още две покупки през това пътуване. И двете са много добри. А ти нямаш причина да ме виниш, екзекутус. Ако не беше пресушил всички бъчви в Градината вчера, тази сутрин щеше да си с мен, когато купих стоката.
	Едрият мъж изсумтя, погледна пак Мия.
	— Стани, робиньо!
	Мия безмълвно се подчини и застана със сключени ръце. Мъжът се завъртя с куцукане около нея и железният му крак зачука по каменните плочи. Той я смушка в корема, за да провери твърдината му, стисна мускулите на ръцете й с масивната си ръка, прегледа зъбите й. Свела очи, Мия понесе мълчаливо цялата инспекция. Дъхът на мъжа миришеше на златнопиво.
	— Много е ниска — обяви той. — Няма да може да стига противника си.
	— Бърза е като вятъра — отвърна Леона.
	— Твърде млада е. Ще минат години, преди да е готова за пясъка.
	— Петима мъже — възрази Леона — за пет минути.
	— Тя е _момиче_ — измърмори едрият мъж.
	— Точно като мен — отвърна спокойно донята. — Но това никога не е било причина да ме подценяваш.
	— Само да я надушат мъжете, ще си изгубят умовете.
	— Това не бяха ли бащините ми думи, когато аз идвах в колегиума? И не беше ли ти този, който измолваше от него да остана? Да се уча?
	— Това е друга история, мидоня. Вие сте дъщеря на домини. Девойката ще бъде долу в казармите при тях.
	— И докато не се докаже в Ситото, ти ще имаш грижата вложението ми да не пострада — заповяда хладно Леона.
	— Тя никога няма да оцелее в Ситото.
	— Тогава, екзекутус, ти ще имаш специалното удоволствие да ми кажеш „Нали ви казах“.
	Едрият мъж отново навъсено изгледа Мия. Тя срещна погледа му само за част от секундата. В катранените й зеници се разгоря ярост, а в главата й прозвуча мълчалива клетва.
	_Ще те накарам да си върнеш думите назад преди пълна светлина, копеле._
	— Как ти е името? — попита мъжът.
	— Викат ми Враната, мидон — отвърна тя с отново забити в пода очи.
	— Да ти приличам на шибан дон, девойче? Ще ме наричаш екзекутус.
	Мия успя да се сдържи да не забие коляно в топките му. Да избие зъбите от устата му и да затанцува на главата му.
	— Да, екзекутус — отговори тя.
	Мъжът я гледаше кръвнишки с лице, което беше станало още по-мрачно заради белега му. От сабя е, помисли си тя. Сигурно се е сдобил с него някъде на пясъка. Мъжът се движеше като борец. Грациозен и силен въпреки липсващия крак.
	— Ще отпътуваме утре с прилива — обяви Леона. — Колкото по-скоро се завърнем във Вранско гнездо и започнем обучението й, толкова по-добре.
	Сърцето на Мия прескочи в гърдите й.
	— Вранско гнездо ли? — прошепна тя.
	Плесницата я запокити назад в стената. Главата й се удари в камъка и тя се свлече на колене, без да може да си поеме въздух. Миг след това беше пак на крака. Очите й искряха от омраза срещу мъжа, който я беше ударил. Но бърз като мълния, юмрукът на екзекутуса се заби в корема й и отново я прати на колене.
	_Бърз е…_
	Мия усети една груба ръка да я дърпа назад за косата и изохка от болка.
	— Забравяш мястото си, момиче — изсъска едрият мъж. — Ако пак си отвориш устата в присъствието на твоята домина, без да са те питали, ще ти отрежа езика с меча си и ще го дам на проклетото си куче. Чуваш ли ме?
	_Търпение…_
	— Да, екзекутус — прошепна тя.
	Мъжът изгрухтя и я пусна. Мия погледна нагоре към Леона, видя, че жената я наблюдава с хладен, властен поглед. Каквото и да беше мнението й за бойните умения на Мия, новата й домина явно нямаше проблем с бруталните методи на екзекутуса.
	След кратко напрегнато мълчание доня Леона се обърна към администратия, който търпеливо чакаше в коридора.
	— Влезте и се заемете с работата си.
	Администратият затътри крака в килията с послушника си. Момчето стовари звънко високия стол до Мия, отвори махагоновото ковчеже и го поднесе на администратия. Вътре Мия видя колекция от железни игли. Прахове в стъкленици, затулени с тапи, малки шишенца с мастило. Сянката й се навдигна, страхът се изду под лъжичката й. Тя знаеше какво се задава. Това беше част от играта. И все пак…
	— Седни — каза й администратият.
	Мия се надигна от пода, погледна закопчалките и ремъците върху страничните облегалки на стола. Явно смятаха да я вържат за предстоящата процедура. Тя знаеше, че ако си отвори устата, ще си спечели нов юмручен удар. Затова впери поглед в малкото прозорче с решетки и синьото небе оттатък. И остана права.
	Екзекутусът изръмжа дълбоко, вдигна ръка за нов удар.
	— Прави каквото ти се…
	— Не — прекъсна го доня Леона, като наблюдаваше Мия с любопитство. — Остави я да стои права.
	— При цялото ми уважение, доня Леона — изрече администратият, — татуирането не е проста работа. Процесът е алхимичен. Болката е огромна. Навярно ще й прималее.
	Мия си спомни бичуването в ръцете на Тъкачката Мариел и едва не се изсмя. Същият смях грейна в очите на доня Леона.
	— Сто сребърника, че няма да се случи нищо подобно.
	Екзекутусът тихо изпъшка. Администратият изглеждаше слисан.
	— Аз не съм комарджия, мидоня.
	— Но сте човек, който настоява да ми каже онова, което аз вече знам! — Тонът на Леона режеше като бръснач. — Аз израснах в най-добрия колегиум за гладиати в цялата Айтриянска република. Знам как става проклетото жигосване на роби. Сега продължете.
	Администратият почти успя да сподави въздишката си. Той се обърна към ковчежето и се зае да отпушва стъклениците и да смесва съставките в плитка стъклена паничка. Отровителят в Мия наблюдаваше с интерес как алхимичната смес се пени, шупва и пръска чернилка.*
	[* Алхимията за жигосването на роби е тайна, която се пази строго от айтриянските администратии. Процесът белязва не само кожата, но и костта под нея, и татуировката прокървява през белега и сама се появява отново, ако белязаният реши да премахне позорния си печат с нож или огън.
	Съществуват само четири начина за премахването на алхимичната дамга.
	Първият — от ръцете на администратий, след като човек е откупил или спечелил свободата си. Вторият — чрез ашкахска магия. Третият — като отрежеш парче от собствения си череп, макар че, от друга страна, агонията не си струва, тъй като да се скиташ с липсваща лицева кост в голяма степен издава статута ти на беглец. И последният — като умреш. По някаква оскърбителна прилика с древноашкахската кръвомагия алхимичната дамга е свързана с живота на роба и щом животът му свърши, печатът на бузата бавно изчезва в рамките на пет-шест минути.
	И тъй, повечето роби постигат свободата си единствено в ръцете на смъртта. — Бел.авт.]
	Администратият потопи иглата си, поднесе я към лицето й. Послушникът застана зад нея и здраво хвана главата й. Момичето направи усилие да стои неподвижно, стисна зъби. Като допря стоманата до бузата на Мия, администратият взе тънко ювелирно чукче. Момичето затаи дъх. И без повече прелюдии мъжът заби иглата в бузата на Мия чак до костта под месото.
	Черен огън. Изгаряща агония. Очите на Мия щяха да изхвръкнат, зениците й се разшириха, болката прониза черепа й, остави я без дъх. Коленете й се подкосиха, черни звезди избухнаха в очите й. Администратият отстъпи назад — явно очакваше, че момичето ще падне. Но тя остана на крака, докато сянката й се издуваше и гърдите й се повдигаха.
	Мия погледна Леона. Донята я наблюдаваше с широка усмивка.
	— Е? — попита жената администратия. — Продължете!
	Мъжът сви рамене и без повече драматични прекъсвания започна да набива иглата в бузата на Мия, отново и отново. Кратки серии от по три лекички удара, всеки от които отекваше като гръм в главата й.
	_чукЧУКЧУК_
	_чукЧУКЧУК_
	Ноктите й се забиха в дланите.
	Бели петна се издуха пред очите й.
	Стаята се въртеше под нозете й като кораб в буря.
	_чукЧУКЧУК_
	_чукЧУКЧУК_
	Най-непоносимо беше очакването. Мигът между един низ от удари и следващия. Това мимолетно облекчение, което й се струваше като вечност, в очакване болката пак да започне. Бичуването на Адонай, Тъкането на Мариел… нищо, което беше изпитвала дотук в живота си, не можеше да се сравни с това изтезание, допълнително изострено от горчивата мисъл, че от този момент за света извън килията й нейният живот вече не й принадлежеше.
	_чукЧУКЧУК_
	Помисли си, че ако не беше Господин Благ, сигурно щеше да се прекърши.
	_чукЧУКЧУК_
	Но накрая
	след цялата болка
	след всичките молитви
	с кървяща страна
	с разтреперани крака
	Мия все още стоеше изправена.
	— Добре че не обичате да се обзалагате, сър — обяви доня Леона.
	Без да каже и дума, администратият прибра приборите и смесите си. Като хвърли отровен поглед на Мия, той се поклони рязко на донята и с послушника по петите му напусна килията сред шумоленето на черната си мантия. Леона се обърна към екзекутуса с победоносна усмивка.
	— Ти ми поиска тесто, за да можеш да работиш, екзекутус? Аз ти давам стомана.
	Едрият мъж изгледа Мия с присвити очи.
	— Стоманата се чупи, преди да се огъне.
	— Четири дъщери, вечно ли ще бъдеш недоволен? — въздъхна Леона. — Ела. Трябва да я оставим да си почине. В предстоящите дни ще има нужда от сили.
	Донята обхвана с ръце лицето на Мия, нежно изтри с палец ранената й буза. Сапфиреносините й очи сякаш прогориха нейните.
	— Аз и ти, двете, ще облеем пясъците в кръв. _Sanguii e Gloria_. Кръв и Слава!
	И като я дари с една последна усмивка, Леона излезе от килията с развята синя коприна. Екзекутусът закуцука след нея и заключи вратата след себе си. Почукването на железния му крак заглъхна по коридора.
	Мия падна на колене. Бузата й се беше подула и пулсираше от болка. Дланите й кървяха от забиваните в тях нокти. Тя прокара пръсти по кожата си, напипа издутите краища на два сплетени кръга, жигосани точно под дясното й око. Но под спомена за агонията умът й се блъскаше, думите на донята кънтяха в главата й с ехото от ударите на чука.
	_Ще ме отведат във…_
	— _… вранско гнездо?_
	Тя погледна нагоре към не-котката, която отново си миеше не-лапичката с не-езичето. Мия облиза пресъхналите си устни, помъчи се да си върне гласа.
	— Това беше домът на семейство Корвере. Моето семейство. Консул Скайва го подари на джустикус Ремус като награда, задето потуши бунта на баща ми срещу Сената.
	— _… а сега той е собственост на леона…_
	Мия сви безмълвно рамене. Не-котката наклони не-главичката си.
	— _… добре ли си?_
	Баща й, държеше я за ръка, докато вървяха сред поле от високи слънчевки. Майка й стои на назъбената крепост от златистожълт камък, хладният вятър си играе с дългата й черна коса. Мия беше израснала в Божигроб — службата на баща й го задължаваше никога да не напуска града на костите и мостовете. Но на всеки няколко летни горещини те заминаваха за седмица-две във Вранско гнездо, за да останат сами. Това бяха най-щастливите дни в живота на Мия. Далече от навалицата в Божигроб и отровната му политика. Родителите й изглеждаха по-щастливи там. Някак по-близки. Брат й Йонен се беше родил там. Тя помнеше гостуванията на генерал Антоний, бъдещия крал, който увисна на бесилката редом с баща й. Той и родителите й оставаха до късно нощем, пиеха, смееха се и бяха… о, тъй живи!
	Сега всички си бяха отишли.
	— _… трябва да тръгвам. да намеря кораб до бяла крепост. да кажа на пепелянката да те търси във вранско гнездо…_
	— Да — кимна тя.
	— _… ще се оправиш ли, докато ме няма?_
	Мисълта трябваше да я уплаши. И така щеше да стане, ако Господин Благ го нямаше. Седем години вече, откакто баща й умря, котката от сенки беше неотлъчно до нея. Мия знаеше, че той трябва да замине, че тя нямаше да успее да свърши всичко без помощта им. Но мисълта да остане със страха, който той обикновено изпиваше до дъно…
	— Все ще се оправя — отвърна тя. — Само не се бави.
	— _… ще бъда бърз като стрела. никога не се страхувай…_
	Тя въздъхна. Опипа с ръка дамгата върху пулсиращата й буза.
	— И никога, ама никога не забравяй.


>>	6.
>>	Тленност

	_Щом Мия ги докосна с пръст, огромните каменни врати на атенеума се разтвориха широко, сякаш бяха изваяни от перца. Тя си пое дълбоко дъх и стискайки книгата до гърдите си, влезе куцешком в най-любимото й място в целия свят._
	_Момичето погледна от балкона към безкрайните етажерки отдолу и не можа да сдържи усмивката си. Тя беше пораснала вътре в книгите. Все едно колко мрачен ставаше животът, да заглуши болката беше толкова лесно, колкото да разгърне корицата. Дете на убити родители и осуетен бунт, тя и досега гледаше света с очите на изследователи и воини, кралици и завоеватели._
	___Небето ни дарява един живот, но чрез книгите ние живеем хиляда.___
	— _Момиче, за което ще се разказват легенди — чу се глас откъм гърба й._
	_Мия се обърна с усмивка и видя един старец да стои до количка, натоварена догоре с книги. Той носеше вехта жилетка, два кичура бяла коса се мъчеха да избягат от оплешивяващата му глава. Дебели очила се мъдреха на гърбавия му нос, а гърбът му беше извит като сърп. Думата „древен“ му подхождаше толкова, колкото и думата „красива“ подхождаше на Шахид Аалеа._
	— _Добра среща, Летописецо — поклони се Мия._
	_Без да пита, Летописец Елий свали от ухото си вечно излишното си цигарило, запали го от своето и го подаде на Мия. Тя се облегна на стената, трепна, щом шевовете й се опънаха, всмукна и издиша облак сиво задоволство._
	_Елий се облегна до нея и когато заговори, цигарилото заподскача на устните му:_
	— _Добре ли е?_
	— _Добре — кимна тя._
	— _Как беше в Галанте?_
	_Мия пак трепна — конците в задника й внезапно я срязаха._
	— _Трън в задника — измърмори тя._
	_Старецът се ухили с цигарилото в уста._
	— _Е, какво те води тук долу?_
	_Мия вдигна книгата, която беше донесла със себе си по кървавия път. Тя беше подвързана в оръфана и овехтяла кожа на петна. Очите я заболяваха, когато погледнеше странните релефни символи на корицата, а страниците бяха пожълтели от времето._
	— _Мисля, че е време да върна това. Държа я осем месеца._
	— _Бях почнал да си мисля, че ще се наложи да пратя група издирвачи._
	— _Това щеше да бъде неприятно за всички засегнати страни — хващам се на бас._
	_Старецът се усмихна._
	— _В библиотека като тази глобите за пресрочване са безбожни._
	_Летописецът беше оставил книгата в стаята на Мия точно преди да я изпратят в Галанте. В промеждутъците от време тя бе чела внимателно страниците повече пъти, отколкото можеше да изброи. Жалкото беше, че все така не разбираше и половината от тях и, честно казано, в последно време съвсем се беше обезверила. Но срещата й в галантийския некропол беше възродила интереса й десетократно._
	_Книгата беше написана от жена на име Клео — била е здрачин като Мия и говорела със сенките точно като нея. Клео живяла във времето преди републиката и книгата представляваше своего рода дневник, разказващ за пътуването й през Айтрия и отвъд. В нея се описваха срещите на Клео с други здрачини, срещи, които завършваха с това, че разказвачката изяждаше събратята си. Странното в тази книга беше, че докато пътува, момичето се среща с десетки други здрачини. И ако се съдеше по набързо нахвърляните автопортрети, жената е била придружавана от няколко дузини спътници, вземащи най-разнообразни форми — лисици, птици, змии и всякакви други. Цяла сенчеста менажерия на нейните услуги._
	_През целия си живот Мия беше срещнала само един здрачин — лорд Касий. А единствените два демона бяха Господин Благ и Затъмнение._
	_Къде тогава, ’паст ги взела, бяха останалите?_
	_Сред брътвежите и пиктограмите, които разкриваха все по-напредващата лудост на Клео, втората част от книгата се занимаваше с нейното издирване на нещо, което тя наричаше „Короната на Луната“ — сенчестото създание в галантийския некропол беше казало на Мия да търси точно същото. И докато разгръщаше илюстрациите след срещата, Мия беше видяла няколко, които обезпокоително приличаха на фигурата, спасила живота й._
	_За съжаление, Клео не споменаваше никъде кой или какво беше тази „Луна“._
	_Книгата беше написана на тайнствен език, непознат за Мия, но и Господин Благ, и Затъмнение успяха да го разчетат. Най-странното от всичко беше, че имаше карта на света от времето преди републиката, но заливът на Божигроб липсваше напълно. Вместо него голямо пространство от суша запълваше морето, където сега се намираше айтриянската столица. Полуостровът беше отбелязан с __X__ и тревожните думи:_
	___Той падна тук.___
	— _Ти прочете ли книгата, преди да ми я дадеш? — попита Мия._
	_Старецът поклати глава._
	— _Ни една проклета думичка не можах да разчета. Само рисунките ме накараха да се сетя за теб. Ти успя ли да разбереш нещо?_
	— _Не и половината от това, което ми се искаше._
	_Елий сви рамене._
	— _Ти ме помоли да ти потърся книги за здрачините и аз изпълних желанието ти. Не съм ти обещавал, че след като я прочетеш, ще знаеш нещо повече._
	— _Няма нужда да ми го натякваш, добри ми Летописецо._
	_Елий се подсмихна._
	— _Постоянно се оглеждам за още. Ако намеря нещо любопитно тук долу, ще го изпратя в стаята ти. Но на твое място не бих се надявал много._
	_Мия кимна и всмукна от цигарилото си. Атенеумът на Ния беше всъщност библиотека на мъртвите. В нея имаше копие от всяка книга, която е била унищожена някога в историята на писменото слово. Освен това тук имаше и томове, които никога не са били написани. Мемоари на убити деспоти. Теореми на разпънати на кръст еретици. Шедьоври на гении, намерили преждевременно смъртта си._
	_Летописец Елий й беше разказал, че непрестанно се появяват нови книги, че лавиците вечно се местят. И макар че в резултат на това атенеумът на Ния представляваше чудно място, отрицателната страна беше явна — да намериш определена книга тук беше все едно да се опиташ да намериш определена въшка на чатала на пристанищните момчета за любов._
	— _Летописецо, ти чувал ли си за Луната? Или някакви корони, които въпросната Луна може би обича?_
	_Погледът на Елий се отмести встрани._
	— _Защо?_
	— _Ужасно често отговаряш на въпросите с въпроси — въздъхна Мия. — Защо така?_
	— _Помниш ли какво ти казах в деня, когато слезе тук за първи път?_
	— _Ето на`, виждаш ли!_
	— _Помниш ли?_
	— _Каза ми, че съм момиче, за което ще се разказват легенди._
	— _И какво още?_
	_Докато старецът я гледаше строго отгоре, от устните на момичето изскочи дим._
	— _Каза, че може би мястото ми не е тук — отвърна тя накрая. — Което още тогава ми замириса на конски изпражнения, а сега ми мирише още по-зле. Аз доказах коя съм в действителност. Цялото Духовенство щеше да бъде заковано на кръстовете в Гроба, ако не бях аз. И до гуша ми дойде, че всички тук, изглежда, го забравят._
	— _Не намираш ли ирония в това, че си заслужила мястото си в секта на убийци, спасявайки половин дузина животи?_
	— _За целта убих почти сто души, Елий._
	— _И как се чувстваш сега?_
	— _Ти какво, да не би да си ми бавачка? — сопна се Мия. — Убийца, ето каква съм аз. Вълкът не жали агнето. И…_
	— _Да, да, знам песента._
	— _И знаеш защо съм тук. Баща ми беше екзекутиран като предател за развлечение на тълпата. Майка ми умря в затвора заедно с малкото ми братче. А виновниците трябва да бъдат убити. Ето как се чувствам!_
	_Старецът затъкна палци в жилетката си._
	— _Проблемът на библиотекаря е, че все остават уроци, които не може да научи от книгите. А проблемът на убиеца е, че все остават загадки, които не успява да разреши, даже и да ги накълца на кайма._
	— _Вечно с твоите гатанки — изпъшка Мия. — Чувал ли си за тази Луна, или не?_
	_Старецът всмукна от цигарилото си, огледа я от главата до петите._
	— _Знам само това. Някои отговори се научават. Но важните се заслужават._
	— _О, Черна богиньо, сега стана и поет!_
	_Летописецът се намръщи, смачка цигарилото си в стената._
	— _Поетите са глупци._
	_Елий пусна убитата угарка в жилетката си. Погледна към книгата в ръцете на Мия. После отново в очите й._
	— _Можеш да я задържиш. И без това никой друг не може да я прочете._
	_И като кимна леко, хвана количката ЗА ВРЪЩАНЕ._
	— _Какво, това ли е цялото обяснение, което ще получа? — попита Мия._
	_Елий сви рамене._
	— _Твърде много книги. Твърде малко време._
	_И старецът забута количката си в мрака. Докато го гледаше как изчезва в сенките, момичето дръпна яростно от цигарилото си, стисна зъби._
	— _Е, това осветли въпроса…_
	— ___… ЕЛИЙ ВИНАГИ СИ Е БИЛ ТАКЪВ. ТАЗИ ЗАГАДЪЧНОСТ ГО КАРА ДА ВАЖНИЧИ…___
	_Мия изгледа навъсено сенчестия вълк, който се материализира до нея._
	— _Сигурна ли си, че лорд Касий никога не е разбрал за това, Затъмнение? Той беше глава на цялото паство. Нима искаш да ми кажеш, че изобщо не е знаел какво е да бъдеш здрачин? Клео? Луната? Нещичко?_
	— ___… КАЗАХ ТИ, НИКОГА НЕ СМЕ ТЪРСИЛИ. КАСИЙ НАМИРАШЕ ДОСТАТЪЧНО СМИСЪЛ В ЖИВОТА, КАТО ОТНЕМАШЕ ЖИВОТА НА ДРУГИТЕ. НА НЕГО НЕ МУ ТРЯБВАШЕ НИЩО ПОВЕЧЕ ОТ ТОВА…___
	_Господин Благ изсумтя._
	— ___… дребни неща и дребни умове…___
	— ___… ВНИМАВАЙ, МАЛКО КОТЕ. ТОЙ МИ БЕШЕ ПРИЯТЕЛ, КОГАТО ТИ ВСЕ ОЩЕ СИ БИЛ С НЕОПРЕДЕЛЕНА ФОРМА. ТОЙ БЕШЕ КРАСИВ КАТО МРАКА И ИМАШЕ УМ, ОСТЪР КАТО ЗЪБИТЕ НА МАЙКАТА. НЕ ГОВОРИ ЛОШО ЗА НЕГО…___
	_Мия въздъхна и стисна горната част на носа си. Не можеше да разбере как така Касий не е потърсил истината за себе си. Това бе загадка за нея още от дете. Старият Меркурио и майка Друсила бяха казали, че е избраница на Богинята._
	___Избраница, но за какво?___
	_Спомни си битката с Ашлин на улицата в Последна надежда. Нападението си над Базилика Гранде, когато беше на четиринайсет. И в двата случая един поглед само в Троицата, свещения символ на Аа, й беше причинил агония. Богът на Светлината я мразеше. Тя бе почувствала това. Със същата сигурност, с която усещаше земята под краката си. Но защо? И какво общо, ’паст я взела, имаше тази Луна с всичко това?_
	_И Ремус._
	___Проклетият Ремус!___
	_Той умря от ръката й на един прашен път в Последна надежда. Атаката му срещу Планината се провали. Хората му лежаха изклани на пясъка около него. Но преди тя да забие камата от гробнакост в гърлото му, джустикусът беше изрекъл думи, които преобърнаха света й._
	___„Ще предам на братчето ти много поздрави.“___
	_Мия разклати глава._
	_Но Йонен беше __мъртъв__. Мама ми каза._
	_Толкова много въпроси. Мия усети как раздразнението й се смесва с дима на езика й. Но отговорите бяха в Божигроб. А слава на Черната майка, точно там я изпращаше този неин тайнствен покровител._
	___Време беше да спре да се вайка и да започне да действа.___
	_Мия излезе куцешком от атенеума. Надолу по витото стълбище към търбуха на Църквата. През локвите от светлината на витражите, с Господин Благ на рамото й и Затъмнение, която кръжеше до нея. Църковният хор пееше, а те вървяха по виещите се стъпала, по дългите и усукани коридори, докато накрая стигнаха до покоите на Тъкачката Мариел._
	_Момичето си пое дъх, почука на тежката врата. Тя се отвори след миг и пред погледа на Мия се озоваха червени очи и красива бледа усмивка._
	— ___Острие___ Мия — _поздрави я Адонай._
	_Говорителят с кръвта беше облечен в неприличните си бричове и червената копринена мантия, както винаги разтворена на гърдите му. Стаята зад него беше осветена от една-единствена алхимична лампа, стените бяха украсени със стотици маски във всякакви форми и размери. Посмъртни, детски, карнавални маски. Стъкло, керамика, папиемаше. Стая с лица, без нито едно огледало пред погледа._
	— _Дошла си за едно Тъкане — рече Адонай._
	— _Да — кимна Мия и погледна без страх в тези кървавочервени очи. — Раните зарастват с времето, но там, накъдето съм тръгнала, няма да имам много от него._
	— _Града на костите и мостовете — изрече замислено говорителят. — Няма по-опасно място в цялата република._
	— _Не си виждал коша ми за пране — отвърна Мия._
	_Адонай се усмихна самодоволно, погледна през рамото си._
	— _Сестрице мила, сестрице моя? Имаш гостенка._
	_Мия видя как уродливият силует излиза на алхимичната светлина и влачи нозете си. Жената беше албиносовобяла като брат си, но малкото, което Мия виждаше от кожата й, беше отекло и олющено, а от превръзките на ръцете и лицето й се стичаха кръв и гной. Беше облечена в черна кадифена мантия. Устните й се разцепиха, когато погледна Мия и се усмихна._
	— ___Острие___ _Мия — прошепна Мариел._
	— _Тъкачке Мариел — поклони се Мия._
	— _За Гроба тръгва. По заповед на отец Солис, под герба на нов покровител. И макар че са я шили, още кърви. — Адонай леко потрепери. — Надушвам я._
	— _Ще поправя всичките ти рани, малък здрачине — изфъфли Мариел. — Имай ми доверие._
	_Тъкачката кимна към вдъхващата страх каменна маса, която изпълваше стаята й. Тя беше оборудвана с кожени ремъци и закопчалки от излъскана стомана — макар че Мариел можеше да обработва плътта като глина и да поправя почти всяка рана, самият процес беше агония. А и, честно казано, Мия ненавиждаше мисълта, че трябва да стои окована през това време. Вързана като прасе на шиш с бричове около глезените. Но като се примири с болката и почувства, че сенките в сянката й изпиха до дъно страха й, тя влезе с накуцване в стаята._
	_Щом затвори вратата зад нея, Говорител Адонай я стисна за ръката._
	_Мия погледна в бляскащите му очи, снежнобелите му мигли. Той се наведе близо до нея, още по-близо, и в един ужасен тръпнещ миг тя си помисли, че мъжът ще я целуне. Но Адонай зашепна едва чуто в ухото й._
	— _Два живота спаси ти в деня, в който луминатите опряха слънчевите си мечове в гърлото на Планината. Моя и на обичаната ми сестрица. Дългът на Мариел към теб беше изплатен в деня, в който тя върна лицето на Наев. Но аз и досега съм ти длъжник, малко __острие__. Помни това през идните нивганощи. Колкото и дълбоки и черни да се окажат водите, в които плуваш, ако нещата опрат до кръв, можеш да разчиташ на клетвата на Говорителя._
	_Адонай я прикова с аления си поглед. Гласът му беше остър като камата от гробнакост на китката й._
	— _Дължа ти кръв, Гардже — прошепна той. — И с кръв ще ти се отплатя._
	_Мия погледна към Мариел. После отново в искрящите червени очи на Адонай. В ума й се въртяха мисли за Божигроб. Браавите. Откраднатите карти, тайния покровител и Духовенството, което не изпитваше нищо друго, освен ярост към нея._
	— _Знаеш ли нещо, което аз не знам, Говорителю?_
	_В отговор получи единствено красива бледа усмивка. Като изплющя с червената си мантия, Говорител Адонай посочи сестра си. Мия се обърна към Стаята с лицата и нейната господарка, която се изправяше над онази ужасна маса. Мариел я повика с кривите си пръсти._
	_Каквото и да я очакваше, беше твърде късно да се връща назад._
	_И като въздъхна, Мия легна върху камъка._


	Почти се разплака, когато я видя.
	Издигаше се от урвите и се забиваше в небето — червеникав камък, кървящ до златно на светлината на две горящи слънца. Крепост, изваяна от самите скали, някогашен дом на един от дванайсетте най-благородни рода в републиката.
	Вранско гнездо.
	Мия коленичи на палубата на „Славна хрътка“ и се взря натам, потънала в спомени. Върви през оживеното пристанище ръка за ръка с майка си. Продавачите я наричат „малката доня“ и й носят бонбони. Баща й крачи по назъбения парапет на крепостта над океана и морският бриз си играе с косите му, докато той гледа към вълните. И навярно мечтае за бунта, който щеше да го погуби.
	Тя беше твърде малка, за да разбира, твърде малка, за да…
	Пляс!
	Камшикът изплющя през раменете й и яркочервена болка я изтръгна от унеса.
	— Не съм ти разрешавал да спираш! Брадичката на дъските!
	Мия хвърли омразен поглед на екзекутуса, който се беше надвесил отгоре й с дълъг пастирски камшик в ръката. Потта се стичаше по лицето й, косата беше залепнала за кожата й. Нов удар през гърба беше наградата за колебанието. С ръце, изгарящи от умора, тя се спусна до долу и се вдигна за още една лицева опора. Пред очите й заплуваха черни петна. Двамата мъже до нея направиха същото, пъшкайки от напрежение.
	Пътуването от Висящите градини беше продължило почти три седмици. Всеки ден изкарваха за тренировки на палубата нея и другите двама роби, които Леона беше купила на пазара, и плющенето на пастирския камшик на екзекутуса беше почнало да я преследва и насън.
	Първият й другар в пленничеството беше един як лийсиец на име Матео. Той изглеждаше с две-три години по-голям от Мия, имаше нежно къдрава коса, силни ръце и красива усмивка. Въпреки внушителното му телосложение през първата им седмица по море Матео беше страдал тежко от морска болест и Мия се досети, че момчето не се е качвало на кораб през живота си.
	Вторият мъж, с когото делеше стая, беше едър айтриянец на име Сидоний. Той наближаваше трийсетте и изглеждаше здрав като гвоздей в ковчег. Светлосини очи и бръсната глава. Той имаше по-подъл вид от двамата и гледаше Мия, сякаш искаше да я изчука и/или да я убие. Тя не беше много сигурна в какъв ред. Не беше сигурна и че Сидоний сам знаеше. Най-странно от всичко беше, че мъжът имаше груба дамга, която като че беше жигосана върху кожата му с нагорещен до бяло меч. Една-единствена дума, издълбана през гърдите му.
	СТРАХЛИВЕЦ.
	Той не даде обяснение за печата, а Мия не го харесваше достатъчно, за да попита.
	След още трийсет и две лицеви опори екзекутусът даде знак и на тримата да спрат и Мия с треперещи ръце се свлече по очи на палубата.
	— Силата в горната част на тялото ти е майтап — изрева над нея едрият мъж. — И въпреки това смехът бяга от устните ми.
	— Достатъчно за днес, екзекутус — извика доня Леона от креслото си на носа. — Ще трябва да могат да ходят, когато се запознаят с новото си семейство.
	— На крака.
	Мия се изправи бавно и се загледа към океана. Раните по гърба я щипеха от потта. Екзекутусът мяташе гневни погледи, прошарените му коси се развяваха като камшици на вятъра, брадата му приличаше на четина. Дълго време мина в мълчание. Компания им правеха само крясъците на чайките и глъчката от далечното пристанище.
	— Пийте — изръмжа накрая екзекутусът.
	Мия се обърна и направо хукна към кацата с вода, вързана за главната мачта. Едрият айтриянец я избута с ругатня, грабна черпака и го излочи. Мия кипна и докато чакаше, леко се изкуши да просне грубияна по задник, но разумната част от мозъка й препоръча търпение. Когато Сидоний се напи, Матео й пусна красивата си усмивка и махна към кацата.
	— След вас, мидоня.
	_Пляс!_
	Камшикът на екзекутуса се стовари върху гърба му и момчето се сгърчи от болка.
	— Не съм ти разрешавал да говориш!
	Матео скръцна със зъби, извини се с поклон. Мия му благодари с кимване, обърна се към кацата и загълта жадно сладката вода.
	Идеше й да се разкрещи от яд, задето се налагаше да се кланя на тези хора. Да й казват кога да яде, кога да пие, кога да ходи по нужда. Презрението на екзекутуса към тях се мереше единствено с противоречивото поведение на доня Леона. От една страна, жената се отнасяше с тях с нещо като привързаност и говореше за славата, която ги очаква на пясъците на Венатус. Но пък нареждаше да ги бичуват за най-дребното незачитане. Не им позволяваше да я гледат в очите. Обаждаха се само когато ги питаха. Изпълняваха всичко по команда.
	_Като любими кучета_, осъзна Мия.
	Като всеки благороднически род в републиката и родителите на Мия притежаваха роби, когато тя беше малка. Но с бавачката на Мия, Каприс, у тях се държаха като с член на семейството, а майордомът на баща й, лийсиец на име Андриано Варнезе, остана на служба при джустикуса даже след като откупи свободата си.*
	[* Не е рядкост в домовете на реброродените и някои утвърдени места за делови отношения робите да получават надница за труда си, като идеята е, че ако работи като вол, роб, който може да откупи свободата си, наистина ще работи като вол.
	Тарифата за плащане обаче изобщо не се регулира и немалко роби работят за къшей хляб. Безскрупулните господари често приспадат разходите за издръжката им и удържат цената, която са платили за покупката им, от „възнаграждението“ им, така че и след цял живот работа те не успяват да се издължат.
	Несправедливо, а? Абсолютно. Но ако системата беше справедлива, това нямаше да бъде никаква система, благородни ми приятели. — Бел.авт.]
	Дори докато бягаше като дете, за да се спаси, дори когато даде обет да служи на Черната майка, Мия никога не беше разбирала истински какво означава да не принадлежиш на себе си. Мисълта за това я изгаряше като спомена за онази игла, която забиха в кожата й. Отново и отново. Унижението. Срамът.
	Но ако не играеш, няма да спечелиш.
	„Славната хрътка“ пусна котва в пристанището и след няколко удара на веслата Мия слезе с другите пленници на оживените докове на градското пристанище под Вранско гнездо, известно сега като Врански гроб. Ръцете й бяха ожулени от оковите, дрехите — мръсни, косата — сплетена и рошава. Отсъствието на Господин Благ беше рана от нож в корема й, през която изтичаше цялата й топлина. Тя погледна към сянката си, която доскоро беше черна за двама, дори трима. А сега по нищо не се отличаваше от всяка друга наоколо. Страхът кръжеше в душата й на черните си криле и за първи път от дълго време тя трябваше да се пребори с него сама.
	И какво ще стане, ако се провали?
	Ако се окаже, че не е достатъчно силна?
	Ако този гамбит се окажеше точно толкова безумен, колкото я предупреждаваше Господин Благ?
	— Мърдай! — чу се вик, придружен от ужилване с кожени възли по гърба й.
	Като стисна зъби, както беше обичаят й сега, Мия изпълни заповедта.
	След пътуването с каруца тя влезе в двора на Вранско гнездо с натежало от болка сърце. Крепостта й се струваше толкова близка — картините, звуците, Черната майка, дори миризмите не се бяха променили. Но там, където някога беше летяла Враната на Корвере, сега тя видя, че златистожълтият камък на дворните стени е украсен с герба на Маркус Ремус — червен сокол върху черно-бял кръст.
	_Определено имам ужасно предчувствие…_
	Спомените от детството нахлуха в главата й, примесени с картини от смъртта на родителите й. Баща й, екзекутиран заедно с генерал Антоний пред ревящата тълпа. Майка й и брат й мъртви във Философския камък. Част от нея винаги беше знаела, че тази крепост вече не й принадлежи, че домът й не е неин дом. Но да види, че знамената на кучия син Ремус стоят по стените даже след като го беше погребала… Сякаш целият свят се завъртя под нозете й. Като гнусна вълна в нея се надигна отвращение. Но не й остана време да размишлява.
	Новото я чакаше.
	Те стояха наредени като легионери в очакване на проверка. Тринайсет мъже и две жени, с препаски на слабините и частични кожени доспехи — раменници, подплатени наколенници. Плувналата им в пот кожа лъщеше на светлината на две горящи слънца и им придаваше вид на отлети от бронз статуи. Мъже и жени, които се биеха на пясъците на Венатус, които живееха и умираха под възгласите на опиянената от кръв тълпа.
	_Гладиати._
	Щом доня Леона слезе от колата, те всички удариха юмрук в гърдите си и изреваха като един.
	— Домина!
	Леона допря пръсти върху устните си и им прати целувка.
	— Соколите ми! — усмихна се. — Изглеждате _великолепно_!
	Екзекутусът изплющя с камшика си, изрева на Мия и събратята й да слизат от колата. Както винаги, Сидоний ги избута и слезе пръв. Матео пак се усмихна и й даде знак да мине пред него. Мия слезе на прашната земя и усети как петнайсет чифта очи преценяват всяка педя от нея. Видя устните да се извиват, очите да се присвиват присмехулно. Но като всички войници гладиатите бяха дисциплинирани и никой не промълви и дума в присъствието на господарката им.
	— Оставям представянето на теб, екзекутус — каза доня Леона. — Аз имам среща с един писар и с една много дълга и много дълбока вана.
	— Вашият шепот е мое желание — поклони се едрият мъж.
	Жената мина под висока каменна арка и изчезна в крепостта. Очите на Мия я проследиха, наблюдавайки начина, по който разговаряше с прислугата, движенията й. Те малко й напомниха за майка й. Леона…
	_Пляс!_
	Изплющяването на бича на екзекутуса привлече напълно вниманието й.
	Едрият мъж се изправи пред тях с камшика в едната ръка. В другата държеше шепа златистожълт прах от земята в краката си, който бавно оставяше да се изтече между пръстите му. Той изгледа в очите Мия и другите двама новодошли и заговори с глас като трошаща се скала:
	— Какво държа в ръката си?
	Мия тутакси видя уловката. Долови я в жадните очи на струпаните зад гърба му гладиати. Тя беше нова в тази игра, но не беше чак такава глупачка, че да се върже…
	— Пясък, екзекутус — обади се Матео.
	_Пляс!_
	Камшикът блесна във въздуха между тях и остави кървяща диря върху гърдите на Матео. Момчето залитна, красивото му лице се сгърчи от болка. Гладиатите се изсмяха като един.
	Мия огледа изучаващо борците, прецени всеки поред. Най-възрастният не беше на повече от двайсет и пет. Всичките бяха белязани с двата преплитащи се кръга на робите борци. Всеки от тях притежаваше поразително телосложение — железни мускули и лъскава кожа. Но във всичко останало се различаваха като желязото и глината.
	Тя видя една дюимерка със солни кичури, които бяха толкова дълги, че почти се влачеха по земята. Татуировките, които обикновено бележеха лицата на дюимерите, покриваха цялото й тяло и се спускаха по мургавата й кожа като черен водопад. До нея беше застанало едно момиче от Ваан, приблизително на възрастта на Мия, с рус кок на главата и яркозелени очи. Тя беше босонога, почти слаба в сравнение със събратята си. Мия погледна към тези жени, за да види дали ще усети някаква близост или съчувствие, но и двете зяпаха през нея като че ли беше направена от стъкло.
	— Какво държа в ръката си? — повтори екзекутусът.
	Мия си замълча, ала страхът се изду под лъжичката й. Надали имаше верен отговор, а дори и да имаше, екзекутусът едва ли щеше да го приеме. Ала беше сигурна, че единият от двамата, с които беше пристигнала, беше достатъчно гламав, за да…
	— Слава, екзекутус — отговори Сидоний.
	_Пляс!_
	Сидоний падна на земята, стискайки разцепените си окървавени устни. Този път гладиатите се разсмяха сподавено. Екзекутусът владееше камшика като караваджист меч и беше ударил едрия айтриянец право през глумливата му уста.
	— Ти си едно нищо! — изрева той. — Не си достоен да оближеш калта от ботушите ми! Какво знаеш ти за славата? Тя е химн от пясък и стомана, изплетен от ръцете на легенди и изпят от ревящата тълпа. Славата е територия на гладиатите. А ти? — Устните му се извиха. — Ти си нищо, обикновен роб!
	Мия отмести поглед обратно върху редицата и огледа внимателно мъжете зад техните усмивки.
	Те бяха разнородна група, но всичките едри като мечки. Един рус хубавец привлече вниманието й. Двамата с ваанийското момиче толкова много си приличаха, че почти сигурно бяха роднини. До тях огромен дюимер, чиято брада беше сплетена по същия начин като солните му кичури, а хубавите татуировки на лицето му бяха загрозени от дамгата. Як лийсиец с лице като изтърван пай се поклащаше на петите си като шило в торба. А най-отпред в редицата стоеше висок айтриянец.
	Хлад се настани под лъжичката й.
	Дъхът секна в гърдите й.
	Дълга черна коса падаше свободно по раменете му и очертаваше лице тъй изящно, сякаш самата Тъкачка го бе ваяла. Той беше здрав и як, но по-лек от мнозина от събратята си, а шепотът на ужасяваща бързина се бе навил като змия в изопнатите очертания на ръцете му, във вълнистите мускули на корема му. На врата си мъжът носеше тънка сребърна торква — единствения накит сред цялата група. Ала когато Мия надникна в черните му пламтящи очи, почувства как слабостта в корема й расте и вътрешностите й надават вой, като че изведнъж отчайващо беше прегладняла.
	_Усещала съм това и преди…_
	Когато се намираше в близост до лорд Касий, Принца на _остриетата_…
	Екзекутусът се обърна към строените воини и остави пясъка да се лее от пръстите му.
	— Гладиати! — попита той. — Какво държа в ръката си?
	Всички мъже и жени изреваха като един.
	— Живота ни, екзекутус!
	— Живота ви. — Мъжът се обърна отново към новодошлите и захвърли шепата пясък в земята. — И колкото и да не струва той, някой ден за него може да се разказват легенди. Пукната пара не давам какви сте били досега. Просяци или донове, хлебари или захарни момичета. С този живот е свършено. Сега вие сте по-нищожни от едно нищо. Но ако сте наблюдателни като кървави соколи и се учите от мен, тогава някой ден може да застанете между избраните на пясъка на Венатус. Като гладиати! И тогава — той посочи окървавения Сидоний с камшика си, — тогава може да познаеш вкуса на славата, кутренце. Тогава може да познаеш песента на сърцето си, додето тълпата реве името ти, както правят с името на Фуриян, Непадналия, първенец в игрите на Тсана и шампион на колегиум „Ремус“!
	— _Фуриян!_ — изреваха гладиатите като един, вдигнаха юмруците си и се обърнаха към високия айтриянец, който стоеше начело на редицата.
	Мъжът с гарвановочерната коса продължаваше да гледа втренчено Мия, без да примигва.
	— Гладиатите не се страхуват от смъртта! — продължи екзекутусът със слюнки по устните. — Гладиатите не се страхуват от болката! Гладиатите се страхуват само от едно — вечния позор на загубата! Научете си урока. Помнете къде ви е мястото. Тренирайте, докато от вас покапе кръв. Защото ако опозорите този колегиум, ако опозорите вашата домина, кълна се във всемогъщия Аа и четирите му свещени проклети дъщери, ще се каете за деня, в който майка ви ви е изхвърлила от утробата си.
	Той се обърна към борците си с юмрук във въздуха. Белегът разкриви лицето му, когато изрева.
	— _Sanguii e Gloria!_
	Гладиатите отговориха като един и удариха юмруци в гърдите си.
	— _Кръв и Слава!_
	Всички, без един.
	Шампионът на име Фуриян.
	Мъжът се взираше право в Мия с ярост или похот, или смесица от двете. Мия се задъха, кожата й настръхна, сякаш й стана студено. Гладът се пенеше в нея, устата й пресъхна, бедрата й закопняха болезнено. Мия погледна към земята в краката му и видя, че сянката му не беше по-черна от тази на останалите. Но тя познаваше това чувство така добре, както знаеше собственото си име.
	А когато погледна в очите му, разбра, че той беше почувствал същото.
	_Този мъж е здрачин…_


>>	7.
>>	Глад

	_Глух удар на сърцето. Море от кръв. Внезапен световъртеж, от който главата й се замая._
	_Мия изскочи от кървавия басейн, стъпи на нозете си. Раните в рамото и задника й бяха поправени, но тя пак загуби равновесие и само двамата __ръце__ до нея я спасиха. Те й помогнаха да се изправи, като я придържаха от двете страни, докато се увериха, че може да стои стабилно. Мия изплю кръвта от устата си и с въздишка изчисти кървищата от очите си._
	_Огледа се и откри, че се намира в триъгълен басейн, преливащ от кръв — досущ като онзи, който току-що беше напуснала в Тихата планина. Стените бяха нашарени с магически знаци, имаше и карта на Божигроб, нарисувана с кръв. Разстланият върху камъка архипелаг с раздробените острови, които поръсваха плетеницата от канали, приличаше изцяло на легнал по гръб безглав великан._
	_Мия си пое дълбоко дъх, стъпи здраво на крака, преметна окървавената си коса през рамо._
	— _Зъбите на Гърлото! Никога няма да свикна с това — изграчи тя._
	— _Спри да хленчиш, Корвере. По-бързо е, отколкото с кораб._
	_Стомахът на Мия се преобърна, щом разпозна гласа. Тя се завъртя към другата част на басейна и откри, че оттам я гледа стройна червенокоска. Беше на нейна възраст, но по-висока и по-непочтена. Зелените й очи проблясваха с дивата хитрост на ловец. Лицето й беше леко луничаво, а ръцете бяха скръстени под широките ръкави на дълга черна мантия._
	_Мантия на __ръка__._
	_Мия би я разпознала навсякъде — момичето, което беше трън в задника й през цялото й обучение в Тихата планина. Момичето, което обвиняваше Мииния баща за смъртта на нейния собствен. Момичето, което беше дало клетва да я убие._
	— _Джесъмин! — промълви Мия, докато излизаше със залитане от басейна._
	_Червенокоската наклони глава._
	— _Добре дошла в града на костите и мостовете!_
	— _Пратили са те на служба в Божигроб? — попита Мия. — След обреда по посвещаването?_
	— _Забележителна наблюдателност, Корвере — отвърна тя. — Какво ме издаде?_
	_Мия я изгледа лошо, сенките под нея кипнаха от недоволство. Джесъмин я измери с поглед от главата до петите и й хвърли вързоп дрехи в ръцете._
	— _Баните са насам._
	_Навитият вързоп се оказа мантия. Мия я наметна върху подгизналото си от кръв тяло и последва Джесъмин по извития коридор, оставяйки лепкави червени следи. Въздухът беше тежък, вонята на желязо и кръв бе почти нетърпима._
	_Мия забеляза, че стените и таванът са направени от хиляди и хиляди човешки кости. Бедра и ребра, гръбначни стълбове и черепи оформяха мрачен лабиринт, в който се спотайваха гъсти сенки. Онзи, който беше решил да построи новия параклис на Нашата Господарка на Благословеното Убийство в просторния некропол на Божигроб, явно ценеше дълбоко значението на обстановката. Мъждива светлина идваше от алхимични глобуси, окачени на кости от ръце по стените. Но макар да беше обградена от останките на безчетен брой мъртъвци, очите на Мия се бяха залепили върху момичето пред нея. Докато плюеше мазната кръв от устата си, тя наблюдаваше Джесъмин така, сякаш очакваше всеки момент да й поникне втора глава._
	_Мия знаеше, че след ритуалната церемония Джесъмин беше помазана за __ръка__, но работата й в Галанте така я беше завъртяла, че изобщо не научи къде. Явно от всички градове в републиката старият й заклет враг беше изпратена на работа в Божигроб._
	___Колко типично…___
	_Коридорът свърши пред една врата, направена изцяло от гръбначни стълбове, която Джесъмин отвори с леко побутване. Зад нея Мия видя три вани, а във въздуха се усещаше слабо димът от ясеново дърво и благоуханието на орлови нокти. Мия застърга засъхващата кръв по лицето си, без да изпуска от очи червенокосата. В главата й отекваше тайнственото предупреждение на Адонай. Едно завъртане на китката само и кинжалът от гробнакост, който винаги носеше вързан за предмишницата си, щеше да бъде в ръката й._
	— _Аз те оставям. — Джесъмин кимна към ваните. — Не се бави. Епископът те чака и днес е в по-мрачно настроение от обикновено._
	_Мия не се помръдна, впила поглед в очите на червенокосата._
	— _Питаш се дали няма да опитам да те удавя, нали? — Устните на Джесъмин се извиха в усмивка. — Да забия нож в гърба ти веднага щом се обърнеш?_
	— _Какво те кара да мислиш, че ще се обърна, червенокоске?_
	_Джесъмин поклати глава. Гласът й беше груб и леден._
	— _Между нас все още има кръв. Но в деня, в който дойда да те убия, ти няма да лежиш гола във ваната със сапун на очите. Ще бъдеш с широко отворени очи и кинжал в ръката. Имаш думата ми. — Джесъмин се усмихна от ухо до ухо. — Затова никога не се страхувай, Корвере._
	_Мия погледна към парата над ваните. Надолу към сенките в краката си. И тогава на свой ред се усмихна._
	— _Аз никога не се страхувам._


	_Час след това Мия стоеше пред покоите на епископа на божигробския параклис. Беше с ботуши до коленете и черни кожени панталони, с жакет от черно кадифе и с прилежно вчесана коса. На кръста й висеше бащината й сабя от гробнакост, майчиният й кинжал беше пъхнат в калъфа под надипления й ръкав._
	_Стаите на епископа бяха скрити зад усукани тунели от кости. Вътрешността на параклиса представляваше лабиринт и Мия бързо изгуби представа къде се намира. Ако не беше Джесъмин, тя едва ли щеше сама да намери пътя обратно до кървавия басейн, което още повече я накара да бъде нащрек в присъствието на момичето._
	_Вратата на стаята се отвори безшумно и слаб млад мъж пристъпи в сенките на коридора, облечен в тъмно кадифе. Лицето му беше Тъкано, откакто Мия го беше виждала за последно, но той беше все така мършав, а тя навсякъде би разпознала тези пронизващи сини очи. Тъмна коса, призрачнобледи устни, леко присвити към беззъбите му венци._
	— _Тих — усмихна се Мия._
	_Момчето спря, изгледа я от глава до пети, сякаш се учудваше, че я вижда. Лека усмивка изви устните му, когато й каза на Безсловесния:_
	— ___здравей___
	_Тя му отвърна със знаци. Ръцете й се движеха бързо._
	— ___тук ли служиш? в божигроб?___
	_Тих кимна._
	— ___осем месеца___
	— ___радвам се да те видя___
	— ___така ли___
	— ___трябва да пийнем по едно___
	_Момчето погледна Джесъмин, после сви уклончиво рамене._
	— _Чуйте, не ми е приятно да прекъсна тази затрогваща среща — намеси се Джес. — Но честно, на път съм да се разплача от вълнение, а и епископът чака._
	_Тих кимна, погледна Мия._
	— ___майката да бди над теб___
	_С лек поклон момчето допря пръстите си и се отдалечи по коридора, безшумен като сянка. Мия го проследи леко натъжена. Двамата с Тих бяха чираци заедно. Той й беше помогнал да издържи последния изпит, а на свой ред тя спаси живота му при нападението на луминатите. Но както винаги, странното момче се държа хладно._
	___Убиец един път, убиец завинаги.___
	_Джес почука три пъти на вратата._
	— _По дяволите, какво има? — попита измъчен глас отвътре._
	_Тя отвори вратата и подкани Мия с ръка. Момичето влезе в стаята на епископа и се озърна. Покрай стените от кости бяха наредени етажерки, натъпкани как да е с книжа. Рула пергамент и свитъци ръкописи в кутии или просто накамарени едни върху други, стотици книги, натрупани безредно или пръснати по пода. Стаята изглеждаше така, сякаш топче орисно стъкло беше гръмнало в библиотеката на някой пияндурник. Покрай едната стена бяха наредени оръжия от всички краища на републиката — меч на луминат от слънчева стомана, ваанийски топор, двуостър гладиус от някоя гладиатска арена, рапира от лийсийска стомана. Всичките лъщяха на слабата алхимична светлина._
	_Седнал зад широко дървено писалище, почти скрит зад олюляваща се книжна купчина, Мия видя епископа на Божигроб с перо в зацапаните му с червеникавокафяво пръсти._
	— _Зъбите на Гърлото! — пророни тя. — … Меркурио?_
	_Старецът вдигна глава от ръкописа си, побутна очилата нагоре по носа си. Сплъстената му гъста сива коса като че ли беше станала още по-непокорна от последната им среща. Леденосините му очи бяха опасани от вечно намръщеното му изражение. Явно от месеци не беше спал добре._
	— _Виж ти, виж ти! — подсмихна се Меркурио. — А аз си помислих, че онзи Тихият се е върнал пак да се оплаква. Как си, Гардже?_
	_Мия изгледа удивено стария си учител._
	— _Какво, ’паст те взела, правиш тук?_
	— _На теб на какво, по дяволите, ти прилича?_
	— _Направили са те епископ на Божигроб?_
	_Меркурио сви рамене._
	— _Епископ Талес беше разкрит, когато луминатите прочистваха града. По някаква причина тъпаците така и не удариха Антикварницата, но аз не можех да рискувам да се върна там. И тъй, щом построиха наново параклиса, лейди Друсила ме подмами да се откажа от пенсията. Без магазина нямаше какво друго да правя._
	— _Защо не ми каза?_
	— _Ти беше в Галанте. И в случай, че проклетите ти очи са ослепели, аз съм малко зает. Затова без повече предисловия, Адонай изпрати съобщение, че пристигаш. Носиш ли подробните данни?_
	_Мия остана леко озадачена. Меркурио така и не успя да преживее факта, че тя пропадна на последния си изпит. Макар че винаги я беше обичал, той като че ли още изпитваше… известно огорчение. Като всички останали в Духовенството старият й учител можеше да таи злоба в себе си. Това несъмнено я натъжи. Старецът я беше прибрал от улицата и в продължение на шест дълги години се беше грижил за нея. Макар че не би го признала пред никого, обичаше стария кучи син._
	_Но все пак тя беше __острие__, а той сега беше нейният епископ и тонът му рязко й напомни къде се намира. Мия извади калъфа, който Солис й даде. Той беше от кожа, затова успя да мине по кървавия път — нищо, което не беше познало пулса на живота, не можеше да пътува чрез магията на Адонай. Мия проследи как Меркурио разви пергамента и се зачете в него с присвити очи._
	— _Донята — измърмори той._
	— _Главатарката на Контетата — отвърна Мия. — Те действат долу при Залива на касапите._
	_Епископът кимна и взе скицирания портрет на мишената на Мия. На него беше нарисувана жена с мрачно изражение и още по-мрачни очи. Тя беше облечена с палто с изящна кройка, а косата й беше фризирана на стилни букли по модата сред реброродените дами през последните сезони. На дясното й око беше закрепен (доста нелепо, помисли си Мия) монокъл._
	_Меркурио хвърли пергамента на писалището си._
	— _Срамота да погребем такъв остър кинжал. — Старецът сръбна дълга глътка от чая си. От толкова близо Мия успя да надуши златнопивото в него. — Така. Задачата е описана подробно, знаеш къде да започнеш търсенето. Имаш осем дни да я убиеш и да задигнеш тази карта. Пясъкът в часовника тече. Какво искаш от мен?_
	— _Място за спане. Орисно стъкло. Оръжия. __Ръка__, която познава Гроба толкова добре, колкото мен, и може да се движи толкова бързо, колкото мен._
	— ___Ръката___ _я имаш, стои точно зад теб._
	_Мия се обърна назад да погледне Джесъмин. После напред към стария Меркурио. Епископът явно не знаеше за враждата, която лежеше между двете момичета, и на нея й се стори, че повдигането на въпроса би било опасно дребнаво. Но тя вярваше на Джесъмин толкова, колкото вярваше, че слънцата няма да изгреят, а нейната компания й беше толкова приятна, колкото на един евнух му е приятно да разглежда неприлични литографии._
	___Как най-добре да зачекне темата…___
	— _Може би има някой с повече… опит?_
	_Меркурио погледна Мия кисело над очилата си._
	— ___Острие___ Мия! _Божигробският параклис е единственият, който Червената църква успя да построи в осемте месеца след атаката на луминатите. Благодарение на върховния кардинал Дуомо и неговите фанатизирани тъпаци аз всъщност съм единият от двамата епископи, които обслужват цялата скапана република! А сега, когато Скайва се кандидатира за четвърти мандат като консул и политическото положение в Божигроб е крайно нестабилно, списъкът на копелдаците, които трябва да бъдат убити, няма край! Затова, при условие че съм по-зает от бордей, който е пуснал специално намаление „две за едно“, направи ми честта да ми благодариш и да приемеш това, което ти се дава, по дяволите!_
	_Мия погледна стария си учител в очите. Тя разпозна тона му — същия, който използваше, когато беше малко момиченце и я хващаше да му краде цигарилосите. Хвърли поглед през рамо към Джесъмин и тихо въздъхна._
	— _Благодаря, епископ._
	— _Удоволствието е мое, по дяволите!_
	— _Нека Май…_
	— _Да, да, черни целувки навсякъде. А сега се омитай, става ли?_
	_Мия се поклони и излезе заднешком от стаята, като се мъчеше да не взима присърце настроението на Меркурио. Той винаги си е бил кисел дърт простак, а ръководенето на Божигробския параклис в тези времена едва ли беше в услуга на разположението на духа му._
	_Джесъмин я поведе надолу по виещия се коридор. __Острието__ я следваше по петите. Щом веднъж се отдалечиха на сигурно разстояние от ушите на епископа, Мия улови Джесъмин за ръката и я обърна с лице към себе си._
	— _Ще имаме ли проблеми ние двете, аз и ти?_
	— _Какво искаш да кажеш, Корвере?_
	— _Ами изобщо не е тайна, че с теб се мразим и в червата. Но сега ти си ми __ръка__. Трябва да мога да ти се доверя, Джес._
	_Червенокосата заговори и зелените й очи засвяткаха:_
	— _Не те харесвам, Корвере. Мислиш си, че си умна. Мислиш си, че си специална. Ти отрови Диамо и ми измъкна с подлост първото място в Песните. Но точно като теб и аз служа на Майката, на Духовенството. Никога повече не подлагай на съмнение предаността ми._
	_После се обърна и закрачи горделиво в мрака._
	_Сенките в краката на Мия се раздвижиха — хладен шепот в ухото й._
	— ___… винаги ти се е отдавало да си намираш приятели…___
	— ___… Е, АЗ СЪМ ДОСТА ПРИВЪРЗАНА КЪМ ТЕБ, АКО ТОВА ПРОМЕНЯ НЕЩАТА…___
	— ___… да благодарим на майката, че не мога да повърна…___
	— ___… ЗАТВАРЯЙ СИ ПЛЮВАЛНИКА…___
	— ___… какъв остроумен отговор…___
	— ___… С ГЛУПЦИТЕ ОСТРОУМИЕТО ОТИВА НА ВЯТЪРА…___
	— _Вие двамата свършихте ли? — попита Мия._
	— ___… мастия…___ — _чу се тих шепот._
	— ___… ПРОСТАК…___ — _чу се тихият отговор._
	_Мия скръсти ръце и затупка с крак по камъка. В коридора се възцари тишина, прекъсвана единствено от отдалечаващите се стъпки на Джесъмин._
	— _Побързай, Корвере — провикна се_ __ръката__. — _Пясъкът в часовника изтича._
	_Мия затъкна палци в колана си и като не й остана друг избор, последва Джесъмин по коридора._


	_Здрачин…_
	Мия се взираше в отсрещния край на двора към гладиата, на когото казваха Фуриян. Мъжът срещна погледа й. Топъл бриз развя дългата тъмна коса край лицето му. Изгарящите му очи я пронизаха с такава сила, че…
	Честно казано, без Господин Благ тя се уплаши.
	Но, Черна майко, какво означава това? Досега Мия беше срещала само един от своите, а лорд Касий беше издъхнал, преди да й даде отговор на въпроса коя е или какво е. Може би Фуриян знаеше нещо повече? Може би знаеше вси…
	Екзекутусът изплющя с камшика си.
	— Гладиати! Връщайте се към тренировките! — Той се обърна към Мия, Сидоний и Матео. — Вие тримата, след мен.
	Гладиатите се престроиха в съвършен ред и с отмерена крачка поеха през двора към другата страна на зданието. Екзекутусът закуцука след тях, като се подпираше на бастуна с лъвската глава. Когато го последва, Мия забеляза, че той отпи една глътка от плоската метална бутилка на колана му.
	В задния двор, където баща й някога беше държал конюшня с горди коне, тя видя, че пространството е напълно преобразено. Върху златистожълтия пясък бяха разположени тренировъчни чучела, поставки с щитове и дървени оръжия. Земята беше разделена на различни нива от скелета и трапове — от три метра на височина до три метра на дълбочина. Бели камъни ограждаха просторен кръг и гербовете на рода Ремус гордо се развяваха на назъбения парапет на бойната кула.
	Гладиатите се разделиха по двойки. Мия видя различно съчетание на оръжия, различни бойни стилове. Ваанийката вдигна лък от желязно дърво и се зае да подготви мишените в другия край на двора. Фуриян взе два еднакви меча и започна да налага едно от тренировъчните чучела така, сякаш беше обидило майка му.
	Екзекутусът стигна куцешком до верандата и подвикна на едно огромно куче, което седеше на сянка. Беше едър мъжки мастиф с тъмна козина и нашийник с глави от гвоздеи. Кучето явно беше вън от себе си от радост и големият мъж коленичи с болезнена гримаса, за да може животното да му олигави лицето.
	— Радвам се пак да те видя, стари приятелю — измърмори той, докато потупваше кучето. — Брани ли колегиума, докато ме нямаше?
	Мия и събратята й се потяха под жарките слънца, докато екзекутусът се нарадва на кучето. За първи път от месец насам тя виждаше как кучият син се усмихва, макар че с този белег на лицето му беше малко трудно това да се нарече усмивка. Когато приключи, екзекутусът отиде в каменния кръг и щракна с пръсти.
	— Магот — излая той. — Сабя и броня!
	С крайчеца на окото си Мия улови някакво движение и видя едно момиче, което изхвърча от сянката на ниска постройка в ъгъла на двора. Беше лийсийка. Мършава и загоряла, с тъмна буйна коса. Надали имаше повече от дванайсет години, но трите алхимични кръга, дамгосани на бузата й, я поставяха на най-високото ниво сред робите.
	_За какво ли умение са оценили така високо момиче на тази възраст?_
	То изтича до поставките с оръжията, взе дървен тренировъчен меч и широк дъбов щит и ги отнесе на екзекутуса. Едрият мъж посочи с меча Матео.
	— Ела. Покажи ми от какво тесто си замесен, момче. Магот, донеси на юначагата една сопа и нещо, зад което да се прикрива.
	Момичето кимна, изтича обратно до стойките и се върна с още един дървен меч и щит. Матео зае що-годе сносна поза и се приготви за бой.
	— Нападай! — изрева екзекутусът.
	Матео замахна с вик, но екзекутусът с лекота блокира нападението му.
	— Не съм искал да ме целуваш, проклетнико! Казах нападай!
	Момчето се намуси и се нахвърли с поредица от удари по главата, гърдите, корема. Екзекутусът беше як като бик, но се местеше мудно на своя железен крак, докато Матео показа учудващо добра подвижност. Той изтика по-възрастния мъж назад. Мечовете тракаха при ударите един в друг, от щитовете им се вдигаше прах, когато се сблъскваха. Мия забеляза, че гладиатите се биеха доста вяло и наблюдаваха схватката с интерес.
	Матео стана по-настъпателен. Като Мия и той явно беше очаквал, че екзекутусът владее меча майсторски. Но под яростната атака на момъка другият мъж мина изцяло в отбрана. Матео нанасяше удар след удар с пълно надмощие, докато екзекутусът беше изтласкан в края на кръга.
	И тогава, подобно на мечка, изтръгната преждевременно от съня й, мъжът се разбуди.
	За части от секундата той се прехвърли от задното на предното ходило и започна да се движи бързо и грациозно въпреки железния си крак. И само за миг-два изби меча от ръката на Матео, счупи своя в корема му и го остави проснат в праха.
	После се надвеси над задъханото момче. На челото му се виждаше съвсем лек слой пот.
	— Какво научи?
	Матео се хвана за ожуления корем. Беше толкова запъхтян, че не можа да отговори.
	— Арената не е място за кавгаджии — рече екзекутусът и когато се намръщи, белегът му се нагъна. — Тя е шахматна дъска. И върху нея ние играем най-великата от всички игри. Един лукав противник ще се престори на слабак. Ще те остави да се измориш и ще научи стила ти, без да пролее и капчица пот. Самонадеяността е убила хиляди глупци, които са наричали себе си гладиати. Запомни този урок или това ще бъде краят ти. А сега се махай от пясъка ми!
	Екзекутусът се обърна към Мия и я посочи с дървения си меч.
	— Момиче, ти си следващата. Покажи ми колко от онези хиляда свещеника заслужаваш.
	Със свенлива усмивка девойчето на име Магот подаде на Мия тренировъчен меч и щит. Но Сидоний грабна оръжието от ръката на малкото момиче и изблъска Мия встрани.
	— По дяволите! — изръмжа той. — Няма да дам на една кучка да стъпи на пясъка преди мен!
	Може би виновна беше жегата или трите седмици, в които беше търпяла грубостите на този мъж в морето. А може би легендарният й нрав надигна глава в отсъствието на господин Благ, който я озаптяваше, или пък причината бяха черните очи на Фуриян, които я следяха от отсрещната страна на двора. Но каквото и да я беше подтикнало, ръцете на Мия се озоваха върху раменете на едрия мъж, а коляното й се заби в топките му.
	— Кучка, значи, а? — прошепна тя.
	Сидоний се преви и очите му се издуха. Мия заключи пръстите си зад главата му и заби лицето му в коляното си. Миг след това беше отгоре му и юмруците й валяха върху челюстта му, зъбите й стиснати, кръвта й…
	_Пляс!_
	Камшикът гравира бразда от агония върху раменете й. Нов удар я накара да се претърколи с вик извън обсега му. Сред насъбралите се гладиати избухна смях. Екзекутусът я изгледа кръвнишки с разпънат камшик в ръка.
	— Току-що повреди собственост на твоята домина, псе. Ако сега мъжът отпадне от Ситото, ти ще заплатиш ли живота му?
	Мия потърка раната на рамото си и изръмжа.
	— Няма да търпя нито един мъж да ми говори така.
	— Той не е мъж! — изплю екзекутусът. — Той е _роб_. Точно като теб. И _двамата_ забравяте къде ви е мястото. Преди да оцелеете в Ситото на следващия Венатус, вие сте по-малко от едно нищо! А сега грабвай оръжията и ми покажи поне частица от надеждите, които домината вижда в теб, преди чашата на търпението ми да е преляла!
	Момичето, наречено Магот, помогна на Сидоний да се изправи и с грижливи движения го изведе от кръга. Екзекутусът нави камшика на колана си и отпи още една глътка от плоското си шише, докато Мия събираше меча и щита с мрачно лице. Яростта гореше в душата й, зъбите й скърцаха. Тя усещаше, че Фуриян я наблюдава с черните си искрящи очи и онзи глад и слабост се навиха като змия под лъжичката й.
	И безмълвно нападна.
	Атаките й бяха ожесточени, заслепяващи. Тя танцуваше по златистожълтия пясък, плъзгаше се между ударите на екзекутуса. Но докато се обучаваше в планината, през повечето време Мия се беше учила да се бие с меч във всяка ръка в стила Караваджо. Малко вероятно беше едно _острие_ на Майката да се шляе насам-натам с някакъв огромен щит, вързан за ръката, и затова през всичките тези години Мия така и не се бе научила как да го използва.
	Той тежеше като воденичен камък. Всеки удар разтърсваше лакътя, рамото й. Но колкото и отчаяно да искаше да се представи добре, тя все пак внимаваше достатъчно, за да разбере, че екзекутусът си играе с нея. Оставяше я да му се изплъзне, да се извие, да се умори все повече с всеки миг, като през цялото време изучаваше стила й и се подготвяше за съкрушителния удар.
	Но Мия не беше безполезна боксова круша или бойно чучело. Проклета да бъде, ако го остави да се държи с нея като с такава. И тъй, в желанието си да покаже на този мъж на какво действително е способна, тя присви очи и захвана сенките в краката му.
	Никой никога нямаше да разбере — сянката на екзекутуса едва се накъдри. Мия не можа да прихване добре железния крак — слънцата в откритото небе бяха твърде ярки, а тя беше стиснала сенките твърде немощно. Но подметката на ботуша му задържа достатъчно добре, точно както беше правила в Ямата, в Планината и хиляди пъти досега. Очите на екзекутуса се разшириха, когато стойката му изневери. Мия стисна по-здраво сенките и замахна към гърлото му, погълната изцяло от целта да даде урок на този мъж, който смяташе, че тя не струва нищо, от какво точно тесто е замесена.
	И тогава изтърва сенките.
	Те се изплъзнаха от ръцете й като пясък през пръстите й и освободиха ботуша на едрия мъж. Екзекутусът я удари с щита си през лицето и я блъсна назад. Мия се опита да се извие, но извика от болка, щом мечът му я халоса в гърба и я прати на земята. Дървеният меч се стовари до главата й, тя се превъртя и захвърли шепа пясък. Но екзекутусът вдигна щита с непринудена лекота и с железния си крак отвърна с яростен ритник право в слабините й.
	Мия се преви и повърна, заслепена от болката. Екзекутусът заби тренировъчния си меч в пясъка до главата й, погледна я и изръмжа.
	— Хиляда сребърника ли? Аз не бих платил и един.
	Мия задрапа с нокти, докато се изправи на колене. Прашната й коса беше залепнала за повърнатото на брадичката й. Другите гладиати й обърнаха гръб и се върнаха към тренировката си с насмешливо свити устни. Мия свали щита от ръката си и плю кръв върху пясъка.
	— Пак — пожела тя.
	— Не — отказа екзекутусът. — Исках да те видя колко струваш. Сега съм наясно. Върви да се измиеш от поражението. Става късно. Обучението ти започва от утре.
	Матео бавно се приближи и й помогна да стане. Тя се изправи с гримаса и погледна към другия край на прашния двор. Яростта кипеше в душата й. Беше хванала здраво краката на екзекутуса, не ще и дума. Беше правила този номер безброй пъти. Трябваше да го надвие с лекота. Но нещо… не, _някой_ й беше измъкнал сенките от ръцете и се беше погрижил да я надвият.
	Фуриян спря да буха пълнежа на безпомощното чучело и вдигна глава. Потта блестеше по красивото му лице. Дългата черна коса се развяваше на топлия бриз. Сребърната торква проблясваше. Черните му очи се впиха в нейните.
	— Копеле! — прошепна тя.
	Непадналия се върна към тренировката си, без да я погледне втори път.


>>	8.
>>	Молитви

	— _Хм, тази работа ще се окаже трънлива._
	_Мия всмукна дълго от цигарилото си, докато наблюдаваше публичния дом от стаята им в таверната отсреща. Джесъмин стоеше на прозореца до нея и с присвити очи следеше вратата на бордея._
	— _А ти какво очакваше, Корвере? Главатарката на бандата да тръгне по улицата с картата в ръка и сама да се наниже на меча ти?_
	— _Знаеш, че обожавам сарказма ти повече от всеки друг, Джес — въздъхна Мия. — Но вече цяла седмица стоим затворени в тоя кафез и малко промяна ще ми дойде добре._
	— _Много добре знам, че стоим тук цяла седмица. Аз съм тази, която през цялото време трябва да понася противното ти димене._
	— ___… хъм, какво ни пречи да се препираме до сутринта и да изтървем шанса си…___
	_Мия погледна Господин Благ, който миеше прозрачната си лапичка на леглото._
	— _Забележките ти винаги са безценни._
	— ___… и освен това безплатни…___
	— _Ти си като трън в очите._
	— ___… о, съвсем вярно…___
	_Седем дни се бяха изтърколили, откакто беше пристигнала в града на костите и мостовете, и единственото нещо, което помагаше на Мия да не се свие на кълбо от нерви, бяха спътниците в сянката й. След като поразпитаха тук-там из старите й свърталища в Малкия Лийс, в края на деня Мия и Джесъмин успяха да проследят жертвата си — щабквартирата на Контетата беше известна на повечето голтаци тук. Но проблемът не беше да открият леговището им. Загадката беше как щяха да се вмъкнат в него._
	_Крепостта на Контетата беше отлично обзаведен пететажен палат на име „Кучешка вечеря“. Долните нива имаха вид на обикновена кръчма, където се изливаха цинични песни и тълпи народ. Третият етаж приличаше на мастилено свърталище, а последните два — на бордей. На входа пазеха главорези с размерите на малки къщурки, облечени в скъпи сюртуци и с напудрени перуки, които не успяваха да скрият белезите по лицата им и мускулите под палтата им. Независимо че сградата по нищо не се отличаваше от съседните, това беше територия на браавите и всички местни жители знаеха отлично какво ставаше зад тези врати._*
	[* Браавите представляват нестройна организация от банди, които ръководят почти цялата престъпна дейност в Божигроб — проституция, едри кражби и организирано насилие. Векове наред те били трън в задника на айтриянските крале и Сената и историята на града е пълна с кървави епизоди, в които не един владетел се е опитвал да ги изтръгне от традиционните им корени в долните части на Божигроб.
	Пръв консул Скайва предлага идеята на по-могъщите браави да се изплаща официално възнаграждение и първата платена сума е от личното му състояние. Оттогава градът се радва на продължителен мир и стабилност, а Скайва — на огромен скок в популярността.
	Както Мия тъй паметно отбеляза в нашето първо приключение, тъй нареченият сенатор на хората е неописуем подлец, благородни ми приятели.
	Но в никакъв случай не е глупак. — Бел.авт.]
	_Разузнаването им мина без грешка. Успяха да пратят две облачета жива тъмнина в сградата, за да подслушат всеки разговор и да изучат всяка ниша, и това означаваше, че знаеха всичко, което се готвеше за тази вечер. Но още не означаваше, че задачата им ще е лека._
	_Мия почувства трепет в сянката си, целувката на хладен бриз. Затъмнение изникна от мрака в краката й и се отръска от главата до опашката._
	— _Нещо ново? — попита Мия и цигарилото заподскача в устата й._
	— ___… НАМИРА СЕ НА ПОСЛЕДНИЯ ЕТАЖ, В ЪГЛОВИЯ КАБИНЕТ. ЦЯЛ ДЕН ИЗДАВА ЗАПОВЕДИ, ПИЕ, ПУШИ И НЯКОЛКО ПЪТИ СЕ ЛЮБИ С МЪЖЕ…___
	— _Чудесна работа, ако те назначат на нея._
	— _Тук ли ще доставят картата, или има промяна? — попита Мия._
	— ___… ПРОДАВАЧЪТ СЕ ОЧАКВА ДА ПРИСТИГНЕ ДО ЧАС. РАЗМЯНАТА ЩЕ СЕ СЪСТОИ В КАБИНЕТА НА ДОНЯТА…___
	— _Значи, имаме две възможности — измърмори Мия. — Да откраднем картата, преди да е пристигнала, и да убием Донята по-късно, или да изчакаме продавача и да пречукаме двамата накуп._
	— ___… НЕ ЗНАЕМ КАК ИЗГЛЕЖДА ПРОДАВАЧЪТ…___
	— _Най-вероятно като ловък хитрец, който носи карта в калъф._
	— ___… само че ти пак ще трябва да се вмъкнеш в кабинета, за да утрепеш донята…___
	— _И точно там е проблемът._
	— _Не можеш ли да се скриеш в сенките си? — предложи Джесъмин._
	_Мия поклати глава._
	— _Под тях не виждам нищичко. Да се промъкна слепешката в бърлогата на браавите ми звучи като отличен начин да си изпрося меч в циците. А Тъкачката свърши толкова добра работа с тези две момичета. Срамота ще бъде да ги съсипя._
	_Джесъмин присви очи към сградата отсреща._
	— _Можеш да хвърлиш кука от нашия покрив до съседната сграда. Ще прескочиш уличката, ще се вмъкнеш през покрива на кръчмата и ще слезеш долу._
	— _Днес е почивен ден. Улицата е пълна с народ. Ако някой вдигне глава…_
	— _През входната врата тогава?_
	_Мия съзерцаваше отсрещната сграда._
	— _Никак ме няма по тази част — измърмори тя._
	— ___… но ставаш все по-добра…___
	— _Лъжец._
	— ___… о, къде ти е вярата…___
	— _Кога вярата е спасила давещия се от потъване. — Мия смукна дълго от цигарилото. — Но трябва да призная, че нямаме много възможности._
	— ___… можем да стоим будни цяла нивганощ, да сплитаме косите си на плитки и да си говорим за момчета…___
	— ___… ВЕЧНО ЛИ ТРЯБВА ДА СЕ ПРАВИШ НА ГЛУПАК, ПИСАНЧО?___
	— ___… това е част от чара ми…___
	— ___… ТОВА Е НЯКОЕ НОВО ОПРЕДЕЛЕНИЕ НА ЧАР, С КОЕТО НЕ СЪМ ЗАПОЗНАТА…___
	— _Ако вие двамата сте свършили — изръмжа Мия, — връщайте се на поста си, става ли?_
	_Спътниците й потеглиха и тя усети празнота, която беше сменена от пеперуди. Опита да успокои нервите си, загледа се в леговището на браавите и се зачуди какво ли я очаква там. Ръкопашен бой. Странноприемница, пълна със закоравели престъпници. А и онзи, който продаваше картата, сигурно щеше да си води свита. Лош изглед за успех._
	_Смачка цигарилото под петата си. Пропъди въпросите, ала предупреждението на Адонай продължаваше да отеква в главата й._
	— _Добре — кимна тя. — Ще ми трябва рокля._


	_Мия прекоси напукания калдъръм на претъпканата улица, сякаш тя беше нейна, и спря точно пред вратата на „Кучешка вечеря“._*
	[* Таверна с добра репутация в долната западна част на Божигроб, която през годините претърпява учудващо голям брой промени в името си. Кръстена първоначално „Пламналия храст“ от притежателката си — пенсионирана от публичен дом мадам с доста бодро мнение по въпроса за болестите, които й докарали дългите години на седлото. Закупена години след това от един заклет монархист, тя била прекръстена на „Златния крал“ малко преди Франциско XV да падне от власт. След зверското убийство на добрия крал кръчмата била преименувана на „Заклания деспот“, което за повечето от местните било страшно умен ход.
	Години по-късно голям брой от следващите собственици прекръщавали таверната на „Пияния монах“, „Пазвата на щерката“ и забавното, макар и необяснимо „Седем тлъсти копеленца“ (по онова време собствениците били само двама и нито единият от двамата не страдал от затлъстяване). Накрая таверната била закупена от един браавски главатар на име Джузепе Антолини и новата му невеста Ливия и те я прекръстили на „Клетвата на влюбените“.
	Скоро след това обаче Джузепе изчезнал и Ливия поела еднолично собствеността върху хотела и бандата, прекръстила себе си на Донята, а таверната — на „Кучешка вечеря“. Злите езици говорят, че била сгащила любимия си с едно от слугинчетата и ако се вярва на приказките край огъня, му отрязала брачните такъми и нахранила с тях кучето си Оли.
	Дали слуховете са верни, не знаем, но трябва да се отбележи, че на влизане в заведението първото нещо, на което попада погледът на посетителя, е едно охранено куче, седнало край огнището, и остър като бръснач касапски сатър, провесен над бара. — Бел.авт.]
	_Нивганощ се беше спуснала и вятърът виеше по широката улица, довял със себе си от океана лятна буря. Топъл дъжд се изливаше на тънки завеси, а двете слънца се криеха зад оловна маска. Но суровото време рядко биваше причина жителите на Божигроб да си останат по домовете в почивния ден и по улиците и сега цареше оживление от хора, тръгнали на гуляй._
	_Малкият Лийс беше един от най-бедняшките райони на Гроба, но местните имаха вкус и Мия, която беше отраснала тук, винаги беше откривала красота в цветовете и кройката на облеклата им. В действителност те й напомняха за майка й и нещо в звуците и уханията на това място възбуждаше кръвта в жилите й. Беше отмъкнала дрехите от гардероба на параклиса, за да може да се впише сред тукашния народ — кожени бричове и ботуши до коляното, корсет върху кадифена риза, лъскаво колие и всичко това в различни отсенки на кървавочервеното. Ако я убиеха в кръчмата, поне след нея щеше да остане красив труп._
	_Отблизо портиерите изглеждаха още по-страшни. Те се криеха под предния навес, но независимо от това и двамата изглеждаха малко мокри и доста кисели. Благородникът отляво беше почти толкова широк, колкото и висок, а другарят му приличаше на човек, изял на закуска собствените си родители._
	_Широкия вдигна ръка и спря Мия на място._
	— Дотук, мидоня.
	— _Добра нивганощ, благородни ми господа! — усмихна се Мия и направи лек реверанс._
	— _Не можеш да влезеш — поклати глава Сирака._
	— _Не пускаме утайки — съгласи се Широкия._
	_Мия погледна облеклото си и отговори леко докачена:_
	— _Утайки?_
	_До вратата се приближиха четирима пияни моряци, които щяха да стоят съвсем на място до дефиницията на „утайка“ в най-продавания речник на дон Фиорлини, „Речник на айтриянския език: Подробно ръководство“._
	— _Добра вечер, благородни приятели! — поздрави ги Широкия. — Добре дошли, добре дошли!_
	_Мъжът отвори вратата, отвътре гръмнаха звуци на флейта и смях и моряците влязоха, без дори да погледнат назад._
	_Мия се усмихна мило на Широкия:_
	— _Вътре ме чакат приятели…_
	— _Не можеш да влезеш тази вечер — обясни едрият мъж._
	— _На такива като теб не сервираме — кимна Сирака._
	— _На такива като мен?_
	_Разбойниците изръмжаха и кимнаха едновременно._
	— _Чакайте да си изясня това — рече Мия. — Вие сте шайка крадци, сводници, главорези и убийци. И искате да ми кажете, че аз не мога да изпия едно златнопиво тук?_
	— _Точно така — потвърди Широкия._
	— _Омитай се — подкани я партньорът му._
	_Мия намести корсета си колкото може по-изразително. Браавите я зяпаха, без да премигнат. Накрая тя скръсти ръце и въздъхна._
	— _Колко искате?_
	_Сирака присви очи._
	— _Колко имаш?_
	— _Два свещеника?_
	_Портиерът огледа улицата и в двете посоки, после кимна._
	— _Дай ги насам._
	_Мия порови в кесията си и подаде на пазачите по една монета. Среброто потъна в джобовете им по-бързо от бял прашец в двуцевка в деня на свети Паралей._
	_Мия изгледа двоицата и повдигна вежди._
	— _Е?_
	— _Не можеш да влезеш тук тази вечер — потрети Сирака._
	— _На такива като теб не сервираме — съгласи се Широкия._
	_Двамата се дръпнаха да направят път на втора група гуляйджии (които носеха уличен знак и доста уплашена на вид овца) и докато онези влизаха, им пожелаха приятна вечер. Всичките бяха мъже. Мия надникна в помещението и видя, че клиентите до един също бяха мъже. И нейде в главата й Озарението повдигна шапката си._
	— _Ахххх! Така, значииии._
	— _Да — обади се Широкия._
	_Сирака погали брадичката си и кимна мъдро._
	— _Ами тогава… — рече Мия._
	— _Ами тогава какво?_
	— _Ами тогава ще ми върнете ли парите? — попита момичето._
	— _Никак не те бива в тази работа — насърчи я Широкия._
	— _Пълен провал — съгласи се Сирака._
	_Мия се нацупи._
	— _Господин Благ ми каза, че ставам по-добра._
	— _Който и да е той, Господин Благ е мръсен лъжец._
	_Пазачите скръстиха ръце като двойка синхронни танцьори._
	_Мия въздъхна._
	— _Весела нивганощ, любезни ми господа!_
	_И като се поклони отново, тръгна през дъжда._


	— _Да не си казал и една скапана дума! — предупреди тя Господин Благ._
	_Беше клекнала на покрива срещу „Вечерята“ и оглеждаше балкона на четвъртия етаж. Не-котката седеше до нея и помахваше с опашка._
	— ___… като знам какво детство си имала, цяло чудо е, че ти липсват качества за общуване…___
	— _Ни. Една. Скапана. Дума._
	— ___… мяу…___
	— ___… СТРОГО ПОГЛЕДНАТО, ТОВА СЪЩО Е ДУМА…___ — _изръмжа Затъмнение._
	— _Именно. — Мия вдигна предупредително пръст. — Още една и официално ще те впиша в книгата с враговете ми._
	_Господин Благ вдигна прозрачна лапичка и я сложи там, където би трябвало да бъде устицата му. Дъждът все още ръмеше, топъл и мокър по кожата й. Джесъмин завърза коприненото въже за желязната кука и покорно я подаде на __острието__ си._
	— _Не забравяй картата — предупреди червенокосата. — И изчакай да сляза на улицата, преди да се прехвърлиш. Никой няма да се сети да погледне нагоре, докато всички зяпат в мен._
	— _Знам. Идеята беше моя, Джес._
	— _Този панталон също ли беше твоя идея? — Джесъмин измери с поглед Мия от главата до петите. — Защото прави мечешка услуга на задника ти._
	— _Това каза панталонът ми? — Мия подбели очи. — Да, да. Браво, мидоня._
	— _Ще те чакам тук на покрива, когато излезеш. И гледай да не ти светят маслото — предупреди я Джес. — Ще се разстроя ужасно, че не съм го направила аз._
	_Мия й показа кокалчетата на юмрука си. Червенокосата се подсмихна и без повече обиди безшумно заслиза по витото стълбище. Навалицата беше оредяла заради дъжда, но мъжете продължаваха да се изливат от „Вечерята“, а други със залитане се прибираха към домовете си след веселата нивганощ. Мия видя как Джесъмин прекоси с решителна крачка улицата и тръгна право към един младеж, който тъкмо излизаше от увеселителния дом._
	— _Тииии, кучи сине! — изрева тя и насочи обвинително пръст в лицето му._
	— _Ъ? — примигна младокът._
	— _Каза ми, че отиваш при братовчедка си! — изкрещя Джесъмин. — А ето че те сгащвам да пиянстваш и да ходиш по курви зад гърба ми!_
	_Господинът се намръщи смутено._
	— _Мидоня, аз…_
	— _Недей да бръщолевиш! — Джесъмин пристъпи по-близо до него и набрала скорост, продължи. — Такъв пример ли искаш да дадеш на сина ни? О, четири благословени Дъщери, защо не послушах мама? Тя ме предупреждаваше за теб!_
	_Под погледите на гуляйджиите и портиерите браави Джес се впусна в унищожителна тирада, а мъжът, на когото крещеше, така и не смогна да каже гък. И след като очите на всички бяха залепнали върху наскърбената любима и пияния й франт, Мия реши да рискува._
	_Тя прехвърли куката над петметровата пропаст, закачи я за железните перила и върза здраво въжето. Четирите етажа се спускаха стръмно надолу и ако паднеше, щеше да се размаже на калдъръма. Перилата бяха мокри от дъжда, но бърза като стрела тя прекрачи над празното пространство между сградите и се запромъква напред._
	_Безстрашна._
	_Щом стигна покрива на публичния дом непосредствено до „Вечерята“, надникна над комина. Изобщо не се изненада, когато откри двама окаяни на вид браави под един чадър да вардят покривната врата. Мия беше сигурна, че можеше да повали двамцата с бялото орисно стъкло в чантата си. Ако хвърлеше алхимичните топчета в краката на мъжете, това щеше да произведе достатъчно голям облак от __Несвяст__, който да просне и двамата в безсъзнание. Но орисното стъкло гърмеше забележително силно при пръсване и шумът можеше да вдигне тревога._
	— ___… мфмглфм…___ — _произнесе Господин Благ._
	— _Какво?_
	— ___… ТОЙ КАЗА МФМГЛФМ…___
	— _Дъщери, добре, добре, говори._
	_Не-котката се покашля._
	— ___… в коя стая е донята?___
	_Затъмнение кимна към ъгловия прозорец на последния етаж. Пердетата бяха дръпнати и нищо не издаваше какво се случва вътре._
	— ___… КОГАТО ПОГЛЕДНАХ ЗА ПОСЛЕДНО, ПРИ НЕЯ ИМАШЕ ПЕТИМА МЪЖЕ…___
	— _Идеята да нахълтаме слепешката не ми се нрави — измърмори Мия. — А и картата може да не е донесена._
	— ___… влез през мастиленото свърталище, предпазливо се качи горе, крий се, докато онзи пристигне…___
	— _Това подозрително ми намирисва на план._
	_Мия скочи върху тънък перваз на третия етаж на публичния дом и оттам прелетя над подгизналата от дъжда пропаст до терасата на „Вечерята“. Ослуша се за миг за някакво суетене, после надникна през ключалката в стаята. Четири тела в различни стадии на събличане лежаха проснати в плетеница от крайници върху балдахиново легло, а на кожите до тях се виждаха празни мастилени игли. Потънали в дълбок сън._
	_Безшумна като сянка, Мия извади шперцовете от тока на ботуша си, придума балконската врата да се отвори и се мушна вътре. Квартетът не помръдна в мастиления си сън. Тя се изтръска от дъжда и тъкмо се прокрадваше покрай леглото, когато отекна тихо почукване. Мия тутакси прекоси стаята и се скри зад вратата точно когато тя се открехна леко._
	— _Прислужницата е — изрече младежки глас. — Мидонове? Нося ви подсладената вода._
	_В стаята влезе момиче със златна маска на куртизанка. Изглеждаше едва-що навлязла в юношеството си, но беше облечена като жена — с черна кадифена тафта и евтин шифон. Носеше сребърен поднос с четири изящни чаши със столчета и гарафа с морскосиня течност. Щом зърна спящите мастилари, тя снижи глас и се обърна да затвори вратата, за да заглуши веселбата на долния етаж._
	_Светкавица проряза небето навън. Една ръка се протегна зад нея и задържа подноса. Друга затисна устата й._
	— _Мълчи сега — прошепна Мия._
	_Момичето замръзна като статуя от улица „Деспот“._
	— _Няма да ти сторя нищо, девойче — рече Мия. — Имаш думата ми. Ще си сваля ръката, ако обещаеш да не викаш?_
	_Момичето кимна, гърдите му се повдигаха. Мия бавно отмести ръката си от устните му и отстъпи назад с ръка върху меча от гробнакост. Девойчето се обърна полека и я огледа от горе до долу — оръжията, мрака, погледа — и се задъха още повече, когато осъзна какво търси тук Мия. Хвърли поглед към леглото за следи от убийство._
	— _Не съм дошла за тях — зарече се Мия._
	— _Тогава… за мен ли?_
	_Мия я огледа — ниското деколте, здраво стегнатия корсет, златната маска. Една двойно по-възрастна жена щеше да се чувства удобно в тази премяна. Щеше да се наслаждава на силата й. Но това момиче беше още дете._
	_… Още дете ли?_
	___Дъщери, ами аз каква съм?___
	_Знаеше, че трябва да продължи работата, с която се беше заела. Донята беше на горния етаж, картата скоро щеше да пристигне, а Мия трябваше да убие едната и да открадне другата до сутринта. Но имаше нещо у това момиче. Едно от дузините, които работеха между тези стени. Дали и самата Мия нямаше да се озове на подобно място, ако Меркурио не я беше открил? Ако животът й се беше стекъл малко по-различно?_
	_Разнежваше се, знаеше го. Трябваше да е като стомана. И все пак…_
	— _На колко години си? — чу се да пита._
	— _На четиринайсет — отвърна момичето._
	_Мия поклати глава._
	— _Това ли искаш?_
	_Примигване._
	— _Какво?_
	— _За това ли си мечтаеше? Когато беше малка?_
	— _Аз… — Очите на момичето се бяха вперили в меча на колана. Гласът й охладня от самоирония. — Някога се молех на Аа да ме направи принцеса._
	_Мия се усмихна._
	— _Тези мечти не се сбъдват на никоя от нас, съкровище._
	— _Да — отвърна простичко момичето. — Така е._
	_Мълчанието увисна в стаята като сутрешна мъгла. Мия само я гледаше, както честичко правеше, оставяйки тишината да задава въпросите вместо нея._
	— _Коне — рече накрая момичето и повдигна роклята си нагоре. — Някога мечтаех да гледам коне. Да си имам малък амбулантен фургон може би. Нещо простичко._
	— _Звучи чудесно._
	— _Исках да имам черен жребец на име Оникс — продължи момичето. — И бяла кобила на име Перла. И да яздим накъдето ни отвее вятърът, без никой да може да ни спре._
	— _А какво ти попречи?_
	_Девойката огледа стаята, част от публичния дом отвъд нея. Светлината угасна в очите й и тя сви безпомощно рамене._
	— _Нямах избор._
	— _Сега можеш да избереш кесиите на кръста им. — Мия посочи тримата реброродени върху балдахиновото легло. — Скъпоценните камъни на вратовете им. Познавам един човек, казва се Меркурио и живее в некропола. Ако му кажеш, че Мия те изпраща, той ще ти помогне. Ще те настани на някое място с коне може би. Някъде, където ще ти хареса._
	_Поглед към горния етаж. Страх в подпухналите очи._
	— _Те ще ме заловят._
	— _Не и ако си бърза. Не и ако си умна._
	_Зад прозорците отекна гръмотевица._
	— _Но не съм — рече момичето._
	— _Това е гласът на Страха. Не го слушай. Страхът е пъзльо._
	_Момичето огледа Мия от главата до петите и поклати глава._
	— _Аз не съм като тебе._
	_Светкавица се изви по небесния свод отвън и Мия видя отражението си в очите на слугинчето. Мъртвешки бледа кожа. Кинжал от гробнакост на кръста. Сенки в очите._
	— _Едва ли ще искаш да бъдеш като мен. Подозирам, че това — тя протегна ръка и развърза златната маска — никак няма да ти подхожда._
	_Лицето зад златото беше изпито. Стара драскотина на устната. Уморени красиви очи._
	— _Но изборът е твой. Само твой._
	_Момичето погледна мастиларите. После пак в очите на Мия._
	— _Много хора ли има горе? — попита я Мия._
	_Момичето кимна. Облиза драскотината на устата си._
	— _Най-лошите._
	— _Тази вечер ще доставят един пакет. Знаеш ли нещо за него?_
	_Момичето поклати глава._
	— _Не ми казват почти нищо._
	_Мия погледна надолу към кристалните чаши, гарафата и сребърния поднос. Нагоре към момичето и уморените му очи. Те се взираха в кесията между захвърлените дрехи на един от мастиларите. Златния пръстен на пръста на друг._
	— _Как ти е името? — попита Мия._
	_Момичето примигна. Погледна я._
	— _Бел._
	— _Ще ми направиш ли една услуга, Бел?_
	_Внезапна предпазливост изплува в очите._
	— _Каква услуга?_
	_Мия бавно я обиколи в кръг. Кимна веднъж._
	— _Ще ми заемеш ли роклята си?_


	Двама стражи с плащовете на рода Ремус изпроводиха Мия и Матео след битката. Докато разглеждаше изображението на сокола върху гърдите им, Мия почувства как усещането, че потъва, се засилва под лъжичката й. Сидоний излезе куцешком от лазарета в задната част на крепостта. След побоя на носа му беше сложена дървена шина, по челото му се виждаха пресни шевове. След него се показа момичето на име Магот. Тя отиде при голямото куче и му даде да оближе човешката кръв от пръстите й. Погледна Мия и отново я дари със своята лека свенлива усмивка.
	Като не знаеше какво да мисли за момичето и въпреки горчивото жило на загубата й от екзекутуса, Мия отвърна на усмивката.
	Стражите подкараха Сидоний и новите попълнения бяха отведени пред големите двойни врати в задната част на крепостта. Там ги посрещна стройна жена с дълга сива коса и три кръга, жигосани на бузата й. Жената наближаваше петдесетте и се държеше с почти кралска осанка. Надиплена рокля от фина червена коприна обгръщаше тялото й, а вратът й беше опасан от сребърна торква, подобна на онази на Фуриян.
	— Аз съм Антеа, майордомът в този дом — рече тя. — Между тези стени аз ръководя делата на домината. Ще се обръщате към мен с маги`стра. Първо ще ви изкъпят и нахранят, а после ще ви заключат долу за нивганощта. Ако имате въпроси, може да ги зададете.
	Сидоний потърка с ръка окървавената си брадичка и огледа жената от главата до петите.
	— Ще ми изтъркаш ли гърба, доня?
	Маги`страта се извърна към стражите. Мъжете извадиха дървените палки и започнаха да налагат безжалостно Сидоний. Мия завъртя очи и се зачуди как е възможно айтриянецът да е толкова малоумен. След един здрав бой, вторият му за деня, Сидоний остана да лежи върху плочите сред пръски от собствената си кръв.
	— Да разбирам… че отговорът е не…?
	— Не ме бъркай с някоя обикновена слугиня, куче — изрече маги`страта, докато очите й обхождаха дамгосаната дума _СТРАХЛИВЕЦ_ на гърдите му. — Познавам домината ни от невръстно дете и когато тя отсъства, аз съм нейният глас в тази къща. А сега спри да кървиш върху плочките ми и ставай да вървим.
	Сидоний се изправи колебливо. От челото и устните му капеше кръв. Мия наблюдаваше маги`страта с крайчето на окото си. Жената й напомняше за майордома на баща й, лийсиец на име Андриано, който беше глава на това домакинство по времето, когато на крепостните стени все още се развяваха знамената на Корвере. Той също бе живял в робство, но се държеше като свободен човек. Антеа сякаш бе замесена от същото тесто.
	_Колкото повече се менят нещата…_
	— Може ли един въпрос, маги`стра? — обади се Мия.
	Антеа я измери предпазливо с очи, преди да отвърне.
	— Говори.
	— Виждам, че от дворните стени висят соколи. — Мия разтри натъртените си ребра и направи гримаса. — Ала нашата домина не е ли от рода на Леонидите?
	— Соколът е печатът на Маркус Ремус — кимна жената. — Аа да го благослови и пази. Това беше неговият дом, който му беше подарен за служба на републиката след Бунта на Кралесъздателите. Сега, когато той замина за вечния си покой край Огнището, имотът премина в ръцете на вдовицата му, вашата нова домина.
	Чувството за потъване под лъжичката на Мия стигна дъното.
	_Знаех си, по дяволите…_
	Мия нямаше идея къде се намира Господин Благ, но чу в ушите си как я смъмри. Не стига че не си беше спечелила място в колегиума, в който искаше да бъде, ами беше станала робиня на жената на убития от нея джустикус? С всеки изминал ден планът й се стичаше все по-надолу в канала…
	_Спокойствие. Търпение. Леона никога няма да се досети._
	Мия сведе глава и покорно последва маги`страта. Поведоха ги по един широк коридор в задната част на кулата и триото закуцука след отнесения бой. На Мия й се виеше свят от новината за Леона, от присъствието на другия здрачин, но някъде в кътчетата на съзнанието й детето, което бе вървяло някога по тези коридори, остана поразено от промяната във Вранско гнездо. Разположението не беше пипнато, но украсата…
	Доня Корвере обичаше разкоша, ала сега коридорите бяха голи — красивите гоблени и килими бяха заменени от рицарски доспехи и бойни оръжия. На Мия й се прииска да види старата си стая, изгледа към океана от терасите, ала тя и събратята й бяха отведени надолу по виещо се стълбище до едно преддверие пред избата. Назъбена желязна решетка възпираше пътя им по-нататък, а до нея на стената имаше сложен мекверк. Един от стражите пъхна необичаен ключ и натисна серия от лостове. Решетката се вдигна и маги`страта въведе Мия и останалите вътре.
	Дарий Корвере беше използвал просторното подземие за живеене през безмилостните летни месеци, но сега то беше преустроено в казарма. Пространството беше разделено на килии от по два на два метра, преградени от тежки железни решетки.
	_Колко щедро от страна на донята да пусне кучетата си да живеят в подземието…_
	Докато минаваше покрай клетките, Мия забеляза прясната слама, дебелите окови. Алхимични глобуси светеха от стените. Миришеше на пот и изпражнения, но поне беше прохладно. Стражите продължиха да ги водят напред, докато в края на дълъг коридор стигнаха просторна къпалня, в която се издигаше гъст облак пара. Маги`страта въведе вътре Мия и събратята й, а стражите останаха отвън. Жената ги изгледа с очакване.
	— Събличайте се — заповяда тя.
	Друго момиче на възрастта на Мия щеше да се изчерви, да се разтрепери или просто да откаже. Но Мия възприемаше тялото си като оръжие, опасно като всеки меч. Тъкачката Мариел я бе дарила с достатъчно остри извивки, че да погубят всеки мъж, ако тя пожелае, а Мия беше убила повече хора, отколкото можеше да изброи безгрешно.
	Какво толкова ще стане, ако покаже малко голота?
	И тъй, без да се колебае, тя свали дрипите и ботушите си и остана гола сред облака пара. Сидоний все още не се беше съвзел от побоя, за да й обърне повече внимание, но тя видя как Матео изпи тялото й с крайчето на окото си. Маги`страта посочи каменната пейка до басейна. Мия видя бръсначи, гребени, няколко сапуна.
	— Гладиатите се къпят заедно, хранят се заедно и се бият заедно — обясни жената. — Но преди да оцелеете в Ситото, сами ще се грижите за чистотата си. Чуйте ме добре — няма да търпя мръсотия под този покрив. И добре си измий косата, момиче. — Маги`страта огледа дългите и мърляви кичури на Мия. — Ако намеря и една въшка в нея, ще я отрежа до корен.
	Жената повдигна посивяла, но изящно оформена вежда, приканвайки ги да й зададат въпроси. След кратко мълчание тя кимна отсечено.
	— Ще се върна след двайсет минути. Накарате ли ме да чакам, за награда ще ми опитате бича.
	Маги`страта се отдалечи по коридора, а стражите останаха отвън на пост. Мия влезе във ваната и се потопи цялата с дълга въздишка. Температурата беше чудесна и тя се наслади на усещането, прокарвайки ръце по тялото си. Най-накрая подаде глава, отметна косата си и замига, за да прогони водата. Прикова Матео с поглед и остави тялото си да се надигне от водата толкова, колкото гърдите й да се покажат. Момчето беше сложило ръце на чатала си и докато влизаше във ваната, без успех се мъчеше да прикрие растящата си ерекция.
	— Четири дъщери, ще избодеш окото на някого с това нещо — изръмжа Сидоний. — Ще си помисли човек, че никога не си виждал цици.
	Матео му показа кокалчетата си, а Мия се разсмя, за своя изненада. Тя взе едно блокче меден сапун и се зачуди как ли ще приемат едно предложение за мир. Негодниците често свиват знамената си, щом ги смелиш от бой…
	— Сидоний, ако не беше такова прасе, щеше да си по-забавен.
	— Да, а ти ако не беше такава гадина, щеше да си по-очарователна, Гардже.
	— Все някак си ще се науча да живея с разбито сърце.
	Айтриянецът се подсмихна и леко опипа счупения си нос. Независимо че добре го беше отупала, той сякаш не го приемаше лично и Мия си помисли, че Сидоний е един от онези хора, които дават израз на чувствата си чрез употреба на насилие. От ония, дето влизат в някоя кръчма и смилат на кайма първия, който ги погледне накриво, но щом сбиването свърши, започват да наричат врага си „братко“ и го черпят със златнопиво. След като Мия му беше дръпнала здрав пердах, той изглеждаше по-благоразположен. Макар че докато го гледаше как мушка с пръсти новите си шевове, тя все така нямаше желание да се обзаложи дали мъжът би предпочел да я изчука, или да й свети маслото.
	— Кой те заши? — примигна тя под сапунените мехури. — Онова младо момиче ли?
	— Да — кимна Сидоний. — Викат й Магот.*
	[* От _maggot_ (англ.) — личинка. — Бел.прев.]
	— Що за име е това?
	Здравенякът се потопи до брадичката.
	— Нямам представа. Но е бърза с иглата. И това е добре. Защото след Ситото я чака доста шиене.
	Матео най-накрая откъсна очи от гърдите на Мия и се намръщи.
	— Какво е това Сито, за което говорят?
	Сидоний му се присмя.
	— Ти откъде си, момче?
	— От Ашках. Близо до Пясъчните водопади.
	— Там нямате ли арени?
	Матео поклати глава.
	— Допреди месец не бях виждал океана. Никога не съм напускал родното ми селце. А сега съм тук. Затворен с айтриянски свине и дюимерски говеда.
	— Мери си приказките! — Сидоний повдигна вежди. — Аз съм айтриянец.
	— Съгласна — подкрепи го Мия. — Най-възхитителното момче, което познавах, беше дюимер.
	Сидоний кимна.
	— На твое място бих зарязал тия обиди, селски момко.
	Матео се извини под нос и се умълча. Минутите течаха, момчето непохватно взе да се сапунисва, накрая изтърва сапуна и започна да го търси във водата.
	— Как се озова тук? — попита го Мия.
	То сви рамене. От парата черните му кичури бяха залепнали за кожата му.
	— Баща ми ме продаде. Комарджийски дългове. Пробута ме, защото нямаше пари.
	— Пламналата патка на Аа! — изръмжа Сидоний. — Мислех си, че аз съм коравосърдечен.
	— С меча що-годе те бива — рече Мия. — Кой те е учил на дуел?
	— Чичо ми. — Матео прокара ръка през косата си. Мия лениво наблюдаваше танца на мускулите по ръката му, докато се разресваше. — Щях да вляза в легиона. Надявах се, че един ден ще ме изпратят в някой от големите градове. Винаги съм си мечтал да видя Града на костите и мостовете.
	— Може би и това ще стане — рече Мия. — Венатус Магни се провеждат в Божигроб.
	— Какво е това?
	— Най-големите игри в календара — отвърна Сидоний. — Провеждат се по пълна светлина, когато всичките очи на Аа се отварят на небето. Парите са цяло състояние за сангуила, който ги спечели. А гладиатът, който спечели, получава най-голямата от всички награди.
	В тъмните кафяви очи на Матео грейна надежда.
	— Свобода?
	Едрият айтриянец кимна.
	— Всеки гладиат може да откупи свободата си, ако спечели достатъчно пари. Но гладиат, който спечели тези игри, получава в подарък свободата си от самия бог.
	Момчето се намръщи объркано.
	— Чувал ли си приказката за просяка и роба?*
	[* Притча от Евангелието на Аа. Един хубав ден в своята мъдрост Богът на Светлината решил да изпита достойнствата на своите последователи. И тъй, преоблечен като просяк, той седнал пред големия храм с неговото име, облечен в дрипи и с канче за милостиня.
	Край него минал кралят със златната си корона и просякът му поискал една пара`. Но кралят отказал.
	След него минал кардиналът в сребристи одежди и просякът пак поискал милостиня. Но кардиналът не му дал нищо.
	Тогава минал един роб и в своята мъдрост Аа не му поискал нищо, защото човекът нямал какво да му даде. Но щом видял просещия бедняк, робът свалил наметалото си, единственото му богатство на света, и загърнал с него раменете на просяка. Тогава Аа захвърлил просешките дрипи, в които се бил пременил, и се изправил, а робът коленичил удивен.
	— Стани, човече — изрекъл всемогъщият Аа. — Защото дори в бедността си ти имаш достойнство. И аз ти заповядвам да не коленичиш повече пред никой жив човек.
	И Богът на Светлината подарил на роба свободата му. Робът бил много щастлив. Ала никой не спрял да попита какво щял да даде на следващия просяк робът, ако първият не бил бог, и колко неблагоразумна е тази икономическа политика, в която кралете се разхождат из кралството си и раздават на бездомниците парите на данъкоплатците, когато обществената инфраструктура изпитва такава потресаваща нужда от основен ремонт, нито защо в неделя следобед създателят на вселената си няма по-важна работа от това да слезе на земята и да се гаври с хората.
	Пфу! Притчи. — Бел.авт.]
	— Да.
	— И тъй, в чест на Бога на Светлината по време на пълна светлина всеки просяк в Гроба получава храна от хазната на републиката. А на победителя в игрите самият върховен кардинал подарява свободата. Облечен само в дрипи, точно като Аа в евангелието.
	Сидоний се наведе със светнали очи.
	— И тогава, сякаш това не е достатъчно, проклетият консул ти връчва венеца на победителя. Представи си го. Обезумялата тълпа. Онзи мръсен фанатик Дуомо, облечен като просяк, а оня ребророден козел Скайва ти целува задника пред цялата арена! — Сидоний се ухили като умопобъркан. — Всяка жена в Гроба ще знае името ти. Ще плуваш в женски сокове до края на живота си, селски момко.
	Мия погледна вълничките във водата пред себе си. Представи си го точно както си го представяше в продължение на месеци вече. Върховният кардинал Дуомо стои на една ръка разстояние, облечен само в просешки дрипи.
	Наоколо ги няма стените на катедралата.
	На раменете му ги няма свещените одежди.
	_На врата му не виси Троицата…_
	А до него консул Скайва с венеца на победителя, който чака в ръката му…
	— Значи, трябва само да спечеля игрите? — попита Матео.
	Сидоний избухна в смях.
	— Само?! Да, това е всичко, което се иска от теб. Трябва _само_ да спечелиш най-големите игри в републиката. Срещу най-добрите гладиати под слънцата. Този колегиум обаче дори _не е печелил място_ на големите игри досега.
	— Е, ние как ще успеем?
	— Трудно — въздъхна Мия. — Колегиум, който спечели достатъчно венци преди пълна светлина, може да изпрати гладиати. Но явно това е първият сезон в битките на нашата домина и тя, изглежда, има само един побе`ден венец до името си. — Мия се намръщи. — На Фуриян.
	— А ние тримата сме много далеч от пясъците засега — изръмжа Сидоний. — Преди да ни броят за гладиати, трябва да оцелеем в Ситото.
	— Хайде, обяснете ми накрая — помоли Матео. — Какво е това Сито?
	— Подборка — рече Сидоний. — Провежда се преди всяка по-важна игра в подготовката за игрите. Отделят зърното от плявата.
	— Никой не знае каква форма ще има Ситото — обясни Мия. — Едиториите променят формата всяка година. А следващото Сито е след две седмици. В Чермост.
	Матео преглътна с мъка, мускулът на челюстта му заигра.
	— Но ако не знаем какъв ще бъде форматът, как ще се подготвим за него?
	— Казваш ли молитви? — попита Мия.
	— … Да.
	Мия сви рамене.
	— На твое място бих почнала с това.


>>	9.
>>	Прекрачване

	_Мия вървеше бавно с подноса върху обърнатите си нагоре длани. В коридора се размина с други момичета, които носеха чаши със златнопиво, дълбоки съдове с лилав съненцвят или стъкленици с мастило. Беше си оставила ризата в стаята, но под корсета и роклята не беше свалила бричовете си, а мечът, кинжалът и торбичката с орисно стъкло бяха вързани за бедрата й. Тя продължи предпазливо по коридора, като се надяваше, че е самият образ на спокойствието, а не момиче, под чиято фуста се поклаща малък оръжеен склад._
	_В края на коридора стигна до стълбището и понечи да мине като бриз покрай двете скали от мускули, без да каже и дума. Но единият заговори и тя замръзна насред крачката си._
	— _Добър вечер, Бел._
	_Тя беше вързала златната куртизанска маска над своята, а на главата си беше сложила напудрената перука на Бел. Беше по-висока с цели две педи от слугинчето и доста по-яка, но формите й бяха почти същите и точно върху тях се бяха залепили очите на наглеца._
	— _Ласло — тихо каза тя и направи лек реверанс._
	— ___Глупак — беше й казала Бел. — Само му се усмихни кокетно и ще те пусне да минеш.___
	— _Изглеждаш елегантен както винаги — усмихна се Мия._
	— _Къде отиваш с това? — попита вторият мъж и огледа подноса._
	— ___Дарио — беше предупредила Бел. — Подлец. Но още по-тъп и от Ласло.___
	_Мия кимна към горния етаж._
	— _Толивър и Веспа поръчаха бутилка за Донята._
	_Дарио погледна Ласло и измърмори:_
	— _Не бива да пускаме никого, докато…_
	— _Пламналата патка на Аа, човече, остави я — рече Ласло. Той погали с пръст Мия от горе до долу по ръката и тя трябваше да се озапти да не му отреже дланта от рамото. — Продължавай нагоре, гълъбче._
	_С настръхнал гръб от мисълта, че зрял мъж нарича едно четиринайсетгодишно момиче своето „гълъбче“, Мия внимателно се заизкачва по стълбището. Според казаното от Дарио картата още я нямаше, но продавачът трябваше скоро да пристигне. Докато вървеше по излъскан коридор, украсен с картини на голи мъже и жени, чу ромона на дъжда по покрива. В края я чакаше двойна врата, пазена от двама души, и благодарение на разузнаваческите сведения на Затъмнение Мия знаеше, че зад тях е кабинетът на Донята._
	— ___… ВЪТРЕ ИМА ПЕТИМА МЪЖЕ И МИШЕНАТА ТИ…___ — _чу се тихо ръмжене в краката й._
	— ___… макар че единият няма да бъде проблем…___
	_Четирима мъже, плюс Донята, плюс хората, които щеше да води продавачът на картата._
	_Черна майко, защо все трябва да е трудно?_
	_Мия беше решила да изчака в някоя странична стая, докато чуе, че продавачът е пристигнал, но пазачите пред вратата на кабинета зяпаха право в нея._
	— _Затъмнение — прошепна тя, — слез долу и се огледай за нашия продавач._
	_Щом усети, че сянката й се размърда, тя намести перуката си, отиде весело до кабинета и поздрави двамата мъже с усмивка._
	— _Максис, Донато, хубава вечер — рече тя и направи реверанс._
	— _Бел, не бива да…_
	_Още преди Донато да довърши възражението си, тя беше потропала по вратата с крак. След миг вратата се отвори широко и Мия се озова лице в лице с висок дюимер, чиито страни бяха изрисувани с изящни татуировки, а широките му гърди бяха загърнати в елегантна жилетка със златни копчета._
	— _Не ви ли казах никакви гости, докато тя пристигне._
	— _Опитах се да я спра, тъпият Ласло е вино…_
	— _Кой е? — чу се нисък звънтящ глас отвътре._
	_С един последен мрачен поглед към пазачите дюимерът отвърна през рамо:_
	— _Бел. И пиячка._
	— _Четири дъщери, пуснете я да влезе. Мога да изпия Морето на звездите._
	_Браави позяпа Мия още малко, после се отмести от вратата._
	_Мия мина леко като бриз*, отбелязвайки мислено калъфите с рапирата и кинжала на колана на разбойника. Стаята представляваше огромен будоар и по периферията чакаха още трима браави. Макар че до един бяха облечени като реброродени франтове, всеки от тях беше въоръжен до зъби. По стените висяха изящни картини, а мебелите бяха тапицирани с червена коприна. Огромно легло заемаше голяма част от сцената, а върху него спеше красив млад мъж._
	[* Е, толкова леко, колкото може да вървиш с меч от гробнакост и торба с алхимични експлозиви, които се притискат в чатала ти. — Бел.авт.]
	— _Остави го там, Бел. И бъди така добра — не се бави._
	_Една фигура от тъмното заговори с нисък дрезгав глас, който Мия най-накрая определи като женски. Когато говорещата излезе на светло, Мия видя черна коса и остри като кинжал скули. Тя носеше монокъл на сребърна верижка около врата си и тъкмо си провираше главата през копринена риза с изящна кройка. Мия тутакси я разпозна от скицата в кожения калъф на Солис — Донята, главатарката на Контетата._
	— _Не му обръщай внимание, той ще поспи малко. — Донята се усмихна и кимна към похъркващата фигура на леглото. — Днешните младежи… никак не са издръжливи._
	_Мия отвърна с учтив, както се надяваше, смях, и остави подноса точно където й бе показано. Пазачите не й обръщаха никакво внимание — двама бяха достатъчно близо, че да бъдат пометени от взрива на орисното стъкло, а сянката й можеше да задържи поне още един на място. Момчето за любов на леглото нямаше да бъде пречка. Пет малки крачки и щеше да разпори гърлото на Донята. Всичко зависеше от това кого щеше да доведе продавачът на кар…_
	— ___… ТЯ ИДВА…___ — _чу се шепот в ухото й._
	— _Доня — извика един от пазачите пред вратата, — имаме компания._
	_Главатарката на браави кимна на Мия да отиде в ъгъла._
	— _Посади се там и гледай загадъчно, съкровище. Само че растенията не говорят, нали?_
	_Мия кимна и се скри в сянката. Чу кратък шепот пред вратата на будоара. Навън протътна гръмотевица. Един силует мина покрай пазачите — нисък, безспорно женски, — облечен в свободна, сива като хоросан роба, леко подгизнала от бурята навън. Лицето на жената беше покрито с качулка, измежду гънките се виждаха искрящи сини очи. Най-различни оръжия бяха привързани към тялото й и сърцето на Мия се разтупка, когато зърна дървен калъф за карти, преметнат през рамото й._
	— _Виж ти, виж ти — рече жената. — Колко хубаво и драматично, нали._
	— _Дошла си сама — някак замислено произнесе Донята._
	— _Такъв ми е стилът на работа — отвърна новодошлата и влезе в стаята._
	_Думите й бяха заглушени от качулката й, но имаше нещо…_
	_Тези очи._
	_Този глас._
	___Не може да бъде!___
	_Новодошлата хвърли поглед на голия млад мъж на леглото и Мия с крайно стегнатия й корсет._
	— _Хубава гледка. Но е малко пренаселено, не мислиш ли?_
	— _Това е моят стил на работа — отвърна Донята. — И аз си имам две златни правила в този живот, дребничката. Никога не се доверявай на мъж, който говори за майка си без благодушие, и никога не се доверявай на жена, която носи маска без повод._
	_Новодошлата извъртя очи към тавана, свали качулката си и от нея се изплъзна дълга бойна плитка от златоруса коса. И докато коремът на Мия се преобърна целият първо на една страна, после на другата, новодошлата свали платнената маска и разкри лице, което Мия познаваше почти толкова добре, колкото своето._
	_Тресна светкавица. Ноктите на Мия захапаха дланта й._
	___Мътните ме взели, Черна майко…___
	_Беше Ашлин Ярнхайм._
	_Когато за последно се бяха видели, те се гледаха от двете страни на прашния път в Последна надежда. Нападението на луминатите се беше провалило, джустикусът беше убит. Но Троицата на врата на Ашлин беше държала Мия надалече достатъчно време, за да може Аш да избяга._
	_А ето я сега тук в Божигроб._
	_Носи точно тази карта, която Мия беше пратена да открадне…_
	___’Паст, какво става тук?___
	— _Картата у теб ли е? — попита Донята._
	— _Парите у теб ли са? — отвърна Ашлин._
	_Донята кимна на един от пазачите, който подхвърли на момичето дрънчаща кесия. Ашлин я улови във въздуха, развърза я и извади една монета. Не беше меден просяк, нито свещеник, а…_
	___Злато.___
	_Мия поклати глава._
	___Богиньо, цяло състояние…___
	— _А сега твоята част от сделката, ако обичаш — обади се Донята._
	_Ашлин свали калъфа с картата от рамото си и го подметна на Донята. Жената отвори единия му край с тихо щракване и извади от крайчеца навит пергамент. Мия зърна необичайно писмо и сърповиден символ в ъгъла._
	— _Е — въздъхна Ашлин, — колкото и да ми е приятно, долу мярнах една красива червенокоска, затова ще…_
	_Тя не довърши изречението си, защото пазачите на входа хлопнаха вратата с целия полагащ се драматизъм. Мия поклати глава и се замисли дали трябва да извади първо орисното стъкло, или меча си. Спря се на алхимичните бомбички, наруга Ашлин, която като първа глупачка беше влязла в леговище на браави и говореше така самоуверено, сякаш мястото беше на баща й. Тя наистина ли си мислеше, че това ще свърши другояче?_
	_Глупачката погледна през рамо, сините й очи се присвиха._
	— _Би ли помолила напетите си момци да ми направят път, доня?_
	— _Боя се, че не — отвърна главатарката на браави. — Върховният кардинал беше недвусмислено категоричен по въпроса какво да те правим, след като златото премине в твои ръце._
	_Сърцето на Мия се разтуптя лудо._
	___Кардинал Дуомо ли? Как беше замесен той в цялата тази работа?___
	_Нова гръмотевица отекна навън, светлината проблесна между процепите в завесата. Донята се подпря на писалището си и се усмихна._
	— _Изненадана съм, че толкова ме улесни, дребничката, признавам си. А Дуомо ме предупреди, че с баща ти сте имали остър като бръснач ум._
	— _Аз чух същото за теб — рече Ашлин, докато с едно око следеше браавите, които бавно оформяха ветрило край нея. — Представи си разочарованието ми._
	— _Не се бой, няма да трае дълго — усмихна се Донята._
	_Ашлин кимна към калъфа с картата в ръцете й._
	— _Знаеш ли поне накъде води?_
	— _Не. Не си вра носа в неща, които не ме засягат._
	— _Ще трябва да поработиш върху това — усмихна се Ашлин. — Защото един любопитен нос щеше да забележи фалшивото дъно на калъфа, който са му дали. И жена, не толкова запленена от собствения си глас, щеше да чуе кремъка, който запали фитила на смъртоносната бомба в него._
	_Очите на Донята се ококориха. Ашлин се хвърли настрани, а Мия едва успя да запази самообладание и да се претърколи зад леглото преди калъфът с картата да се взриви с оглушителен гръм. Донята политна към другия край на стаята и беше мъртва още преди да се стовари на пода. Трима пазачи бяха поразени от алхимичния снаряд — дюимерът разби вратите с подпалена жилетка, останалите главорези бяха пометени като горящи сламени клечки._
	_Стаята се изпълни със задушлив дим. Главата на Мия бумтеше тежко от експлозията._
	— _Зъбите на Гърлото! — изплю тя и се помъчи да стане._
	— ___… МИЯ!___
	— ___… добре ли си?___
	_Ашлин отпуши ушите си и се изправи. Грабна кесията със злато и като измъкна къс меч от колана си, го заби в стенещия браави на пода до нея. Увери се, че Донята е мъртва и набързо довърши пазачите, които все още мърдаха, после се обърна към слугинчето в димящия шифон, което лежеше до кревата._
	— _Извинете, мидоня, но аз…_
	_Мия се превъртя по гръб. Маската й беше изхвръкнала при взрива, ушите й пищяха, пред погледа й се мержелееше. Господин Благ се появи на рамото й, Затъмнение в краката й и с оголени прозрачни зъби изръмжа така, че звукът отекна по пода._
	— _’Паст и кръв! — пророни Ашлин._
	_Сините й като чисто небе очи се бяха вторачили в котката сянка на рамото на Мия. А сега се фокусираха върху господарката му._
	— _… Мия?_
	— _Четири проклети дъщери… — чу се друг глас._
	_Мия присви очи през мъглата и видя Ласло, Дарио и още три Контета на вратата да се взират с ужас в касапницата в кабинета. Дарио затвори очите на трупа на главатарката, а Ласло — на фигурата, увита в сиво._
	— _Убийте я! — изрева един от главорезите._
	_Ашлин хукна безмълвно към прозореца, хвърли кинжала си и разби стъклото. Контетата се втурнаха вкупом след нея и повече по инстинкт, отколкото от предвидливост, Мия бръкна под роклята си и метна едно от белите орисни топчета в краката им. Алхимичното кълбо гръмна силно и гъст облак бял __Несвяст__ обгърна разбойниците._
	_Ашлин се прехвърли на външния перваз и хвана копринено въже, вързано за каменния гаргойл отгоре. Без да погледне назад, тя се изкатери по стената и изчезна._
	_Мия се изправи колебливо на крака с още звънтящи уши и като се олюляваше, стигна до перваза на прозореца. Беше със стегнат корсет и дълга рокля — не най-подходящото облекло за катерене на бордейски стени даже и без мозъчно сътресение. Но безстрашна както винаги, тя хвана здраво въжето, увисна над пететажната пропаст и се изкатери на покрива тъкмо навреме, за да види как Ашлин скача на покрива на съседния публичен дом._
	— _Затъмнение, викай Джесъмин! — изрева тя. — Господин Благ, идваш с мен!_
	_Сенчестият вълк изчезна, а Господин Благ прелетя над покрива след жертвата им. Мия тръсна глава, за да спре звънтенето, и хукна с все сили. Ботушите й не ставаха за гонитба, а от дъжда керемидите на покрива бяха толкова коварни, колкото и змията, която преследваше. Мия се подхлъзна, спря с ругатня и започна да разрязва полите си с кинжала, за да може да тича по-бързо._
	_Главата й се въртеше. Осем месеца бяха минали, откакто не беше виждала Ашлин Ярнхайм, и почти не й се вярваше, че сега момичето е тук. Двамата с баща й бяха влезли в съюз с джустикус Ремус, който целеше да срине Червената църква. Нима сега се беше съюзила с върховния кардинал?_
	_Мия прогони въпроса от съзнанието си, доряза прогизналите поли и се впусна в бяг. Когато надникна над покрива на публичния дом, видя как Ашлин скача долу на калдъръма, но беше прекалено далече, за да стигне сянката й. Без да се страхува, че ще падне, тя се прехвърли през ръба и започна да се спуска от прозорец на прозорец с побелели пръсти върху хлъзгавия от дъжда камък. Когато стъпи на настилката, хукна през божигробските улици и мина по Моста на сълзите*._
	[* Разположен в близост до бордеите и домовете за удоволствия в Малкия Лийс, по всеобщо мнение Мостът на сълзите носи името си от скърбите на купищата отритнати влюбени, които през годините идвали тук и леели сълзи над откритието, че любимият или любимата им са потърсили компанията на някое момче за любов или захарно момиче в квартала с публичните домове.
	В действителност мостът си е спечелил прозвището много преди околният район да се превърне в бърлога на греха и всъщност е кръстен на каменната подпора под основната арка, която има формата на сълза.
	Но вие, благородни ми приятели, никога не оставяйте истината да застава на пътя на някоя хубава история. — Бел.авт.]
	_Алшин бягаше сякаш самата Майка беше по петите й и като дим ту се скриваше, ту изскачаше от тълпата. Мия хвърчеше след нея, на два пъти я изгуби от поглед и се заблуди в лабиринта от канали и остри чупки на уличките. Но Господин Благ прелиташе като вятъра от покрив на покрив, над навеси и фронтони, и се провикваше над рева на лятната буря._
	— ___… наляво, наляво…___
	— ___… уличката покрай бакалиите…___
	— ___… не, другото ти ляво…___
	_Мия излезе на главен път и се мушна под оста на галопиращи кон и каруца, избягвайки шепата куцоскоци*, които Ашлин хвърляше зад себе си. Върволица след върволица — къщи, храмове с прозорци като празни очи, тесни мостове и криволичещи канали. Насочиха се към квартала на реброродените и Ребрата се издигнаха в окъпаното от бурята небе. Ашлин се затича по една сляпа улица, отскочи наляво, после надясно по зидарията, издрапа догоре и се прехвърли над счупените стъкла на върха._
	[* Куцоскоци — божигробският уличен жаргон за железни шипове. Наричат ги така заради приликата им с подскоците в аеробиката и факта, че хората, решили да преминат тичешком през рояк от тях, се набождали… О, схващате основната идея. — Бел.авт.]
	_Мия я последва, порязвайки собствените си длани до кръв. Ашлин пак тичаше по коварномокрите от дъжда глинени керемиди. Мия прескочи разстоянието между два покрива и за малко да се подхлъзне, когато една керемида се счупи под измокрените й ботуши. Ако паднеше, в най-добрия случай щеше да се размине със счупен крак, а в най-лошия — с натрошен гръбнак._
	___Къде, по дяволите, се губят Затъмнение и Джесъмин?___
	_Мия видя напред Базилика Гранде — готически шедьовър с мраморни шпилове и стъклописи. Троицата с трите слънца лъщеше на всеки прозорец, блещукаше на върха на всяка камбанария. Мия си спомни онзи пъленмрак, когато беше на четиринайсет — десетките мъже, които изкла тук при опита й да убие консул Скайва, който се беше провалил. Аш знаеше за слабостта й, когато видеше свещените символи на Всевиждащия, и явно се надяваше, че базиликата е достатъчно осветена, за да отблъсне здрачина по петите й._
	___Хитруша. Но не става така тази работа…___
	_Аш измъкна от колана си ново тънко въже с кука. Преметна го над канавката пред базиликата, полетя над пространството и се изкатери на покрива. Мия се затича с все сила с надеждата да прескочи разстоянието, но даже с Господин Благ, който ядеше страха й, тя разбра, че пропастта е прекалено широка. Спря на ръба и загледа Ашлин, която се катереше пълзешком по керемидите. Едва си поемаше дъх. Сърцето й сякаш щеше да се пръсне._
	_Мия извади един нож от ботуша си и се прицели. Беше потопила камите си в __Несвяст__ и даже най-леката драскотина щеше да повали момичето като чувал с тухли. Но колкото и да й се искаше, Мия осъзна…_
	___Трябва ми жива.___
	_Тя свали кинжала, погледна облите камъни на десет метра под нея. Един скитащ се из парка на катедралата послушник вдигна глава, видя я и ченето му увисна от изненада._
	— _Дявол го взел… — измърмори тя._
	— ___… такова разстояние не трябва да те смущава…___
	_Мия погледна котката сянка в краката си. Пак надолу към пропастта._
	— _Не мога да скоча чак дотам, невъзможно е._
	— ___… неотдавна ти слезе от върха на Философския камък чак до острова на божигроб точно в тази катедрала. премина през града като дете, което прескача локви…___
	— _Това беше по пъленмрак, Господин Благ._
	— ___… после стори същото в тихата планина…___
	— _Да, обаче слънцата никога не са надзъртали на онова място._
	— ___… сега вали. очите на аа са скрити зад облаците…___
	— _Не виждаш ли, че тук отвън не съм толкова силна?_
	_Не-котката въздъхна и поклати глава._
	_Ашлин беше стигнала върха на катедралния покрив и се обърна да погледне Мия. Русата й коса беше израснала и намокрена от дъжда, беше полепнала за почернялата й кожа. Красивите й очи бяха сини като пламнало от слънцата небе. Мия си спомни какво беше направила Аш с Трик и усети как пръстите й се свиват в юмрук._
	_Момичето отсреща се усмихна. Вдигна два пръста до очите си и посочи Мия през бездната, използвайки знаците на Безсловесния._
	___Виждам те.___
	_И с тънка усмивчица ваанийката й прати целувка._
	_Тогава Мия кипна. Видя как Ашлин офейка към камбанарията на базиликата. Господин Благ можеше да я последва. Мия можеше да слезе на улицата и да започне гонитба. Но преднината на Аш вече беше голяма, а и, честно казано, всички цигарилоси, които беше изпушила напоследък, сега й натежаха._
	_Беше й дошло до гуша да тича._
	___Добре, да става каквото ще…___
	_Мия протегна ръце през пропастта, под калносивото небе. Смътни бяха сенките под забулената слънчева светлина, но тя пак усещаше двете очи на Аа, които горяха в небето. Тънкият слой облаци и дъжд не можеше да удържи гнева на бога и Мия чувстваше как той пърли тила й. И все пак…_
	___И все пак…___
	_Тя познаваше мрака. Познаваше песента му. Спомни си как го беше почувствала по пъленмрак. Проникнал в пукнатините, в порите на града, запълнил катакомбите под кожата му. Мрака, който тя хвърляше в краката си, мрака, който живееше в гърдите, в утробата й, на всички места, които светлината никога не огряваше. И като стисна зъби и потрепери, тя проникна в тези топли и кухи места, протегна ръката си до сянката на камбанарията_
F>
	    _и прекрачи_
	               _през_
	                      _празнината_
	                                   _под нея._
F$
	_Главата й се замая, повдигна й се, стомахът й се качи в гърлото. Тя залитна назад, олюля се, целият свят се раздвижи под краката й и Мия едва не падна върху желязната ограда долу. Плочките се хлъзгаха от дъжда под краката й. Тя разбра, че се намира на покрива на базиликата и се помъчи да възстанови равновесието си. В същото време Ашлин изплува от ослепителната светлина с кама в ръка._
	— ___… мия!___
	_Камата проряза въздуха, Мия се огъна назад и се отърва на косъм. Вдигна меча си от гробнакост и се опита да се задържи на крака. В устата й горчеше. В очите й се стичаше пот._
	— ___… мия!___
	_Аш пак замахна и я притисна гърбом в стената на камбанарията. Мия вдигна меча за отбрана, дишаше тежко, мигаше, мъчеше се да накара земята да спре да се върти._
	— _Научила си два-три нови трика, а, съкровище? — Ашлин се ухили с кинжал в ръката._
	_Спусна ръка по крака си, потърси нещо в ботуша си. Отне й малко време, но накрая напипа каквото търсеше и извади дълга златна верига, в чийто край се въртеше ярка светлина, която подейства като ритник в корема на Мия._
	_Троицата на Аа._
	_Мия изсъска, сякаш я бяха попарили с вряла вода. Господин Благ изпищя и се плъзна по покривите по-надалеч. Камбаните на базиликата отброиха часа и към тях се присъединиха другите неизброими катедрали, пръснати из Града на костите и мостовете. Мия падна на колене и повърна. Агонията можеше да я принуди да закрещи. Гледката на тези три слънца — бяло злато, розово злато, жълто злато — я заслепяваше. Тя заотстъпва заднешком покрай камбанарията, вдигнала ръце, за да предпази очите си от ужасната изгаряща светлина._
	— _Значи старият трик още работи — отбеляза Ашлин._
	_Камбаните замряха, дъждът продължаваше да се изсипва отгоре. Аш се огледа наоколо, надзърна над водосточната тръба на базиликата надолу към пропастта. В двора сега се беше появил още един послушник на Аа и двамата заедно сочеха момичетата на покрива._
	— _Радвам се да те видя, Мия — тихо произнесе Аш._
	— _М-майната… ти…_
	— _Чудех се дали Друсила ще прати теб да ме убиеш. Мисля, че от всички тях ти ме познаваше най-добре. — Аш врътна свещения символ на пръста си. — Запазих това за всеки случай. Но кажи на онази свадлива стара кучка да дойде сама, ако ме иска мъртва. Защото аз със сигурност отивам при нея. При нея и цялата й весела шайка._
	_Аш сложи медальона на врата си и се превърна в силует на фона на ужасната палеща омраза. Гневът на бога, който изгаряше, ослепяваше Мия._
	— _Съжалявам, че са пратили теб, Мия — въздъхна Аш. — Винаги съм те харесвала. Ти не си за онова място. Онези убий…_
	_Камата се заби в рамото й. Кръвта рукна — яркочервена сред дъждовните капки. Аш се завъртя настрани, друг нож изсвистя покрай бузата й и отряза кичур от косата й._
	— _Предателка!_
	_И докато русата къдрица падаше, премятайки се към плочите, Джесъмин се покатери над улуците и се нахвърли на Ашлин с извадена рапира._


	Миризмата на топла храна ги посрещна още щом излязоха от подземието.
	Маги`страта беше дошла да ги вземе от къпалнята точно след двайсет минути с вързоп нови дрехи. Даже Сидоний не беше чак такъв глупак, че да я накара да чака.
	Щом облече всичко, което й дадоха, Мия се изкуши да попита къде е остатъкът от премяната й. Носеше парче подплатен сив плат около бедрата и кожен колан, който го придържаше да не падне. Гърдите й бяха пристегнати с друго парче подплатена сива басма, връзките на кожените сандали стигаха до средата на прасците й. Другарите й бяха облечени още по-оскъдно — само парчета плат около бедрата с тежки кожени чашки, които предпазваха висулките им от най-лошото по време на тренировките, и сандали. Времето преди пълна светлина беше толкова горещо, че липсата на дрехи нямаше да пречи на никого. Но за въображението не оставаше нищо…
	Сидоний размърда насам-натам покривалото си.
	— Чувам, че тази година всички реброродени благородници от Гроба носят същото.
	В миг един от стражите измъкна палката си и го удари отзад по краката. Якият мъж падна с вик по колене.
	— За последен път — в мое присъствие ще говориш само когато те питат — рече маги`страта. — Ако пак си забравиш мястото, ще те накарам добре да го запомниш. Спокойно може да умреш на пясъка и без език в устата.
	Сидоний изсумтя нещо за извинение и Мия с въздишка му помогна да стане. Якият айтриянец не беше най-острият меч, който беше срещала, но когато живееш като куче, не си избираш сам бълхите.
	Стражите отведоха триото горе на верандата. Гладиатите бяха накацали по дългите пейки и нагъваха кашата от паниците с апетита на хора, които цял ден са се потили под палещите слънца. Маги`страта кимна на един тънък като клечка мъж с кожена престилка, който разсипваше храната. Той имаше едно кривогледо око, един кръг на бузата си и два-три зъба в устата. Майката на Мия я беше предупредила никога да не се доверява на готвачи, дето са кожа и кости. Но от друга страна, когато живееш като куче…
	— Нахранете се — заповяда маги`страта и преметна през рамо дългата си сива плитка. — Утре ще ви е нужна много сила.
	Сидоний се запъти към готвача като човек с цел, другите двама го последваха. Мия осъзна, че от предната вечер не е слагала троха в устата си, но под глада все още изпитваше онова студено гадене от по-ранния следобед. Когато огледа лицата на гладиатите, начело на първата пейка откри Фуриян. Мъжът беше стегнал дългата си черна коса в плитка и между залците разговаряше с дюимера.
	Щом тя влезе, той вдигна глава и също толкова бързо изви поглед встрани. Въпросите горяха в главата на Мия, напираха зад зъбите й.
	_Търпение._
	Тя последва Сидоний до гърнето с овесената каша и грабна една дървена паница. Лигите само дето не потекоха от устата й. Джезвето с кокали сипа един голям кашест черпак на Матео.
	— Ой, аз бях първи, хърбо! — изръмжа Сидоний.
	Една месеста лапа отмести готвача встрани и грабна черпака. Мия разпозна едрия лийсиец с лице като изтърван пай. Главата му беше обръсната, само един тънък кичур черна коса беше оставена като гребен на петел. Лицето му беше сипаничаво, усмивката закривена, но не като на дяволит мошеник. По-скоро като на човек, който като бебе често е падал на главата си.
	— Добър ви ден, благородни ми приятели — поклони се той. — Добре дошли в колегиум „Ремус“.
	Сидоний го поздрави с кимане.
	— Моите благодарности, братко.
	Мия забеляза, че всички останали гладиати гледат. Косъмчетата по врата й настръхнаха.
	— О, не си струва да ми благодариш — отвърна Пая. — Касапина, така ми викат. Касапина от Амай. — Лийсиецът ги огледа с усмивка. — Дълго пътуване от Градините, а? Сигурно сте прегладнели повече от проститутка в мензис на опашка за безплатна храна.
	— Точно така — кимна Сидоний. — Не сме яли от снощи.
	— О, след малко ще напълните търбусите. В цялата република няма по-добра помия от тази, която ни поднася нашата домина. — Той потри замислено брадичката си. — Кашата обаче може да е малко безвкусна. Но не се бой, аз знам с какво да я подправя.
	С широка усмивка едрият лийсиец бръкна в парчето плат на чатала си. И без повече да се церемони, си извади пишката и пусна една звучна и дълга струя в гърнето с овесената каша.
	Гладиатите избухнаха във виещ смях, заудряха по масите и започнаха да крещят гръмко в такт името на Касапина. Якият лийсиец погледна Мия право в очите и изцеди последните капчици от мехура си, сетне се обърна пак към Сидоний. Усмивката му се беше изпарила.
	— Ако пак ме наречеш „братко“, ще се изпикая във вечерята ти и ще те удавя в нея. Братята и сестрите ми под този покрив са _гладиатите_. — Касапина се удари в гърдите. — Докато не оживееш в Ситото, ти си _нищо_.
	Касапина се върна при кашата си, а неколцина от другите го тупнаха по гърба. Мия стоеше с паницата в ръка, прясната воня на урина изпълваше ноздрите й.
	— Вече не съм толкова гладна — призна тя.
	— Да — обади се Сидоний. — На едно мнение сме, Гардже.
	Триото си намери една празна пейка. Мия и Сидоний гледаха, докато другите гладиати нагъваха порциите си. След като хвърли поглед на скръбните им физиономии, Матео загреба една лъжица от своята каша и я сипа в паницата на Сидоний, после още една на Мия. Едрият айтриянец не можа да повярва. Мия погледна Матео в очите.
	— Сигурен ли си?
	— Яж, мидоня — усмихна се той. — Ти би сторила същото за мен.
	Мия сви рамене и двамата със Сидоний изгълтаха храната наведнъж. Едрият мастиф се завъртя в столовата, душейки по пода за остатъци. Дойде при Матео, огледа празната му вече паница и замаха с късата си дебела опашка.
	— Съжалявам, приятел — въздъхна Матео. — Ако ми беше останал един залък, щях да ти го дам.
	Мия изгледа косо момчето, което потупа едрото псе, почеса го зад ушите и се ухили, когато задният му крак взе да тупка по пода.
	— Казва се Зъб — чу се един глас.
	Мия погледна нагоре и видя малкото момиче на име Магот да седи на една греда над главите им. Спомни си как като малка се катереше по същите тези подпори, а майка й я хокаше, докато баща й се радваше. Така ставаше винаги с тях — джустикус Корвере угаждаше на момчешките й импулси, а донята се мъчеше да направи от нея трофей, който един ден да омъжи добре. Мия се запита как ли щеше да се стече животът й, ако нещата се бяха развили иначе. Къде щеше да бъде сега, ако генерал Антоний беше станал крал с помощта на баща й. Навярно някъде, където нямаше да има дамга на бузата и в носа да й вони на пикня…
	— Зъб — усмихна се Матео и потупа кучето по гърба. — Хубаво име.
	— Той те харесва — рече момиченцето.
	— У дома имах хрътки. Умея да се грижа за тях.
	Той се усмихна по-широко, черните му очи засияха. Несъмнено, твърде добър за това място. Но Магот явно одобри, сведе глава, за да скрие руменината си, и се отдалечи лазешком.
	Когато вечерята свърши, гладиатите бяха отведени долу в избата. Мия, Сидоний и Матео тътреха крака най-отзад. Не им отправяха дума, освен за да им заповядат, не им обръщаха внимание, освен за да ги смушкат или да им се присмеят. Едва след няколко часа живот на дъното на варела на Мия взе да й писва. Тя се зачуди къде ли е сега Господин Благ, дали е стигнал вече до Бяла крепост и се е срещнал…
	— Май нашият шампион е прекалено добър, за да спи с нас, останалите плебеи — измърмори Сидоний. — Тъп женчо.
	Мия проследи погледа на айтриянеца и видя как отвеждат Фуриян навътре в крепостта вместо долу в казармите.
	Ваанийката се обърна към Сид, смръщена като облак.
	— Дълъг език имаш, айтриянецо. Няма да те изпускам от очи.
	— Жените обикновено първо ме черпят — ухили се Сидоний. — Но, добре, щом така ти харесва, доня. Къде искаш да го туря?
	Мия завъртя очи и въздъхна. Ваанийката тикна ръката си под покривалото на Сидоний и стисна силно. Той изцвърча.
	— Натикай си го в задника, глупав идиот! — изплю тя. — Фуриян Непадналия е шампион на колегиума. Той спи отделно от нас, както му се полага. Можеш да говориш гадости за него, когато го победиш в игрите. Дотогава си дръж устата затворена, за да не ти я затворя аз!
	— Мърдай! — изрева стражът зад тях.
	Момичето пусна скъпоценностите на Сидоний и заслиза гневно по стълбите. Едрият айтриянец се отпусна върху Мия и тъй като тя вече го беше изритала по висулките днес, беше достатъчно великодушна да го придържа по пътя.
	— Имаш подход с жените, не ще и дума, Сид — въздъхна Матео и го подхвана под другото рамо.
	— И м-майка ти каза същото — сгърчи лице едрият мъж.
	Гладиатите се събраха в преддверието и с едно завъртане на онзи странен ключ в мекверка на стената тежката врата се вдигна към казармите зад нея. Мия беше въведена в просторна клетка, поръсена с прясна слама. След нея влязоха Сидоний и Матео. Щом всички гладиати заеха полагащите им се клетки, стражът в преддверието дръпна един лост. Вратите се затвориха с трясък, мекверк ключалките щракнаха с глух звук и след миг всеки боец беше заключен зад желязна решетка, дебела над три сантиметра.
	Сега Мия разбра защо донята оставяше собствеността си да спи на тъмно и хладно тук долу. При цялата й любов към нейните скъпи Соколи, Леона не искаше някой от тях да излети от кафеза си.
	Алхимичните лампи светеха слабо и гладиатите си говореха в мрака. Мия се заслуша в говора на бойците, забеляза смесицата от диалекти и тембри. Дюимерката с многото татуировки имаше собствена килия отсреща с истински каменни стени, които предлагаха известно уединение. Под вратата Мия чу тихо пеене.
	Без предупреждение разговорите замряха и тишината се спусна като мъгла. Мия чу познатото {e}дрън{/e}-туп, {e}дрън{/e}-туп по каменния под. Видя внушителната фигура на екзекутуса да накуцва между килиите с омразния камшик в ръка. Дългата му прошарена коса беше нагласена като грива около раменете му, брадата му явно току-що бе вчесана. Грозният белег разсичаше лицето му и хвърляше дълга сянка върху чертите му.
	— Както по всичко личи, отдавна не съм влизал между тези стени — изръмжа той. — Ако имате сила да седите и да си приказвате като жени край стана, явно не са ви изцедили добре.
	Екзекутусът мина покрай килията на Мия, ала не благоволи дори да я погледне. Върна се куцешком до тежката назъбена врата и се обърна, сините му очи присветнаха в мрака.
	— Отпочинете си, Соколи — провикна се той. — Утре ви чака дълъг ден. Имате думата ми.
	Вратата се затвори с воя на мекверка. Мия поклати глава, изруга под нос. Сидоний също измрънка, ала едва доловиха какво казва — заради счупения нос.
	— Дано утре да получа шанс срещу този кучи син в кръга. Ще му избия щита и ще изчукам трупа му, преди да е изстинал.
	— За тази работа ти трябва пишка, бъзльо.
	Язвителната бележка се чу отсреща. Мия вдигна очи и видя Касапина, Осквернителя на кашата, който ги наблюдаваше между решетките на кафеза си. Лицето му беше само крив нос и сипаничава кожа, а тялото му бе като на кръпки от белези.
	Сидоний изгледа навъсено гладиатите.
	— Ако пак ми кажеш бъзльо, ще убия теб и цялото ти скапано семейство.
	— Говори си, не ми пречиш, дребосък. — Устните на Касапина се извиха в грозна усмивка. — Ще видиш колко полза ще ти донесе това, когато излезеш на кръга с екзекутуса.
	— Пфу, да не мислиш, че не мога да танцувам с това старо куче?
	Касапина поклати глава.
	— Говориш за един от най-великите гладиати, стъпвали на пясъка, тъпако! Той ще те сдъвче и ще си почисти зъбите с костите ти.
	Сидоний примигна:
	— Ъ?
	— Никога ли не си чувал за Червения лъв от Айтрия?
	— ’Паст и кръв! — Мия погледна към вратата, през която беше излязъл екзекутусът. — _Това_ е Аркад?
	Матео потърка очи и се понавдигна.
	— Кой е Аркад?
	Касапина му се присмя.
	— Кръгли невежи, цялата ви компания…
	— Наричаха го Червения лъв — обади се Мия.
	— Екзекутусът е бил роб като нас? — попита Матео.
	— Не като тебе, жалък мухльо! — изръмжа Касапина. — Той беше гладиат!
	— Победител във Венатус Магни преди десет години — поясни Мия с притихнал от благоговение глас. — Ултима представляваше масов бой. Всички гладиати, записани за игрите, бяха пуснати на пясъка за последната битка. На всеки двайсет минути изпращаха по един воин, докато накрая клането не свърши. Сигурно бяха почти двеста.
	— Двеста четирийсет и трима — уточни Касапина.
	— И екзекутусът е убил всичките? — пророни Матео.
	— Не сам — обясни Мия. — Но когато касапницата приключи, беше единственият, който стоеше на крака. Хората казват, че оттогава пясъците в Божигроб променили цвета си.
	— И го кръстиха Червения лъв — додаде Касапина. — Спечели свободата си под знамената на Леонид, разбираш ли? Стоеше изправен, а кракът му беше така натрошен, че след това трябваше да го отрежат. — Той се присмя на Сид. — Още ли искаш да танцуваш с него, дребосък?
	Сидоний се намръщи, но си замълча.
	— Заповядах ви да заспивате! — чу се вик откъм тежката врата.
	Касапина подсмръкна и се превъртя на сламеника си. Матео последва примера му, а след няколко ругатни Сид се сви на кълбо с гръб към тях. Мия седеше умислена в мрака.
	Алхимичните глобуси избледняха и светлината им постепенно угасна. В казармите се спусна мрак и само през цепнатините на стълбите отгоре се процеждаше едва-едва слънчевата светлина. Мия усети как мракът полази по скалпа й и кожата й настръхна. Въздухът тук долу беше задушен, тежък от вонята на слама и пот. Но поне беше тъмно.
	Тя се почувства почти като у дома си.
	Почака час, докато гърдите на всички започнат да се повдигат и спускат равномерно в съня. Матео говореше нещо насън. Сидоний похъркваше тихо. Мия се огледа в тъмното и се увери, че събратята й спят дълбоко. Затвори очи. Затаи дъх
F>
	и прекрачи
	        от сенките
	               в своята килия
	                         в сенките отвън
	                                  в преддверието.
F$
	Стаята се завъртя пред очите й и тя се подпря на стената за опора. Усещаше жегата от двете горящи слънца в небето. Приведе се ниско и надникна през тежката врата навътре към килиите. И доволна, че отсъствието й не е било забелязано, се запромъква нагоре към кулата като бриз.
	Без Господин Благ или Затъмнение в сянката й сърцето й туптеше лудо и дланите й се потяха от страх. Познаваше крепостта така добре, както знаеше името си, но без втори чифт очи се чувстваше сам-сама. Можеше да почака, докато котката сянка се завърне с вести от Бяла крепост, но въпросите й не можеха. От деня на бащината й смърт Мия не бе спряла да се пита каква е. Сега от всички отговори я деляха минути…
	Движеше се бързо, в главата й отекваха всички уроци на Шахид Мишелов. Ослуша се за стъпките на стражите, които обикаляха на долните етажи. Вътре патрулираха само двама и не беше трудно да им се изплъзне — промъкваше се през копринените завеси и се криеше по пътя за кухнята.
	Тя беше празна и от недохранения готвач нямаше и помен. Но в килера беше пълно с провизии и Мия навря главата си там, докато преяде. Ако искаше да оцелее в Ситото, тя се нуждаеше от всяка троха сила, която можеше да събере. Открадна две стоманени вилици и безшумно се изниза от кухнята.
	Пак се изплъзна на патрула, като през цялото време се вслушваше в ужасното усещане под лъжичката и вървеше пипнешком. Подмина дълъг гоблен, който изобразяваше Венатус — гладиатите се бореха срещу фантастични зверове. По коридора бяха наредени брони на гладиати, в чиито качулати шлемове и нагръдници от полирана стомана се отразяваше слънцето. Стигна до една стая с решетъчен отвор и железен кофар и страхът се навдигна у нея като кипнала вълна.
	А зад нея…
	Тя извади двете вилици от парчето плат, което покриваше слабините й, и изви зъбците им в стената. Ослуша се за стражите, коленичи пред ключалката и се зае да я отключи. Не след дълго катинарът щракна, след него се отвори и вратата и след бегъл поглед през рамо за стражите тя се вмъкна вътре.
	Две ръце я стегнаха за врата, извиха се, преметнаха я през едно широко рамо и я хвърлиха с трясък на пода. Главата й се удари в каменните плочи, а един лакът се заби в гърлото и пред очите й заиграха звезди. Тя примигна нагоре и видя чифт искрящи кадифени очи, красиво лице, опасано от развети гарвановочерни кичури.
	Фуриян, Непадналия.
	Седеше отгоре й и я задушаваше с тежестта си. Гризящото я отвътре усещане я обзе изцяло, но то все по-малко приличаше на прилошаване и все повече на неудържим глад. Но още по-належаща беше нуждата й от въздух.
	Мия мушна една от вилиците в ямата под мишницата на шампиона. Един хубав напън и щеше да пробие ребрата му и сърцето зад тях. Хубаво я затъкна в празнината и се опита да не зацвърчи, когато Фуриян притисна още повече гърлото й.
	Момичето натисна още по-силно стоманата. И накрая Фуриян отпусна хватката си и се отдръпна толкова, колкото да й позволи да диша.
	Гласът му беше дълбок и мелодичен. Очите му имаха кафявия цвят на тъмен шоколад — прекрасни, но с горчив привкус. Мия се опита да не обръща внимание на това, че тялото, с което я притискаше, беше изцяло голо.
	— Какво правиш тук, робиньо?
	Със свободната си ръка Мия хвана лакътя му и бавно го отмести.
	— Трябва да поговорим — отвърна тя. — Братко.


>>	10.
>>	Тайни

	_Един гръм разцепи небето в същия миг когато Аш и Джесъмин кръстосаха оръжия на покрива на катедралата._
	_Бяха безшумни. Нямаше бойни викове, нито проклятия. Нямаше хапливи остроумия. И двете бяха обучени в изкуството на смъртта от най-способните убийци в републиката, и двете си бяха научили добре уроците. Ашлин извади два кинжала от ръкавите си и посрещна атаката на Джесъмин. Мия примигна през изсипващия се дъжд, онази противна изгаряща светлина, и забеляза, че оръжията на Аш са потъмнели от отрова. И макар че Джесъмин имаше предимство с дългата си сабя, една драскотина от Аш щеше да бъде достатъчна да я погуби._
	_Мия напипа меча си, опита да се изправи. Но не успя — не и с тази проклета Троица на врата на Ашлин. При всяко нейно движение приглушената слънчева светлина се отразяваше в лицето на медальона и пронизваше Мия в очите. Стискайки зъби, тя можа само да не завие, но не и да се изправи и да се бие._
	_Господин Благ беше побягнал, Затъмнение също не можеше да припари до Троицата. Мия беше сама. Ужасен страх се загнезди в корема й пред лицето на този бог и омразата му._
	_При цялата й сила. При цялото й обучение. При всичките й дарби._
	_Тя беше напълно безпомощна._
	_Джесъмин се хвърли в атака по хлъзгавите керемиди, показвайки бързината и дивото лукавство, които я бяха превърнали в любима ученичка на Солис. Аш отстъпи назад и в очите й проблесна страх, когато осъзна, че другото момиче я превъзхожда. Но гласът й беше сигурен и хладен:_
	— _Радвам се да те видя отново, Джес. Как ти понася да бъдеш втора?_
	_Ведри ноти от стомана върху стомана._
	_Барабанният звук на гръмотевица._
	— _Кажи ми — Ашлин се сви и на косъм избегна удар на Джесъмин — какво изпита, когато те сложиха в един екип с момичето, което ти подля вода, за да не станеш __острие__?_
	_Джесъмин замълча, отказа да се поддаде на гнева. Избута Ашлин назад и продължи да напада, докато врагът й се подхлъзна на мокрите от дъжда керемиди. Ашлин се изправи на крака, но изпусна единия от ножовете си. Отровената кама изтрополи по наклонения покрив и спря на ръба на водосточната тръба._
	— _Какво изпита, когато Мия уби Диамо?_
	_Джесъмин трепна за миг и поднови атаките си с яростна енергия. Ашлин се усмихна и отстъпи назад към мястото, където Мия лежеше безпомощно. Държеше отровния кинжал пред себе си, а от устата й капеше още по-смъртоносна отрова._
	— _Спеше ли с него? — попита тя. — Така и не разбрах. Какво изпита, когато прекърши коляното на момичето, което го уби?_
	— _Млъквай! — прошепна Джесъмин._
	— _Той умря гадно, Джес — продължи Ашлин. — Повръщаше кръв. Бричовете му се напълниха с говна. Ти усети ли миризмата от изпитния кръг? Аз ги надуших от скамейките._
	— ___Млъквай!___
	_Джесъмин се хвърли в атака с изкривено от ярост лице. Ашлин се извъртя, врагът й изгуби равновесие и тя намери време да бръкне в една кесия на колана си. Забра с шепата си и изстреля напред ръката си. Ярък пламък от алхимичен барут избухна в очите на Джесъмин. Червенокоската залитна назад заслепена и започна да плюе. Ашлин се приближи готова да убие, но Мия ритна с ботуша си и я препъна._
	_Джесъмин и Ашлин паднаха на покрива, рапирата и отровният кинжал изтракаха по керемидите. Момичетата се счепкаха, задраха с нокти лицата си, раздаваха си юмруци, ритници, ругаеха. Търколиха се по наклонения покрив и се спряха на ръба на водосточната тръба. Ашлин лежеше под Джесъмин, ръцете й, увити около гърлото на червенокосата. Джесъмин фрасна един як юмрук на Аш и й сцепи устната. Все така полузаслепена тя напипа огърлицата й, омота златната верига около ръката си и на свой ред взе да я души. Веригата се скъса и Троицата полетя към паважа на десет метра отдолу. Удари гръм, светкавица разцепи небето, но щом медальонът изчезна от поглед, болката в черепа на Мия и стомахът й бавно се успокоиха._
	— _Ти, келява предателко! — изрече ядно Джесъмин и прасна Аш в ченето._
	— _Махни се… от м-мен!_
	— _Сега ще ти покажа как се умира гадно!_
	_Джесъмин стисна Аш за гърлото и пак я цапардоса със свободната си ръка. И тъкмо отново замахна с юмрук, когато над бурята се чу глас._
	— _Джес, с-стига толкова._
	_Червенокосата отказа да погледне през рамото си, кървясалите й очи се бяха впили в Ашлин. Мия се беше изправила на крака и се клатушкаше неуверено, но бавно тръгна надолу по покрива с меча в ръка._
	— _Майната ти, Корвере — изсъска Джесъмин._
	— _Тя ни трябва ж-жива. — Мия изплю вкуса на повръщано от езика си. — Ашлин изигра браавите. Но те й п-платиха цяло състояние. В никакъв случай не е изгорила толкова ценна карта. Ако изобщо картата е у нея, няма как да я намерим, ако й светим маслото._
	— _Няма да изпълнявам заповедите ти!_
	_Мия въздъхна._
	— _Ти си моята __ръка__, Джес. Това ти е работата._
	_Джесъмин се изви и я изгледа кръвнишки. Мократа коса влизаше в очите й. Ядът й, яростта от последните седем нивганощи в компанията на Мия най-сетне си казваха думата._
	— _Аз трябваше да направя това жертвоприношение. Аз трябваше да бъда __острието__ тук, а не ти!_
	— _Никой не е казал, че животът е честен, Червенокоске._
	— _Честен ли? — изсмя се Джесъмин. — Коя, по дяволите…_
	_Джесъмин политна назад, от гърлото й шурна кръв. Ашлин я промуши втори път и в ръката й проблесна отровният кинжал, който беше паднал до водосточната тръба. Джесъмин ахна, стисна се за прободения врат, ала артериалната кръв пръсна между пръстите й и потече надолу по измокрената й туника. Ашлин я промуши отново. И отново._
	_Мия изрева името на Джес. В това време удари гръм, а Ашлин сграбчи __ръката__ за яката й и я засили надолу. Джесъмин се вкопчи отчаяно в китката на Аш, опита се да спре падането, ала полетя от покрива и с ужасно хрущене се наниза на железните шипове от оградата, която опасваше земите на базиликата._
	_Послушниците долу извикаха от страх и побягнаха с викове да доведат луминатите, кардинала, все едно кого. Назъбени синьо-бели дъги озариха небето. Изцапана с кръвта на Джесъмин, Ашлин се изправи на крака._
	— _Ти, кучко! — прошепна Мия._
	_Ашлин обърса с опакото на ръката си сцепената си устна. Опипа врата си и разбра, че Троицата я няма._
	— _Мия, ти не разбираш какво става тук…_
	_Мия вдигна меча си._
	— _Ти я уби!_
	_Ръцете на Ашлин бяха целите в кръв._
	_Очите на Мия бяха плувнали в гняв._
	_Една светкавица се отрази в бледия връх на меча й, в празния поглед на мъртвото момиче върху желязната ограда долу под краката им._
	_Камбаните на базиликата отново забиха, този път предупредително. В двора отдолу се бяха насъбрали послушници и се деряха: __Убийство! Убийство!__ Мия прекрачи напред с вдигнат меч. След като Троицата падна през ръба на сградата, Господин Благ и Затъмнение се бяха върнали, запълвайки ужасяващата празнина със силата на хладна стомана. Нозете на Ашлин бяха впримчени в капана на собствената й сянка и тя нямаше къде да избяга. Но Мия беше казала истината на Джесъмин. Ако убиеше момичето сега, щеше да види картата през крив макарон. А след последното кастрене пред Духовенството проклета да е, ако се върне с празни ръце._
	_Обаче ако се върне с момичето, което постави Духовенството на колене?_
	___Черна майко, представи си само лицето на Солис…___
	_И тъй, Мия фрасна с враната на меча си Ашлин през ченето. Момичето падна по гръб зашеметено. Мия се зае да претърси дрехите, ботушите, ръкавите й, намери ками, отрови и алхимичен барут и ги хвърли от покрива. Ашлин се надигна замаяна и Мия допря върха на меча си над сърцето й. През гръмотевиците успя да чуе слабия тропот на тежки ботуши._
	— ___… луминати, мия…___
	— ___… ФАНАТИЧНИ ПСЕТА. НЕКА ДА ДОЙДАТ…___
	— ___… гориш от желание да се лее кръв, а, драга мастийо?___
	— ___… ГОРИШ ОТ ЖЕЛАНИЕ ДА СИ ПЛЮЕШ НА ПЕТИТЕ, А, СИТЕН ПИСАНЧО?___
	— _Оценявам твоята сантименталност, Затъмнение — прошепна Мия. — Но целта ни тук е да отървем кожите. Битката ще оставим за друг ден._
	_Сенчестият вълк изръмжа неохотно в знак на съгласие и Мия се обърна към Ашлин._
	— _Така. Можеш да слезеш по два начина от покрива. На крака или по очи?_
	— _Това… в-въпрос с уловка ли е?_
	_Мия заби острия връх на меча в кожата на Ашлин. Гробнакост беше по-твърда от стоманата и толкова остра, че можеше да пусне кръв и от камък. Едно леко натискане…_
	— _Опиташ ли се да избягаш или даже да дишаш по начин, който не ми харесва, ще оцветим паважа долу в интересен цвят на име „Ашлин“. Разбрахме ли се?_
	— ___… мия, трябва да се омитаме…___
	— _Ясно?_
	_Острието се позавъртя._
	_Аш сбърчи физиономия._
	— _Като дюимерски кристал._
	_Мия издърпа колана от кръста си._
	— _Дай си ръцете._
	— _Не знаех, че си толкова навита — подсмихна се Аш. — Честно, трябваше са…_
	_Върхът се заби по-навътре и Ашлин се сви от болка. С обиден поглед тя поднесе китките си. Мия ги омота с колана и здраво ги пристегна. Легионерите вече се чуваха ясно, а зад портите на катедралата се беше струпало множество жители, които в ужас гледаха увисналия труп на Джесъмин._
	_Мия се изправи, дръпна кожения каиш._
	— _Мърдай._
	_Тя отведе Ашлин до една отливна тръба зад камбанарията. Един гаргойл бълваше дъждовната вода от устата си в църковния двор два етажа под тях._
	— _Първо предателите — настоя Мия._
	— _Слизането ще ми бъде трудно с вързани ръце._
	— _Ще се справиш. И дори не си помисляй да си плюеш на петите, когато стъпиш на земята. Ножовете хвърчат по-бързо от теб, а аз имам шест._
	_Аш се намуси, но въпреки цялото пъшкане се спусна по улука без проблеми. Мия я последва, докато Господин Благ шептеше настойчиво предупрежденията си в ухото й. Момичетата притичаха през двора на базиликата, покрай некропола, осеян с фамилни гробове. Прехвърлиха се през желязната ограда и в този миг отряд луминати се появиха иззад катедралата с викове:_
	— _Стой!_
	_Мия грабна края на колана, с който беше вързала Аш, и я поведе по улиците._
	_Легионерите бяха облечени със стоманени нагръдници и носеха пламтящи мечове от слънчева стомана, но се прехвърлиха през оградата по-бързо, отколкото Мия си мислеше, че ще успеят — убийството върху свещените земи на Аа не беше празник на смеха за неговите правоверни. Мия се озърна в тълпата и спря, за да грабне издутата кесия от колана на Аш._
	— _Корвере, да не си по…_
	_Мия замахна с кесията в широка дъга и пръсна над тълпата дъжд от греещи златни монети. Последва мигновена реакция и хората край тях изригнаха учудващо бурно щом осъзнаха, че от небето вали богатство. Народът се стече на улицата от таверната и продавниците наоколо — просяци, хлебари, касапи отрязаха пътя на отряда луминати и настана всеобщ бой с крака, ръце и викове за златото на Ашлин._
	_Тя зарева с глас, когато Мия я повлече през плющящия дъжд. Двете пресякоха тичешком един широк мост, навлязоха в лабиринта от малки улички зад сградите на администратиите и там най-сетне Мия дръпна Ашлин в малка ниша._
	— _Осъзнаваш ли колко…_
	— _Мълчи! — изсъска Мия. И като събра сенките край тях с умните си пръсти, тя ги уви и сплете в мантия, с която се наметна. С едно извъртане на китката загърна и Ашлин, точно както беше направила в деня, когато се промъкнаха в стаята на Говорител Адонай. Спомените за дните им в Червената църква върнаха Мия към мисълта за Джесъмин. Гледката на __ръката__, чието тяло висеше от железните шипове, се беше запечатала в съзнанието й._
	_Джес, Трик, всяко убито __острие__ в погрома на луминатите, залавянето на Духовенството… За всичко това беше виновна Ашлин. Момичето в ръцете й беше като змия, свита на кълбо и готова за удар._
	— _Нито гък! — прошушна Мия и притисна кинжала от гробнакост в гърлото на Аш._
	_Целият свят тънеше в мрак под наметалото й, но тя продължаваше да чува легионерите, които си подвикваха един на друг, докато претърсваха малките божигробски улички. Момичетата чакаха безкрайно дълго притиснати една в друга под сенките._
	_Най-сетне под барабаненето на дъжда се дочу шепот:_
	— ___… отидоха си, мия…___
	_Ашлин преглътна с острието на шията си._
	— _Убиеш ли ме сега, кълна се в Майката, че никога няма да видиш онази карта, която те пратиха да дириш._
	— _Ами добре че няма да те убия — рече Мия. — Господин Благ, провери покривите. Затъмнение, изтичай напред и виж дали пътят до параклиса е чист._
	— ___… ТАКА ДА БЪДЕ. НО АКО УБИЕШ НЯКОГО, ДОКАТО МЕ НЯМА, ЩЕ СЪЖАЛЯВАМ МНОГО…___
	_Тя почувства как сенките наоколо се раздвижиха и не-котката и не-вълчицата се измъкнаха от мрака в краката й. Господин Благ пробяга безшумно нагоре по стената — сянка до сянката, а Затъмнение се изля върху калдъръма и изчезна по улицата. Мия усещаше как сърцето на Аш бие, надушваше лек аромат на лавандула и прясна пот по кожата й._
	— _В параклиса ли ще ме върнеш? — попита момичето._
	— _Кинжалът на гърлото ти е потопен в доза __Несвяст__, Аш. Мисълта да те приспя и да те отнеса на гръб не ме блазни, но ще го направя, ако се наложи. А сега си затваряй устата!_
	— _Духовенството ме търси от осем месеца. Падна ли им в ръцете…_
	— _Пет пари не давам за това!_
	— _Аз не исках да убивам Трик, Мия._
	_Ашлин сгърчи лице, щом Мия притисна кинжала под брадичката й._
	— _Не смей да произнасяш името му!_
	_Ашлин вдигна ръце и заговори бавно и полека. Мия чу страха в гласа й, лекото потреперване, което й подсказа, че Ашлин не иска да умре._
	— _Аз исках Духовенството, Мия. Всички останали се оказаха просто на грешното място в грешния час._
	— _Включително и собственият ти брат?_
	— _Така значи. Ти си убила Осрик._
	— _Не — отвърна Мия. — Но само защото Адонай му видя сметката, преди аз да имам тази възможност. Вие двамата убихте Трик. Вие престъпихте клетвите си. Вие предадохте Църквата._
	— _За да отмъстим за баща ни! От всички хора точно ти би трябвало да разбереш!_
	— _Не насилвай късмета си, Ашлин! — Мия стегна захвата. — Баща ми е мъртъв._
	— _Така ли? — озъби се Аш. — Е, моят също._
	_Това накара Мия да спре. Във въздуха увиснаха неизречени въпроси. Дъждът вече преминаваше, небето все така сивееше сърдито. Ашлин въздъхна дълго и уморено._
	— _Осем месеца се изплъзваме на Църквата и нейните __остриета__ — заразказва тя. — Накрая ни спипаха в замъка Леш. Баща ми си го биваше. Едно от най-добрите __остриета__, което някога е служило на Черната майка. Но късметът на всеки се изчерпва рано или късно._
	_Мия тръсна глава в отказ да се хване на въдицата. Ашлин Ярнхайм беше изпечена лъжкиня. През цялото им обучение в Църквата тя бе лъгала. Беше лъгала Духовенството, Мия, всеки, когото срещаше. На покрива на катедралата беше пронизала Джесъмин в сърцето, сега правеше същото с Мия. Всяка нейна дума беше отровна._
	— _Втори път няма да ти казвам да си затваряш устата, Аш._
	_Ашлин въздъхна, сдържаността й се прокъса._
	— _Ти изобщо нямаш представа какво става тук, нали? Аз те знам, Мия. Имаш ли понятие какво представлява в действителност Червената църква? Мислиш ли, че ще те оставят някога да убиеш Скайва, когато той им плаща възнаграждението?_
	_Името на консула й дойде като юмрук в корема._
	— _Ти бълваш само лъжи!_
	— _Защо според теб Скайва е все още жив? Половината Сенат иска да го види заровен в земята. Не мислиш ли, че могат да си позволят да наемат някое __острие__, което да му свети маслото? Но той е защитен от Неприкосновеността. Юлий Скайва е подъл мерзавец, но не и глупак. От години е благодетел на Църквата._
	— _Те никога не биха…_
	— _Те са убийци, естествено, че биха! В действията на Червената църква няма святост. Те убиват хора за пари. Половината от тях са психопати, а останалите са садистични кучи синове. Те не са слуги на някаква прелестна Богиня на нощта, те са проклети шафрантии!_
	_Мислите на Мия се блъскаха. Тя знаеше, че не може да вярва на Ашлин… но някъде в нейните думи чу звъна на истината. Хората, които представляваха заплаха за Скайва, или ги убиваха като баща й, или ги купуваха като браавите. Нима не беше логично той да купи също и Църквата? Защо иначе ще й наредят да не го пипа с пръст?_
	— _Откъде знаеш всичко това? — попита тя._
	— _Защото съм потайна кучка, Мия._
	— _Ти си една лъжкиня, ето каква си!_
	— _В покоите на Почитания има обсидианов трезор — изплю ядно Аш. — А в този трезор се пази тефтер с всяко жертвоприношение, което Църквата е извършила. Всичките им покровители. Всичките им подлости. Когато натрових Духовенството на вечерята по случай посвещението, аз откраднах тефтера, Мия. Ето защо през последните осем месеца издирват под дърво и камък мен и баща ми. Не защото ги предадохме. А защото знаем всичките им малки гнусни тайни._
	_Ашлин поизвърна леко глава въпреки ножа на гърлото й. Само толкова, колкото да погледне Мия в очите._
	— _Включително и тази за теб и баща ти._
	_Но замълча, щом Мия натисна кинжала в гърлото й. Аш уби Джесъмин. Беше убила Трик. Мия знаеше, че беше готова на всичко, за да не я върнат обратно в параклиса._
	— _Ти си лъжкиня!_
	— _Не го отричам. Но за това не лъжа, Мия. Ако ме върнеш в Църквата, те ще ме убият, а ти никога няма да узнаеш истината за стореното от тях._
	— _Нима очакваш да приема думите ти за чиста монета?_
	— _Можеш сама да се увериш._
	— _Тефтерът е у теб?_
	— _Нещо ми подсказва, че имената върху листа няма да те убедят. Но мога да ти кажа къде точно да отидеш, за да намериш доказателство, изписано с нещо повече от мастило._
	— _О, нима? И къде точно е това място?_
	_Ашлин я погледна, сините й очи проблеснаха като неравни сапфири._
	— _Върни се в Църквата._


	— Няма за какво да говорим — изсъска злобно Фуриян.
	Мия лежеше просната под шампиона на колегиум „Ремус“, а ръката му я притискаше в гърлото. Мускулите се браздяха на вълнички по ръцете и гърдите му. Тя пак заби вилицата си навътре в ребрата му, достатъчно силно, че да пробие кожата.
	— Не знам за другите жени, с които си бил — рече тя едва чуто, — но аз не обичам по гръб. Пусни ме да стана.
	— Трябва да ти избия зъбите само защото се осмеляваш да разговаряш с мен. Как се вмъкна тук?
	— Пусни. Ме. Да. Стана.
	Фуриян погледна към отключената си врата. Мия нямаше представа какви ще бъдат последствията, ако ги откриеха заедно, но едва ли щяха да бъдат приятни. Тя чуваше как патрулът бавно се приближава.
	Фуриян изруга, изправи се и бутна вратата. Ослуша се за момент с ухо до дървото, докато стражите минаваха покрай килията му. Мия огледа шампиона от главата до петите и кожата й настръхна противно на волята й. Никога не беше виждала мъж като него — целият загорял, с груба кожа и вълнисти мускули. Но не му липсваше и бързина. Младежът беше гъвкав и ожесточен като голяма котка. Тялото му беше напълно гладко, тя предположи, че се бръсне, за да покаже фигурата си пред боготворящите го тълпи. Имаше силна челюст, а реките и падините на корема му отведоха очите й надолу и тя прехапа устни, изпивайки го с поглед.
	Нямаше представа какво я прихвана. Лорд Касий също й се бе сторил привлекателен, но реакцията й на излъчването му не беше и наполовина така… чувствена. Може би, защото никога не се бе приближавала чак толкова до лорда на _остриетата_? Може би, защото тогава беше по-малка? Каквато и да беше причината, докато наблюдаваше сега Фуриян, тя откри, че се задъхва. Бедрата й копнееха болезнено. Вълни от пеперуди пърхаха възбудено в корема й.
	В стаята му нямаше почти никаква украса. Малък прозорец с решетки гледаше към океана, обикновено легло се опираше в стената, едно тренировъчно чучело и дървени мечове в другия ъгъл. Под прозореца имаше малък олтар на Тсана, първата дъщеря на Всевиждащия и закрилница на воините, а трите преплетени кръга на Троицата на Аа бяха изрисувани с въглен на стената. Макар че й прилошаваше само от Троиците, благословени от истински вярващите в Аа, гледката на свещения символ леко я обезпокои.
	Като цяло квартирата на Фуриян изобщо не приличаше на вила на ребророден. Но в сравнение с казармите, беше палат. И най-вече — осигуряваше уединение.
	Когато стражите се отдалечиха дотолкова, че да не могат да ги чуят, шампионът се обърна към Мия. Беше стиснал челюст. Дългата му черна коса опасваше красивите му шоколадови очи.
	— И ти го усещаш, нали? — пророни Мия.
	Фуриян прекоси с няколко крачки стаята, взе парче сив плат от леглото и го уви на кръста си.
	— Какво да усещам?
	Мия стана от пода, затъкна косата зад ухото си. С крайчеца на окото си видя някакво движение и се обърна към сенките, които светлината от свещта пред олтара хвърляше върху стената. Нейната. Неговата.
	— Зъбите на Гърлото! — промълви тя. — Виж…
	Сенките им се движеха по своя воля.
	С развети коси сякаш от някой таен бриз, те ту се приближаваха, ту се отдръпваха една от друга като вълни край самотен бряг. Сянката на Мия докосна тази на Фуриян, макар че момичето от плът не се бе помръднало. Непадналия протегна ръка и докосна стената, като че да провери дали сянката му е действителна. Но сянката му не се помести с него, а се пресегна към Минната.
	Шампионът залитна назад, вдигна три пръста — знака на Аа, който пазеше от зли сили. И тозчас сенките се укротиха, потрепвайки единствено заради пламъка на свещта.
	— Ти си като мен — изрече Мия.
	Фуриян примигна и от сенките се извърна към нея.
	— Аз изобщо не съм като теб — изръмжа той. — Аз съм гладиат.
	— Исках да кажа, че си _здрачин_. Точно като мен.
	— Пак ти казвам, момиче, аз изобщо не съм като теб.
	— Къде ти е спътникът?
	— Къде ми е кой?
	— Демонът ти — поясни Мия. — Аз имам двама, които живеят в сянката ми. Поне през повечето време. Каква форма носи твоят? И къде е?
	— За никакви демони не съм чувал — изръмжа той, — ако не броя този пред мен.
	Той я огледа от глава до пети с нещо близко до отвращение на лицето. Но тя забеляза как кожата му настръхна, точно като нейната. Той се задъха, зениците му се разшириха — все издайнически знаци, които Шахид Аалеа я беше научила да разпознава у мъжа. Или жената.
	_Копнеж._
	— Как избяга от килията? — попита я той.
	Мия сви рамене.
	— Прекрачих между сенките.
	— Магьосничество — изсъска той гневно.
	— Не е магьосничество. _Това сме ние._ И ти можеш същото.
	— Аз с мрака не ща да имам вземане-даване. — И Фуриян пак се предпази със знака.
	— Но ти вече си имаше вземане-даване с него — каза тя и пристъпи напред. — Точно днес на пясъците, когато се биех срещи екзекутуса. Ти не ми позволи да…
	— Махай се оттук, момиче. Аз съм шампионът на този колегиум и богобоязлив син на Аа. Гладиатите не се смесват с плявата, а аз не общувам с еретички.
	Мия хвърли поглед към олтара на Тсана, към троицата на Аа на стената.
	_Възможно ли беше?_
	— Ти си вярващ? Но как можеш…
	— _Изчезвай!_ — изсъска младежът. Той не смееше да повиши глас, да не би да го чуят стражите, но Мия виждаше гнева в свитите му юмруци и изопнатите жили на врата му. — Ако стражите те открият в килията ми, екзекутусът ще се погрижи да съдерат кожите от гърбовете и на двама ни. Само че аз няма да търпя бой до кръв заради такива като тебе. А сега се махай, преди да съм ти счупил врата и да изпитам милостта на домината.
	Сянката му се вълнуваше на стената с протегнати ръце към гърлото на нейната сянка. Мия отстъпи назад, но сянката й остана равнодушна, докато косите й се гънеха и виеха като гнездо змии. Гладът пак я изпълни, но този път болката се примеси с тъп кипящ гняв.
	Това момче не знаеше нищо за здрачините. Не знаеше нищо за себе си. Тук нямаше отговори. Само повече въпроси.
	И колкото по-дълго стоеше в стаята му, толкова по-голяма беше вероятността да я заловят.
	Мия бавно отстъпи заднешком и на вратата се ослуша за стражите. Всичко беше притихнало, затова тя отвори безшумно и огледа дали коридорът е чист. Като остана доволна, погледна назад през рамо към шампиона на колегиума, чиято сянка трепкаше на стената.
	Напомни си защо беше дошла тук. За да победи в игрите, тя трябваше да надвие това момче, все едно дали е здрачин, или не. И всяко здрачно роднинство, което ги свързваше, отиваше на второ място след осъзнаването, че той стои между нея и победата.
	Между нея и отмъщението.
	_Така да бъде._
	— Хубава стая имаш — отбеляза тя и огледа помещението.
	— И какво? — изсъска Фуриян.
	Мия сви рамене.
	— На твое място не бих се разполагала прекалено удобно.
	Момичето се изниза през вратата и я затвори след себе си.
	Мина малко време, преди сянката й да я последва.


	_Пляс!_
	— Гладиатите не се боят от нищо, освен от загубата!
	_Пляс!_
	— Гладиатите не копнеят за нищо, освен за победата!
	_Пляс!_
	— Гладиатите не живеят за друго, освен за славата!
	Това беше песента, която Мия слушаше от часове, изнемогваща под жарките лъчи на слънцата. Гласът на екзекутуса беше строфата, плющенето на камшика му — ритъмът, а пъшканията, въздишките и ругатните на мъжете и жените наоколо — припевът.
	Седмица беше изтекла от пристигането й във Вранско гнездо, но тези седем дни й се струваха като години. Екзекутусът не ги щадеше, докато посвещаваше нея, Матео и Сидоний във всяко оръжие, всяка техника, всеки трик и номер, които беше научил с годините в игрите. Те се бореха в кръга, на неравните нива из двора, насън. Всяко препъване биваше посрещано от камшика му. Всяка грешка. Всяко неподчинение.
	_Пляс!_
	_Пляс!_
	_Пляс!_
	Продължаваха да ги държат отделно от гладиатите, последни се къпеха и ядяха. Касапина ги остави още поне на три пъти без вечеря, като на два пъти се изпика в нея, а веднъж изсипа шепа кучешки лайна, които беше събрал от двора, където Зъб си беше свършил работата. Всяка вечер Мия крадеше храна по време на сенчестите си разходки до кухните, а веднъж дори успя да отмъкне малко хляб за Сидоний и Матео с извинението, че го е намерила в столовата. Но си оставаше все така измършавяла. Другарите й бяха в още по-окаяно състояние.
	— Негодни блудни синове! — ревеше срещу тримцата екзекутусът. — След няколко дни ще излезете на пясъка под знамената на този колегиум. Ако си мислите, че тълпата няма да зареве за още, когато види първите капки от кръвта ви, тогава значи сте по-големи глупаци, отколкото ви смятах! А сега, нападайте решително!
	— Екзекутус? — повика го някой отгоре.
	Мия вдигна глава и видя, че на широката тераса над тях стои доня Леона. Беше облечена в бяла коприна, която падаше на богати гънки, със злато на китките, а кестенявата й коса беше сплетена в плитка на гърба й.
	— Тишина! — изрева екзекутусът.
	Гладиатите застинаха мирно и удариха юмруци в гърдите си.
	— Домина? — попита екзекутусът.
	Жената сви пръст и го повика.
	— Вашият шепот е мое желание — поклони се едрият мъж.
	Той се обърна към Мия и събратята й.
	— Сидоний, работи` с дървените кукли. — И изгледа кръвнишки Мия и Матео. — Вие двамата вървете да се борите в кръга. Ти още държиш щита като китка цветя, момиче. Матео пък върти меча все едно тригодишно дете си размахва пишката насам-натам. Ако искате да запазите хубавките си глави на раменете си в Ситото, най-добре се залавяйте за работа.
	Екзекутусът погали брадата си и тръгна куцешком към крепостта. Сидоний започна да се бие с куклите, а Магот донесе на Мия и Матео няколко дървени меча и щитове и двамата поведоха бой, като се бъхтеха шумно в праха и танцуваха из кръга.
	— Да се залавяме за работа ли? — изсъска злобно Матео. — ’Паст, а според него какво правим вече цяла седмица?
	Мия си замълча, погълната от тренировката. Макар да беше мръсник, сега, когато знаеше, че екзекутусът е Аркад, тя попиваше всяка негова дума. Щом Червения лъв й казваше да упражнява ръката, с която държи щита си, тогава, Черна майко, тя щеше да я упражнява.
	— Удряй по-силно — изръмжа Мия. — Притисни ме!
	— Това правя! — изфуча Матео и нанесе удар с меча си.
	Мия леко отблъсна нападението и с вихрушка от удари принуди момчето да отскочи на няколко пъти назад по пясъка. После пак забуха по щита му, плюейки прахоляк.
	— ’Паст и кръв, замахваш все едно съм направена от стъкло. Удари ме!
	Матео блокира нова атака, отвърна със слаб удар. Дървените мечове тракаха по дървените щитове, а краката им танцуваха под обезумелия барабанен тропот.
	— Не искам да те заболи, Гардже — рече Матео.
	— И защо не? Защото и аз ще те ударя ли?
	— Защото си… момиче.
	При това очите на Мия се разшириха. Тя скръцна със зъби и се запромъква между ударите на Матео. Сандалите й дращеха по пясъка. Завъртя се на място, халоса го силно през гърба и той залитна. Когато се обърна към нея, тя го цапардоса с щита по лицето, той падна в прахоляка и кръвта му рукна.
	Мия се надвеси отгоре му, опря дървения си меч в гърлото му.
	— Дръж мирни скъпоценностите си! Може би майка ти те е възпитала да се държиш с момичетата като с крехки цветя, а може би просто мислиш с патката си. Но на пясъците _няма момичета_. Нито майки и дъщери. Нито синове и бащи. Само _врагове_! Затревожиш ли се за секундичка какво има между краката на противника ти, ще откриеш, че главата ти се е отделила от тялото ти. И тогава за какво ще ти е патката?
	Момчето изтри кръвта от лицето си и преглътна мъчно.
	— Прости ми — измърмори той. — Аз…
	— Гладиати! Тишина!
	От окървавеното лице на Матео Мия се обърна към терасата. Видя екзекутус Аркад с доня Леона до него. Жената се усмихна слънчево и заговори с висок ясен глас.
	— Соколи мои! Утре потегляме за Чермост и големите игри в чест на губернатор Салваторе Валенте! Това ще бъдат вторите официални игри за сезона и всички погледи ще бъдат вперени в тях. Колегиум „Ремус“ заслужи високо уважение след победата на нашия шампион в Талия миналия месец.
	Тук с широк жест тя посочи Фуриян. Гладиатите изреваха името му и удариха с мечове по щитовете си.
	— Но триумфът на Фуриян не ни осигурява място в Магни — продължи Леона. — Тълпите са зажаднели за кръв и за голямото зрелище едиториите избират само най-добрите. Трябва ни победа. И ще я имаме!
	— Победа! — извикаха всички.
	— Ето кои гладиати заслужиха правото да отидат в Чермост и да се бият за Соколите на Ремус. Излез напред, Касапино от Амай!
	Осквернителят на кашата излезе напред с усмивка на изтървано бебе и показа кокалчетата си на мъжете зад него.
	— Пеещата сабя, Изкормвачката от Дюим!
	Жената с татуировките по цялото тяло пристъпи напред и се поклони.
	— Нашите еквилаи, Биерн и Брин, отново ще разбунят тълпата!
	Русокосите ваанийски сродници се поклониха ниско. Като огледа внимателно двамата един до друг, Мия реши, че са близнаци — твърде много си приличаха, за да не са.
	— Нашата легенда на пясъците, най-могъщият Сокол в този колегиум, победителят от Талия, Фуриян Непадналия!
	С двуостър меч в ръка шампионът излезе напред под виковете на другарите му. Очите му бяха вперени в балкона и когато се поклони дълбоко, дългата му черна коса се изсипа край високите му скули и четвъртита му челюст. Мия разгледа сянката му, но не забеляза нищо особено. Ала нейната собствена леко се набразди — като застинала вода, когато хвърлиш камък в нея.
	— И накрая — извика Леона, — нашите три нови попълнения ще заложат живота си в Ситото и или ще си спечелят място сред вас, или ще загинат в опита си. Дано Аа бъде благосклонен към тях, а Тсана да ги води към победа. — Леона погледна ятото си и разпери ръце. — _Sanguii e Gloria!_
	— _Sanguii e Gloria!_ — проехтя отговорът.
	Мия ги слушаше как викат с високо вдигнати юмруци, викат за кръв и слава. В действителност тя не искаше никак от второто. Кръвта беше нейната цел, нейната мечта, нейната единствена награда. Кардинал Дуомо и Скайва на една ръка разстояние върху подиума на победителя. Но за да застане до тях, трябваше да натрупа достатъчно победи, за да си осигури място в Магни. И все някак, сред кръвопролитията и сечта, трябваше да спечели.
	Гладиатите наоколо й вдигнаха глави към небето и призоваха Аа и първородната му дъщеря да им донесат победа. Но Мия презираше Всевиждащия и неговата дъщеря воин. Аа се бе оказал неин враг, а Тсана никога досега не й бе помагала.
	Защо й е да започва сега?
	И тъй, Мия заби очи в пясъка. В черната сянка, наляла се в краката й. И се запита дали богинята ще отговори на молитвите й след всичко сторено от нея.
	След всичко погубено.
	Запита се дали молитвите изобщо щяха да й помогнат.
	— Черна майко — прошепна тя, — дай ми сили.


>>	11.
>>	Гръм

	_Мия изскочи запъхтяна от басейна на Адонай._
	_Кръв в очите и в устата, глухо туптене в слепоочията. Изправена гола в басейна, тя погледна към Говорителя на върха му. Бяла кожа и още по-бяла коса, устните му извити в тънка усмивка. Той отвори очи — по бялото им лъщеше кръв._
	— _Завръщаш се, __острие__ Мия. Уби ли жертвата си, даде ли жертвоприношението си?_
	— _Още не._
	_Адонай наклони глава, усмихна се по-широко._
	— _Тогава съм ти липсвал?_
	_Мия му обърна гръб и прегази басейна, усещайки как очите на Говорителя обхождат тялото й. Като оставяше червени дири по каменните плочи, тя се запъти към ваните, за да отмие кървищата, и с въздишка се потопи под водата._
	— ___… това не ми харесва, мия…___
	_Господин Благ се настани в ъгъла на ваната й, откъдето я наблюдаваше с не-очите си._
	— _И на мен не ми харесва. Но какъв избор имам?_
	— ___… ашлин е лъжкиня, а ние сме глупаци, че й вярваме…___
	— _Ние не й вярваме. Затъмнение я пази._
	— ___… аз и на затъмнение не вярвам…___
	_Тя се подсуши, облече се в кожени бричове и кадифена риза и си представи Аш така, както я беше оставила — вързана с верига за балдахиновото легло в една евтина божигробска странноприемница, а над нея готова за скок — вълчицата от сенки с оголени прозрачни зъби. Естествено, Затъмнение не можеше да причини нищо на момичето. Но Мия сметна, че не е необходимо да съобщава това на Ашлин…_
	— ___… тя те води за носа, мия…___
	— _Мислиш, че не се досещам ли? Аз не съм келява глупачка, Господин Благ. Но ако все пак Ашлин казва истината?_
	— ___… тогава ще се озовем в интересни води…___
	— _Трябва да разбера…_
	_Котката сянка въздъхна._
	— ___… знам. с теб съм, мия. не се страхувай…___
	_Тя провери кинжала от гробнакост на колана си и другия в ръкава си._
	— _Не и когато ти си с мен._
	_Девойката се измъкна крадешком от къпалнята и навлезе в мрака на Червената църква. Химнът на призрачния хор бе надвиснал във въздуха, докато тя се изкачваше по витите стълбища и слизаше по коридорите от черен камък, издълбани с безкрайните спирални мотиви. Веднъж Наев й беше казала, че спиралите по стените били песен за намирането на пътя в мрака. Спомняйки си всичко, което Ашлин й беше разказала, на Мия й се прииска да знаеше думите. Ако момичето беше казало истината, тя беше напълно изгубена._
	___Не може да е истина.___
	_Напред през гладния мрак._
	___Не може да бъде…___
	_Нагоре по виещите се стълби и надолу по намотаната спирала, докато стигна._
	_Залата за поклонение._
	_Погледна нагоре към високата статуя на Ния с меча и везните в ръка. Дали беше игра на светлината, но богинята изглеждаше по-мрачна от обикновено._
	_Стъпките й отекнаха в притихналата зала, когато тръгна по периферията, докосвайки с пръсти празната гробница с името на Трик на нея. Тогава си спомни за приятеля си. Съветите, които той й даваше. Утехата, която намираше в прегръдките му. В един все по-несигурен свят с всяка следваща нивганощ той й беше опора._
	— _Той ти липсва — чу се глас._
	_Мия се обърна и видя под аркадата да стои Шахид Аалеа с черните си блестящи очи. Беше облечена в прозрачно кървавочервено — точно същия цвят като устните й. Около раменете й се спускаха черни къдрици, кожата й — бяла като алабастър. Под грешната светлина жена като нея навярно изглеждаше студена като зимния мраз. Но усмивката на Аалеа беше топла като чаша златнопиво._
	— _Шахид! — поздрави я Мия с нисък поклон._
	— _Завърнала си се. — Черните очи пробягаха по лицето на Мия. — Без победа, както виждам._
	— _Исках да прекарам една нощ в собственото си легло. Но Донята е мъртва. И малко ми остава да пипна картата._
	— _Обзалагам се, че би предпочела да пипнеш момчето там?_
	_Аалеа кимна към празната гробница на Трик. Мия също погледна, без да продума. Шахид прокара пръсти по издълбаното в камъка име на Трик._
	— _Липсва ли ти? — попита тя._
	_Мия не видя смисъл да отрича._
	— _Не като част от мен, която си е отишла. — Тя сви рамене. — Но да, липсва ми._
	_Аалеа сви устни, сякаш се колебаеше дали да заговори._
	— _Някога обичах един човек — рече накрая. — И мислех, че това място, животът, който избрах, не може да омърси нещо тъй чисто. — Шахид прокара пръсти по устните си. — Обичах онзи мъж така, както нощта обича деня. Обещах му, че нищо няма да ни раздели._
	— _Какво стана? — попита Мия._
	— _Той умря — въздъхна Аалеа. — Смъртта е единственото обещание, което всички спазваме. Животът, който живеем… в него има място за любов, Мия. Но любов като есенните листа. Един ден са красиви. На следващия изгарят. Остава само пепел._
	_Картината, която Аалеа й нарисува, накара момичето да се умълчи. Очи върху гробниците. На Мия не й се щеше да събужда подозрения, но последното нещо, за което си мечтаеше, беше да стои тук и да обсъжда любовта и загубата с една масова убийца. Не и ако казаното й от Ашлин беше поне наполовина вярно…_
	— _Представяла ли си си как някой ден се полюшваш щастливо край огнището? — попита Аалеа. — С някое конте до теб и внучета в скута?_
	— _Вече не съм сигурна какво съм си представяла._
	— ___Остриетата___ _имат друга съдба. — Аалеа взе ръката на Мия, притисна устни в нея. — Но има красота в мисълта, че всичко свършва рано или късно, Мия. Най-ярките пламъци изгарят най-бързо. Но в тях има топлина за цял живот. Дори от любов, която трае само една нивганощ. За хора като нас няма обещания за вечност._
	_Мия погледна нагоре към статуята. Към очите, които я следваха накъдето и да тръгнеше._
	— _Баща ми обичаше да казва, че изкуството да разкажеш една хубава история се крие в това да знаеш кога да спреш. Ако продължиш да говориш достатъчно дълго, ще разбереш, че няма такова нещо като щастлив край._
	— _Мъдър мъж — усмихна се Аалеа._
	_Мия поклати главата си. Спомни си смъртта му. За какво беше умрял._
	— _Не чак толкова._
	_Думите на Ашлин кънтяха в ушите й. Тя стисна зъби._
	_Аалеа пак погледна към празната гробница на Трик._
	— _От него щеше да излезе чудесно __острие__ — въздъхна тя. — Пък и беше красавец. Но вече го няма. Мия, не позволявай на мъката да те отклони от пътя ти._
	_Мия погледна навътре в очите на Аалеа. Гласът й беше като желязо._
	— _Аз знам накъде води пътят ми, Шахид. Понякога мъката е единственото нещо, което ме крепи на него._
	_Аалеа се усмихна, сладко и тъмно като шоколад._
	— _Прости ми. Предполагам, че навиците на старите учители умират трудно. Ти си __острие__, засега. И жена. Красавица при това. — Аалеа се приближи, впила очи в Миините, устните й само на косъм от нейните. — Винаги съм била привързана към теб. Ако някога имаш нужда от съвет, аз съм насреща. А ако някоя нивганощ ти се прииска да запалиш огън, за да се сгрееш, аз съм тук._
	_Сърцето на Мия заби учестено, кожата й настръхна. От толкова близо успя да долови аромата на рози и мед в парфюма на Шахид. И докато се взираше в тези черни изрисувани очи, тя за пореден път се запита дали в благоуханието на Аалеа нямаше някаква алхимия, или…_
	___Не изпускай от очи трофея, Корвере.___
	_Мия измъкна ръката си от тази на Аалеа. Облиза внезапно пресъхналите си устни._
	— _Благодарности, Шахид — измрънка тя. — Ще си помисля._
	— _Сигурна съм в това, мила. — Усмивката й се разля широко. — Ала сега ще те оставя със спомените ти. Пази се Почитания Отец да не те завари тук без плячката ти, освен ако не ти доставя удоволствие да го слушаш как вилнее._
	_Шахид на Маските наклони глава и излезе грациозно от залата. След нея благоуханието й остана да виси като облак във въздуха. Мия я проследи с очи — притегателната сила на жената едва не я покори. Но си спомни защо беше дошла тук и това обузда желанието, стъпка пеперудите в корема й. Тя почувства как сянката й се раздвижи и мракът се изду в краката й._
	— ___… тази е опасна…___
	— _Същото може да се каже за всяка жена, която познавам._
	— ___… откъде да започнем?___
	— _Ти почни от този край и се движи навътре. Аз ще започна от краката на Майката. Ослушвай се да не цъфне някой. Нямаме нужда от компания._
	— ___… нали не вярваш, че търсенето ще даде резултат…___
	— _Вече не знам какво да очаквам. Да запретваме ръкави._
	_Мия клекна до статуята на Ния и на светлината от проклетия стъклопис зачете имената, издълбани в камъка. Едно по едно. Хиляди. Спирала, която се извиваше из нозете на богинята. Имената на крале, сенатори, легати, лордове. Свещеници и захарни момичета, просяци и копелета. Имената на всеки живот, отнет в служба на Черната майка._
	_Хорът и Господин Благ бяха единствената й компания и тя работеше в мълчание. Питаше се какво ли щеше да прави, ако всичко, което Аш й беше казала, се окажеше вярно. На един-два пъти й се наложи да се скрие под наметалото от сенки, когато някоя __ръка__ или нови чираци минаваха през залата. Но през по-голямата част от времето работеше спокойно на колене в мрака, додето имената на мъртвите се размиха в главата й._
	_Помнеше деня, в който той умря. Баща й. Стоеше изправен пред примката и ревящата тълпа. На ешафода кардинал Дуомо с къса брада и широки рамене. Отгоре стои Юлий Скайва с катраненочерната си коса, с дълбоките си черни очи и консулската мантия, потопена в пурпур и кръв. Дошъл да види как екзекутират водачите на бунта за престъпленията им срещу великата Айтриянска република. Джустикус Дарий Корвере и генерал Гай Антоний бяха събрали армия и бяха поели с нея към родната им столица. Но в навечерието на атаката дошло избавлението — водачите на бунтовниците били предадени в ръцете на републиката._
	_По онова време Мия беше твърде малка, за да си задава въпроси. А след това — твърде сляпа, за да се учуди._
	_Но как?_
	_Как водачите на бунта са паднали в лапите на Сената, щом са били разположени на сигурно място в средата на въоръжен лагер? Антоний не беше глупак. Нито бащата на Мия. Самият бог е трябвало да пробие през постовете и да ги отмъкне оттам._
	_Бог. Или някой, който служи на богиня…_
	— ___… мия…___
	_Тя вдигна очи заради тона в гласа на Господин Благ и зениците й се разшириха в мрака._
	— ___… о, мия…___
	_Тя притича през залата до мястото, където стоеше котката сянка. Погледът й се плъзна по имената, издълбани в гранита. Баща й и Антоний бяха обесени пред божигробската тълпа — дори Червената църква да имаше пръст в залавянето им, те в действителност не ги бяха убили. Но ако по време на залавянето им други хора са изгубили живота си, тогава навярно…_
	_Коремът на Мия се превърна в тежък лед._
	— _’Паст и кръв! — прошепна тя._
	_Издълбано в камъка, точно както Ашлин беше казала. Едно-единствено име сред хилядите. Името на роб, който бе откупил свободата си, но все пак остана до баща й и след това. Дясната ръка на Дарий Корвере. Неговия майордом. Мъж, който трябва да е бил със своя джустикус, докато той се е подготвял за похода си към столицата. Мъж, който би останал с баща й до края._
	_Андриано Варнезе._
	— ___… значи е истина…___
	_С вледенени вътрешности тя прокара пръсти по името в камъка._
	_В устата й пепел и прах._
	_Червената църква е имала пръст в залавянето на баща й. В провала на бунта. Иначе защо името на бащиния й майордом ще бъде издълбано тук в камъка? Как иначе генералът и неговият джустикус ще бъдат заловени насред десетхилядна армия?_
	_През цялото това време тя се учеше в леговището на убийците, за да отмъсти на хората, които екзекутираха баща й. И нито за миг не си е представяла, че убийците, които я подготвяха, са изиграли роля в тази същата екзекуция._
	_И всичко това по волята на мъжа, когото най-силно желаеше да убие._
	_Аш беше казала истината._
	_Всичко. Всичко._
	_Погубено за миг._
	— _О, богиньо! — пророни Мия._
	_Погледна статуята над нея. Меча и везните в ръката й. Скъпоценните камъни, които проблясваха в мантията й като звезди в покоя на пъленмрак. Тези черни безмилостни очи._
	— _О, Черна майко, какво да правя сега?_


	Тълпата гърмеше.
	Грохотът отекваше през камъните край нея, кънтеше по запотените хлъзгави стени. От дървените греди над главите им се посипваше прах, тропотът на хиляди нозе, вибрациите на аплодисментите им, оглушителният крясък на хвалебствията наоколо пълзяха по кожата й и я разтрисаха.
	В целия си живот Мия не беше чувала подобно нещо.
	Тя стоеше в клетката под арената и надничаше през решетките към пясъците отвъд тях. До нея стоеше Матео с ококорени от почуда очи. Сидоний крачеше напред-назад в малката им килия като звяр в клетка, който жадува да го отвържат. А може би да побегне. Мия погледна думата _СТРАХЛИВЕЦ_, която бяха дамгосали на гърдите му. Запита се какво ли беше направил, че да я заслужи.
	— Някога била ли си на Венатус, Гардже? — попита я той.
	— Баща ми не ме пускаше. Смяташе, че игрите са варварски.
	Сидоний погледна навън към тълпите и кимна.
	— Мъдър човек.
	— Не чак толкова…
	Пътуването с кола от Вранско гнездо до Чермост беше продължило почти седмица. Както винаги Мия, Матео и Сидоний бяха държани настрани от истинските гладиати и никой от тях не благоволи да й обели и една дума. Хранеха ги добре обаче и може би от съчувствие заради това, което им предстоеше, Касапина повече не се изпика във вечерята им. След шест дни пристигнаха в сенките на планината Патешки гръб и влязоха на колела в просналия се метрополис Чермост*.
	[* Разположен в подножието на планината Патешки гръб, град Чермост се превръща в място на една от най-позорните обсади в айтриянската история.
	Решен да изкове най-великото кралство, което светът е виждал, великият обединител Франциско I най-напред хвърлил око на Ваанийското кралство. Когато мълвата, че Франциско е пуснал Бойните пехотинци към кралството му, стигнала до ваанийския крал Брандър VI, той изпратил двама от най-верните си капитани, Халфстад и Улфър, да държат фронта при Чермост.
	Сгушен в една долчинка на Патешки гръб, градът бил защитен от всички страни от високи гранитни върхове и до него се стигало само откъм южната страна по каменен мост, на чието име бил кръстен. Халфстад, който по онова време бил вече на възраст, предал командването на стените на дъщеря си, девойката воин Еидис. Улфър, който бил много по-млад, командвал бойните отряди и с тях тормозел войската на Франциско на полесражението. Обсадата била тежка и ваанийците започнали да се огъват, но все пак шест месеца удържали айтриянската атака. С пристигането на зимния мраз най-големият генерал на Франциско, Валериан, обявил Чермост за непревземаем.
	За жалост, не можело да се каже същото за дъщерята на Халфстад, Еидис.
	Разбирате ли, през шестте месеца, в които били сгушени натясно в града, Еидис и Улфър доста се привързали един към друг. Но когато Еидис съобщила на баща си, че е забременяла от неговия съюзник, старият Халфстад приел вестта по-тежко, отколкото очаквали. След като обявил, че Улфър е опетнил честта на дъщеря му, старецът нападнал своя събрат насред градския площад. Хората на Улфър скочили да защитят господаря си, техния хуслерд, а хората на Халфстад се спуснали в свадата, за да защитят своя, и преди някой да разбере какво става, ваанийската армия изляла шестмесечния си гняв, колейки всички наред.
	И двамата хуслерди били убити в суматохата. Малко след това Чермост паднал в ръцете на айтриянците, което открило цялата местност за инвазия. За две години Ваан се превърнал в първия васал на великото Айтриянско кралство.
	И ако вие можете да ми намерите по-добро потвърждение за ползата от календарния метод, благородни ми приятели, аз ще си изям перото. — Бел.авт.]
	А сега чакаха под голямата градска арена. В момента течаха първите прояви — публични убийства, които се устройваха от местните администратии. Мия наблюдаваше кръвното кръщене на пясъците — осъдени престъпници, еретици и избягали роби биваха екзекутирани от _гладиатите_ и това възбуждаше апетита на тълпата за предстоящото кръвопролитие.
	Арената в Чермост беше огромна, елипсовидна, над сто метра по дължина. Тя побираше поне двадесет хиляди души и платнища, задвижвани с мекверк, пазеха многолюдието от палещите лъчи на слънцата. Трибуните бяха претъпкани, тъй като хората пристигаха от далечни околности, за да видят кръвта и славата на игрите. Мия видя продавачи на осолено месо и пиво. Жените седяха до мъжете си, децата бяха яхнали бащите си на раменете им, за да виждат по-добре.
	_Нищо не сплотява семейството така, както едно хубаво следобедно клане._
	Като обикновени роби Мия и другите нови попълнения щяха да излязат първи на арената. Ситото винаги предлагаше кърваво зрелище и едиториите всячески се мъчеха да скалъпят добро развлечение за тълпата. Но тя все така предпочиташе състезанията между нейните герои пред масовите кланета на безименни окаяници, все едно колко впечатляващо ги убиваха. Състезанията между _истинските_ гладиати щяха да се проведат щом свършеше Ситото.
	Докато оглеждаше подгизналите в кръв пясъци, Мия усети, че трепери. Забравеното чувство на страх се раздуваше, превръщайки коленете й в желе. Отсъствието на Господин Благ и Затъмнение я глождеше с празнотата си. Болката беше почти физическа. Тя се улови за решетките, за да укроти разтрепераните си ръце, и се наруга, че е страхливка.
	_Ти се бори да стигнеш дотук. Всичко това е твоя идея. А сега трепериш като малко дете…_
	Представи си Дуомо и Скайва, които водеха екзекуцията на баща й на площада. Виещата тълпа, която ревеше да види кръвта на баща й. Когато гледаше към местата на арената, тя виждаше същите тези лица, същото гнусно удоволствие. Същите хора, които се радваха на смъртта на баща й.
	_Но не и на моята, кучи синове. Аз няма да умра тук._
	Тя сви юмруци.
	_Чакат ме прекалено много убийства._
	— Новобранци! — чу се глас.
	Мия се извърна и видя екзекутуса при вратата на клетката. Вместо привичните му кожена броня и камшик, той беше облечен в бричове и изискан жакет с избродирани червения сокол на рода Ремус и златния лъв на рода Леонид. Дългата му посивяла коса беше сплетена, брадата му вчесана, и ако не бяха белегът, който разполовяваше лицето му, и железният му крак, той можеше да мине за богат дон, излязъл да се поразвлече следобеда.
	— Удари часът — рече той с тържествен глас. — Смъртта или славата чакат. Вие сами ще изберете кое да дадете и кое да получите.
	Матео се обади с разтреперан глас:
	— Какво ще представлява борбата в Ситото?
	— Едиториите ще обявят това, щом излезете на пясъка. Но каквото и да бъде предизвикателството, пътят към победата е винаги един и същ. — Той сви леко рамене. — Не се оставяйте да ви убият.
	Матео изглеждаше готов да повърне закуската върху сандалите си. Сидоний пак крачеше напред-назад и потриваше с ръка наболата четина на главата си. Мия местеше уплашено тежестта си ту на единия крак, ту на другия.
	Екзекутусът ги огледа и за първи път на Мия й се стори, че видя блед признак за съчувствие.
	— Всеки гладиат е бил веднъж на вашето място. Аз също. Все едно срещу какво ще се изправите на пясъка, страхът е единственият враг на пътя ви. Надвийте страха си и ще можете да покорите света.
	Той допря ръка в гърдите си. Кимна веднъж.
	— _Sanguii e Gloria!_ Ще ви видя след Ситото като окървавени гладиати или край Огнището, когато поема за вечния си сън. Аа да бди над вас и Тсана да направлява ръцете ви.
	Стражи на арената в черни брони влязоха под строй и поведоха Мия и другите по дълъг коридор. Тя чу фанфарите, които обявиха края на екзекуциите. В отговор над главите им отекна мощен рев. През стените и под краката си Мия чу скърцане и стържене на метал в метал, скриптене на могъщ механизъм.
	— Какво е това? — прошепна Матео.
	— Мекверкът под настилката на арената — отвърна Мия. — Едиториите контролират всичко, което се случва на пясъка от подземието.
	— Знаеш ужасно много за момиче, което никога не е ходило на Венатус — измърмори Сидоний.
	Мия се помъчи да се усмихне загадъчно в отговор, но не можа заради пеперудките в корема й.
	Вкараха ги в една по-голяма клетка, затворена плътно с голяма желязна назъбена врата. Зад нея Мия видя палещите слънца и очакващата арена. Опръсканите с кръв пясъци. Тълпата като развълнувано бурно море.
	Помещението беше пълно с още около четиридесет души, подредени в строги редици. На всекиго дадоха тежък железен шлем с висок гребен от яркочервени конски косми, къс стоманен гладиус и широк правоъгълен щит с нарисувана криво-ляво на него червена корона. Никакви брони. Нищо, което да предпази тялото, освен парчетата плат около слабините и гърдите. Мия огледа множеството, забеляза различни по цвят и ръст хора, предимно мъже, съвсем малко жени. В очите им тя видя плам, видя ярост, видя фатализъм.
	Но най-много беше страхът.
	— Когато вратата се отвори — изрева един страж с центурионско перо, — заемете местата си на пясъка и на сцената на историята! _Sanguii e Gloria!_
	— Четири дъщери, не съм готов за това… — прошепна Матео.
	— Дръж се! — Мия му стисна ръката. — Стой до мен.
	— Да не би да имаш план, Гардже? — измърмори Сидоний.
	Тромпетите пак изсвириха, тълпата изрева в отговор.
	— Да. — Тя преглътна мъчително. — Да остана жива.
	Над арената се разнесе глас, силен като рева на множеството.
	— Жители на Айтрия! Почитаеми администратии! Сенатори и реброродени! Добре дошли на четиридесет и втория Венатус в Чермост!
	Покривът над главите им затрепери и от него се посипа прах, когато хората по трибуните над тях отвърнаха с грохотен рев и тропот.
	— В чест на губернатор Салваторе Валенте ви представяме епичната битка между героичните гладиати от най-добрите колегиуми в републиката! Но преди това — онези, които търсят слава на пясъка, трябва да се докажат пред очите на Всевиждащия! Минутата наближава! Удари часът! Време е за Ситото!
	Мия надяна шлема на главата си и огледа гладиуса. Господин Благ й липсваше като празнина в гърдите.
	_Надвийте страха си и ще можете да покорите света…_
	— Гледайте! — чу се викът. — Представяме ви Обсадата при Чермост!
	Тогава проехтяха почти оглушителни ръкопляскания. Но под разпалените викове на тълпата Мия чу как силното стържене под земята се усилва все повече. В първите редици избухна суматоха и мъжете и жените се заблъскаха в решетъчната врата, за да видят. Пред учудените очи на Мия настилката на арената се разцепи на две и малка каменна крепост взе да се издига от механизма в подземието на стадиона.
	— Четири дъщери! — отрони Матео. — Това… замък ли е?
	Други места по арената също се отвориха и от тях се заиздигаха скрити платформи, докато грамадният мекверк хрущеше и се въртеше в глъбините на арената. Мия видя дървени кули, стенобойна машина със защитен навес от дебели кожи, тежка балиста и два катапулта с каци запален катран. По стените на крепостта се развяха червени знамена със знаците на някогашното Ваанийско кралство. Мия погледна червената корона, нарисувана на щита й, алените гребени на шлемовете наоколо.
	— О, по дяволите! — отрони тя.
	— Какво? — попита Матео.
	— Правят възстановка на Обсадата при Чермост — осъзна тя. — Битката между Айтрия и Ваан, която слага началото на империята на крал Франциско. — Мия почука по червената корона на щита му и аления гребен на шлема му. — Ние сме ваанийците.
	Момчето наклони глава. Мия въздъхна мислено.
	— Ваанийците _губят_, Матео.
	— О, по дяволите!
	Всички детайли на битката бяха разположени на бойното поле и с бавно стържене мекверкът спря да се върти. Гласът на едитория отново се разнесе над арената.
	— Гледайте! Войската на крал Брандър VI, обсадените защитници на Ваан!
	Назъбената врата се вдигна нагоре. Стражите забутаха Мия и събратята й, посмушкаха ги с копията си, докато излязат примигващи на ярката светлина. Посрещнаха ги с насмешки — предимно айтриянската публика зарева неодобрително при вида на древните си врагове.* През арената стражите отведоха състезателите до отворените порти на малката крепост. И като ги натикаха вътре, затвориха вратите зад тях.
	[* Ваанийците в публиката си мълчаха кротко за всеки случай. — Бел.авт.]
	Крепостта се издигаше може би на шест-седем метра и заемаше двайсетина в основата си. Във всеки край се изправяха още по-високи кули, назъбени бойници красяха стените. Отвътре Мия видя, че постройката изобщо не беше от камък, а фасадата от дебела мазилка беше подсилена от здраво дървено скеле. Хората взеха да се въртят объркано насам-натам, без да знаят какво следва.
	— Заемете позиция на стените, за бога! — извика някой.
	— Качвайте се, кучи синове!
	Тромпетите прозвучаха на арената. Мия, Матео и Сидоний се покатериха по една дървена стълба и заеха места в една от кулите. Мия видя два лъка от дърво и два колчана със стрели.
	— Някой от вас може ли да стреля с лък? — попита тя другарите си.
	— Аз мога — отвърна Матео.
	Мия взе единия лък и метна единия колчан на рамото си, а другия подаде на Матео. Щом той го пое, тя стисна ръката му и го погледна в очите.
	— Не се бой — успокои го. — Няма да умрем тук.
	Момчето кимна. Наоколо морето от хора бе станало на крака по трибуните. Стените на арената се издигаха на петметрова височина, в ложите седяха реброродените, а политиците стърчаха по края. В една ложа Мия видя доня Леона заедно с други сангуила. Беше облечена в златиста рокля, кестенявата й коса беше навита около челото й като венец на победител. Но при всичката й хубост и наследството на името й нейната собственост продължаваше да играе ролята на победения.
	_Като политик не можеш да се мериш с баща си, ми домина._
	В голямата ложа в западния край Мия съзря мъж, за когото реши, че трябва да е губернаторът на града, заобиколен от чиновници, администратии и красавици с изискани рокли. Едиторият на игрите стоеше в края на тази ложа, облечен в кървавочервена мантия, чиито ръкави и талия бяха гарнирани с дузини дребни златни ками. На рамото му седеше бял капуцин. Едиторият говореше в дълъг и навит рог и гласът му се усилваше от другите рогове по края на арената.
	— Граждани! Посрещнете прекрасните легиони на Айтрия!
	В другия край на арената една назъбена врата раззина широко пастта си и стражите изведоха на пясъците нов отряд от борци. Те бяха въоръжени и облечени както Мия и събратята й, но перата на шлемовете им бяха златни, а на щитовете им бяха нарисувани трите очи на Аа. Тълпата изрева одобрително, затропа с крака и разтърси земята. По-голямата част от групата зае позиции край дървените обсадни кули, другите отидоха на балистата и катапултите в края на арената.
	— Борбата завършва тогава, когато остане само един от цветовете! — извика едиторият. — За победителите е правото да се изправят като истински гладиати на пясъците на Венатус! За победените — вечният сън на смъртта! Нека Ситото… да започне!
	Рев от тълпата. Златистата армия се раздвижи, дузини от тях застанаха зад основите на обсадните кули и ги затикаха напред. Мия огледа червения отряд, който охраняваше стените, потърси водач сред тях, но не откри. Обърна очи към приближаващите кули и извика над всички.
	— Някой от вас, благородни ми господа, да е служил в легиона?
	— Да — отзова се плещест мъж от отсрещната кула.
	— Дали случайно нямате опит с обсадите?
	— Аз бях нищо и никакъв готвач, девойче.
	Мия погледна наближаващата армия. Сведе очи към късия меч в ръката си.
	— По дяволите! — въздъхна тя.
	— Стрелци, огън по приближаващите кули! Шестима от вас да чакат в готовност пред портите онзи таран, а останалите на стените да отблъскват отрядите им! По двама души на позиция, допрете щитовете и се завъртете с гръб един към друг, ясно?
	Мия вдигна вежди и се огледа да види кой крещи заповеди.
	Беше Сидоний. Но не онзи разгулният Сидоний с голямата уста, когото беше сритала в топките и беше цапардосала с юмрук в лицето. Този мъж беше свиреп като бял дракон, гласът му бумтеше и излъчваше власт, която не търпеше несъгласие.
	— О, я го виж този! — провикна се някой. — И ти кой си, мътните те взели?
	— А _ти_ кой си? — измърмори Мия.
	— Аз съм кучият син, който ще спаси жалкия ви животец! — изрева Сид. — Освен ако някой от вас, говедари, няма по-добър план? А сега грабвайте мечовете и пратете тези копелета в ’пастта, където им е мястото!
	Мия го погледа още малко с повдигнати вежди. Но като видя, че Сид не е в настроение да спори, и бидейки в общата група на говедарите без по-добър план, тя се прицели с лъка в приближаващите се кули. До нея Матео сложи стрела на лъка си и с насмешка мръдна ъгълчетата на устата си:
	— Е, това беше неочаква…
	Изстрелът от балистата го удари като наковалня. Кръв изпръска лицето на Мия, Матео изхвърча от кулата с глух звук и се заби с главата в пясъка долу. При удара в земята се чу ужасно хрущене, половин метър стомана и дърво пронизаха гърдите на момчето и вратът му се изви изцяло в обратната посока.
	— ’Паст и кръв! — отрони Мия.
	Смазващ грохот разтърси крепостта, когато един от катапултите прати каца запален катран. Снарядът разби стената, течен огън заваля върху мъжете и жените вътре. Тълпата зарева одобрително, когато и вторият катапулт стреля. Кацата се заби в предната част и подпали дървените порти. Хора падаха от назъбената стена, залети с горящата смола, и пищяха, докато се въргаляха в пясъка и се мъчеха да се угасят. Мия и Сидоний залегнаха и се спогледаха с ококорени очи.
	— Четири проклети дъщери! — изхриптя едрият мъж.
	— Предложения, генерале? — попита Мия.
	— Стрелци! Прицелете лъковете си в кулите!
	Мия и шепа от събратята й се навдигнаха и пратиха залп от стрели по приближаващите обсадни кули. Неколцина от златната войска паднаха и тълпата зави, когато втори залп свали още мнозина. Черен дим се издигна на талази от все по-високите пламъци, залютя на очите на Мия и задращи на гърлото й. Тя стреля отново.
	— Таранът! — изкрещя тя. — Ще разбие портите!
	— Залостете вратите! — изрева Сидоний.
	Половин дузина от Златните се спуснаха напред между отрядите с обсадните кули, а помежду им — таранът. Мия пак стреля, но онези бяха защитени от навеса с дебела кожа. Стените затрепериха, когато удариха по портата, и пак, когато нова каца с горяща смола уцели задните кули на крепостта за радост на тълпата. Взривът избухна, ярък и ожесточен, и взе още три жертви от Червените на стените. Мъжете паднаха с писъци, а четвъртият измежду тях се катурна назад със стрела от балиста в гърдите.
	— Тези обсадни оръжия ще ни убият! — изкрещя Мия.
	— Какво друго можем да хвърляме по тях, освен обиди и ругатни! — изрева Сидоний. — Ваанийците губят обсадата при Чермост, Гардже! Тези зарове са фалшиви!
	Портите избумтяха отново, когато таранът ги уцели. Мия се надигна от прикритието си, прицели се през кълбетата дим и със стрелата си прониза стъпалото на един от отряда с тарана. Само толкова се виждаше от тях под тая проклета кожа, но изстрелът й сполучи. Мъжът падна с рев, а Мия избегна изстрел от балистата и прати нова стрела, която уцели стрелеца в гърлото.
	Нова каца избухна и тълпата зави, опиянена от ярост. Крепостта гореше в пламъци, портата скоро щеше да падне от шарнирите си. Първата обсадна кула се удари в стените и изсипа върху укреплението половин дузина мъже с кръвожадни викове. Сидоний се хвърли покрай стената и с крясък разпра корема на един воин. Мия се надигна безмълвно, захвана сянката на един от Златните и го прикова на място. Изби меча на друг, блъсна го от стената с щита си и заби острието си в гърдите на първия мъж. Топла кръв опръска устните й. Дълго беше мислила как да използва дарбата си без тълпата да разбере, но в целия хаос, облаците дим и огън никой нямаше да види нищо от мракомагията й.
	Портата пак потрепери, дървото се разцепи. Още един хубав удар и щяха да нахълтат. Поредният Червен полетя от стените на укреплението със стрела от балиста в корема, поредната каца избухна на земята пред крепостта и опръска стените с горяща смола. Прекрасно беше да стоят тук и да бранят стените — Мия разпори корема на поредния Златен и червата му се изсипаха по земята, докато мъжът падаше с викове, — но тези катапулти рано или късно щяха да подпалят цялата крепост.
	_Надвийте страха си и ще можете да покорите света…_
	Тя си спомни уроците в Залата на Маските с Шахид Аалеа. Убийцата в нея надигна глава. Мия можеше да върти меча не по-зле от кой да е друг, но предимството й пред всички останали хора, които се бореха и умираха наоколо, беше обучението й в Червената църква. Съобразителният й ум. Хитростта й.
	_Недей да мислиш като гладиат. Мисли като __острие__._
	Тя огледа лицата край себе си. Лицето на мъжа, когото тъкмо беше убила, заклещено в шлема му. И като го изтръгна от главата на мъртвия Златен, тя мушна ръката си в разпорения му корем и измъкна отвътре голяма пареща шепа карантия. Свали своя шлем, нахлупи си другия със златистия гребен и извика на Сидоний:
	— Не ги оставяй да ме застрелят на връщане!
	Мия размаза кръвта по врата и гърдите си, шляпна шепата разкъсани вътрешности върху корема си, пое си дълбоко въздух и скочи от стената. Тупна с грухтене върху пясъка пред крепостта, олюля се и падна настрани. Черен дим се виеше на гъсти облаци наоколо, дървените порти се разцепиха, хората ревяха. Над арената отекна нов гръм, когато поредната каца се взриви в стената, и Мия се сви на кълбо, за да се предпази от горящите пръски смола.
	Стана, като притискаше шепата с разкъсаните черва към собствения си корем. И с провесен меч от другата й ръка се затътри към първия катапулт.
	Тълпата не й обърна никакво внимание — ако се съдеше по раната й, тя беше мъртвец. Бригадата на катапулта също не я погледна — златният й шлем показваше, че е една от тях, ала всеки се бореше да спаси собствената си кожа. И тъй, никой не й се притича на помощ, нито я спря, докато тя се тътреше по пясъка с кръв и карантии по предницата, които капеха в нозете й.
	Препъна се за по-убедително, изправи се със стон. Беше по-близо вече — катапултът и тримата, които стреляха с него, бяха само на няколко крачки. Тя се надигна с пъшкане, приближи се куцешком. Ала на крачка от бригадата оживя, метна шепата черва в лицето на първия Златен и заби гладиуса си в гърдите му.
	Мъжът падна с вик назад. Преди другите двама да се опомнят какво става, Мия беше разпорила единия и вътрешностите му се разпиляха по пясъка, докато той падаше със смразяващ кръвта писък. Последният потърси опипом меча си, но Мия го запрати настрани, провирайки се ту наляво, ту надясно. И с един замах го принесе в жертва на Гърлото.
	— _Чуй ме, майко_ — прошепна тя и грабна един от мечовете на падналите мъже. — _Чуй ме сега_ — и тя се затича към втория катапулт. — _Тази плът е твоето угощение._
	Един от отряда я видя как излиза от дима,
	— _Тази кръв — твоето вино._
	отвори уста, навярно да извика предупредително,
	— _Приеми ги._
	но ударът й преряза гръкляна му чак до костта и се заби в гръбнака му. Тя измъкна ножа си, разсече краката на другия, както стоеше прав, и метна втория меч в гърдите на последния мъж. Оръжието прониза месото и ребрата му, повали мъжа сред фонтан от кръв и вторият катапулт замлъкна.
	Тълпата започна да забелязва нещо. Златните бяха достигнали крепостта и кървава битка избухна пред портите и по стените. Но все повече и повече хора сочеха нисичкото бледо момиче, подгизнало от кръв сред рязко притихналите машини. То коленичи до телата на убитите, свали шлема си, потопи златния гребен в локвата кръв върху пясъка и го боядиса в червено. И като го нахлупи отново на главата си, хукна с мечовете в ръка право към екипажа на балистата.
	Те я видяха, че идва, завъртяха оръдието и стреляха. Но от горящата крепост над пясъка се виеха облаци дим и в крайна сметка тя беше едно дребничко същество, подвижно и ловко като нож. Един от екипажа й се нахвърли, Мия падна настрани, превъртя се и пак стана. Мъжът беше гигант — дюимер с дълги солни кичури, по-висок с две глави от нея. Мия посрещна мечовете му със своите, пое един удар с шлема си и тъй като беше много по-ниска от него, плъзна меча си под щита му. Разряза подколянното му сухожилие до костта, мъжът падна на едно коляно и тя го сграбчи за солните кичури. Завъртя го на другата страна, прикри се зад гърба му в мига, в който балистата стреля отново по нея и снарядът прониза щита и гърдите на мъжа.
	Тълпата ревеше, когато тя се покачи на раменете на падналия мъж и оттам се нахвърли върху двете жени, които управляваха машината, овърза сенките в краката на първата и едновременно с това разсече другата през гърдите. Жената падна с вик, ала собственият й удар разряза надълбоко ръката на Мия и кръвта шурна. Момичето се олюля. Тълпата, пулсът, грохотът кънтяха оглушително в ушите й, когато хвърли втория меч по главата на другата жена.
	С ботуши, заковани за земята, жената можеше да падне единствено назад, за да избегне удара. Тя се просна по гръб. Изруга, очите й се разшириха от страх, когато дръпна ботушите си, но те останаха здраво залепнали за пясъка. Окъпана в кръв от глава до пети, Мия се надвеси над нея, едната й ръка висеше отпуснато, вторият меч беше вдигнат.
	— Недей — прошепна жената. — Имам малко момиченце, аз…
	_Няма майки._
	_Няма дъщери._
	_Има само врагове._
	Мечът й заглуши жалбата на жената. Тълпата наоколо й закрещя. Със сгърчено от болка лице заради раната в ръката й тя зареди нова стрела в балистата и дръпна назад въжето, за да стреля. Но укреплението зад нея вече беше чисто и единствената битка се водеше между крепостните стени.
	С уморена въздишка Мия взе меча. Дясната й ръка кървеше обилно от дълбоката рана в горната част, виеше й се свят. Тя намести шлема на главата си, преметна щит върху ранената си ръка и тръгна предпазливо по окървавените парещи пясъци, за да се изправи срещу онези, които бяха останали живи вътре. Тълпата припяваше и тропаше с крака в такт с нейния вървеж. При все че момичето носеше вражеския цвят, причудливостта на възстановката бе отстъпила място на по-чиста проба кръвожадност, а и това дребничко девойче току-що беше убило почти десетина човека за две-три минути.
	На двайсетина крачки пред портата тя се спря сред димната пелена и вонята на изкормени вътрешности и горяща кръв. В маранята видя насреща й да вървят четири фигури. Пое си дълбоко въздух и като си представи всичко, което щеше да изгуби, ако я убиеха, вдигна меча си. Ала примижавайки сред дима, различи цвета на гребените им.
	Кървавочервен.
	Мия хвърли щита си и силно се разсмя, когато сред мъжете позна пребития и окървавен Сидоний. Зад тях тесният вход към крепостта се беше превърнал в кланица, десетки Златни и Червени се въргаляха мъртви. Сред тях тя видя и Матео — красивите му очи зееха широко отворени, без да виждат нищо.
	Опита се да изблъска тъгата, защото знаеше, че от нея няма полза. Това беше нейният свят сега. Живот и смърт и само един удар на меч помежду им. Ала с всеки удар тя се приближаваше на крачка до възмездието.
	Нямаше място за друго, освен за враговете.
	— Граждани! — провикна се едиторият. — Губернатор Валенте ви представя вашите победители!
	Тълпата изрева в отговор, фанфари разцепиха въздуха. Омазана с кръв от главата до петите, Мия закуца напред и протегна ръка на Сидоний. Едрият мъж се ухили широко, стисна ръката й, а сетне я грабна в яката си прегръдка.
	— Ела тук, дивна хитрушо! — засмя се той.
	— Пусни ме, грамадна буцо! — усмихна се тя.
	Сидоний вдигна кокалчета във въздуха и изрева към тълпата:
	— На` ви, келеши! Никой не може да ме убие, чувате ли? НИКОЙ НЕ МОЖЕ ДА МЕ УБИЕ!
	Мия изви очи към ложите на реброродените и видя, че доня Леона ръкопляска на крака. До нея със скръстени ръце стоеше екзекутусът и както винаги гледаше смръщено. Но едва-едва мъжът наклони глава. Това бе най-близкото нещо до похвала, което някога бе давал.
	Тя се завъртя в кръг, оглеждайки морето от лица, опиянените от кървищата викове, грохота на нозете. И за кратък миг престана да бъде Мия Корвере, осиротялото момиче, убийцата здрачин, въплъщението на отплатата. Вдигна широко ръцете си и кръв покапа върху пясъка. Заслуша се в рева, с който й отговориха. И само за миг забрави коя е била.
	Знаеше само в какво се беше превърнала.
	_Гладиат._


>>	12.
>>	Прозрение

	— _Ти знаеше ли?_
	_Епископът на Божигроб подскочи в креслото си. Чашата златнопиво се изплъзна от пръстите му и се разля по пергамента върху писалището. С разтуптяно сърце Меркурио се обърна и откри зад гърба си старата си ученичка, загърната в сенките от лавичката с книги._
	— _’Паст и кр…_
	_Сърцето му спря, щом зърна кинжала от гробнакост в ръката на някогашното му протеже. В мрака зад нея стоеше русокосо момиче, облечено в черни кожени дрехи. Изглеждаше му смътно позната, но проклет да е, ако можеше да си спомни откъде._
	_Ниско ръмжене го накара да се обърне и той видя сенчестата вълчица да се издига до отворената врата на кабинета му. Като подухната от лек ветрец, вратата бавно проскърца и се затвори._
	— _Ти. Знаеше. Ли? — отчетливо повтори Мия._
	_Меркурио обърна очите си към някогашната си ученичка._
	— _Аз знам доста неща, Гардже — рече той спокойно. — Трябва да бъдеш по-…_
	_В миг тя се пренесе като хала през пространството помежду им. Той изсъска, щом го сграбчи за гърлото и опря ножа си в шийната му артерия._
	— _Разкарай тоя скапан касапски нож от врата ми — постави условие старецът._
	— _Отговори ми!_
	_Меркурио удари със своя нож, който беше измъкнал още когато изтърва чашата си, по бедрената артерия на Мия._
	— _Едно хубаво дръпване и кръвта ти ще изтече за секунди — рече той._
	— _Ставаме двама._
	— _Аз ти дадох този нож. — Меркурио преглътна под острието от гробнакост._
	— _Не, Господин Благ ми го даде._
	_Меркурио огледа не-котката, която се появи на рамото на Мия._
	— ___… ти само й го върна, старче…___
	— _И все пак. Никога не съм вярвал, че ще го усетя опрян в гръкляна ми, Гардже._
	— _Никога не съм вярвала, че ти ще ми дадеш причина._
	— _И каква е тази причина?_
	— _Те са убили баща ми, Меркурио — изрече тя с разтреперан глас. — Или почти. Предали са го на Скайва и са го оставили да го обеси!_
	— _Кой? — навъси се старецът и погледна през рамо към русокосата._
	— _Духовенството! — изрече злобно Мия. — Друсила, Касий, всички останали. Баща ми и Антоний са били заловени насред лагер от десетхилядна войска. Кой друг би могъл да успее, освен __острие__ на Ния?_
	— _Но в това няма никакъв см…_
	— _Ти знаеше ли?_
	_Старецът погледна ученичката си, не видя страх от ножа в ръката му. Ни следа от страх не се отразяваше в очите й. Само гняв._
	— _Шест години те тренирах за изпитанието на Църквата — изрече той почти шепнешком. — Защо, в името на Черната майка, бих направил това, ако знаех, че Църквата е помогнала на Скайва да убие баща ти?_
	— _Ами защо тогава й е било на Църквата да ме тренира, ако са помогнали в убийството му, Меркурио?_
	— _Това исках да кажа, Мия. Помисли. В това няма никакъв смисъл._
	_Ръцете на Мия затрепериха и тя впи поглед в очите му. Той видя __острието__ в нея, убийцата, която бяха изваяли от момичето, което той им бе дал. Когато я изпрати там, той знаеше в какво ще я превърнат. Знаеше какъв отпечатък ще оставят върху нея. Човек не дава в дар дете на Гърлото, без да даде и част от себе си. Но под обвивката той още я виждаше. Бездомното момиченце, което беше спасил от божигробските улици. Момиченцето, което беше приютил под покрива си и което беше научил на всичко, което сам знаеше. Момиченцето, за което даже след като се провали той мислеше като за своя дъщеря._
	— _Аз никога не бих ти причинил болка, Гардже. Знаеш това. Кълна се в живота си._
	_Тя продължи да го гледа още известно време. Убийцата, в която се беше превърнала, се бореше с някогашното момиче в нея. И бавно, полека, Мия отдръпна ножа си. Меркурио вдигна своя от бедрото й, мушна го обратно в страничната подпора на креслото и се облегна назад._
	— _Искаш ли да ми разкажеш какво става тук? — попита той._
	_Русокосата измъкна един тефтер изпод наметалото си и го сложи на писалището пред него. Беше черен. От кожа. Без никакви украшения._
	— _Какво, по дяволите, е това? — попита Меркурио._
	— _Тефтерът на Червената църква — отвърна русокоската._
	_Той ококори очи. Изведнъж всичко си дойде на мястото. Изведнъж…_
	— _Сега те познах — измърмори той. — Срещнахме се в Църквата, когато дойдох да взема Мия. Ти си момичето на Торвар. Ти си Ашлин проклетата Ярнхайм._
	— _Всъщност бащиното ми име е Фриджа, но…_
	— _От осем месеца те търсим под дърво и камък! — Меркурио се обърна към Мия и извиси глас. — Да не би напълно да си си изгубила ума? Заради тази предателка и баща й повечето от нашите __остриета__ гният в проклетата земя!_
	_Ашлин сви рамене:_
	— _Всички, които се залавят за нож, от нож ще погинат._
	— _Цяло чудо е, че така и не ме заловиха!_
	— _Дрън-дрън! — отвърна момичето. — Когато луминатите прочистваха Божигроб, те не разбиха вратата на малкия ти антикварен магазин, нали?_
	— _О, и защо стана така, кажи ми, моля те? — изръмжа старецът._
	_Ашлин погледна към Мия. Обратно към почервенелия от гняв епископ._
	— _Защото не исках тя да пострада._
	_В стаята се възцари тишина. Мия въртеше очи навсякъде другаде, но не поглеждаше към Ашлин. След дълго и неловко мълчание тя взе тефтера и запрелиства страниците му, докато намери едно име, вписано между безбройните покровители и изплатените от тях суми. Име, изписано със самонадеян, изящен ръкопис — чисто черно на фона на пожълтелия пергамент._
	___Юлий Скайва.___
	— _Ти си знаел, нали? — попита Мия. — Духовенството е трябвало да каже на епископите си кого могат и не могат да пипат дори само за да избегнат нарушаването на Неприкосновеността._
	— _Естествено, че знаех — сопна се старецът. — Казаха ми още щом ме направиха епископ. ’Паст, защо мислиш, че още не съм пратил някое от __остриетата__ си да прережат гърлото на кучия син? Кани се да изкара още един консулски мандат! Той е крал, по дяволите, във всяко отношение без името. И аз винаги съм твърдял това, нали?_
	_Мия почука по името с пръста си._
	— _Десет хиляди свещеника — рече тя. — Изпратени на Църквата от самия Скайва три дни преди екзекуцията на баща ми. Платени от човека, който спечели най-много от провала на въстанието. А името на дясната ръка на баща ми е издълбано в нозете на Ния в Залата за поклонения. Обясни ми това, Меркурио._
	_Старецът погали смръщено брадичката си._
	_Погледна имената и числата, които губеха ясните си очертания на мъждивата светлина._
	_Дали пък…_
	_Естествено, на него му беше известно, че Скайва тайно плащаше на Църквата. Честно казано, това беше в реда на нещата за хора, които можеха да си позволят да тъпчат с пари ковчежетата на Ния. Това, разбирате ли, беше една от прелестите на Неприкосновеността — даваш на Църквата достатъчно пари, за да те считат за неин покровител, и минаваш под закрилата на Червеното обещание. Ваанийският крал години наред правеше така. Гениална идея наистина. Правоверните на Ния можеха да получават пари, без да си помръднат пръста._*
	[* Да, да, вече чувам въпросите ви, благородни ми приятели. Все едно съм седнал зад вас. (Не се страхувайте, не съм седнал зад вас.) Но ако сте се зачудили защо, след като Червената църква отказва да убие всеки, който понастоящем е наел услугите й, защо просто всички не си плащат вноските и не спят спокойно през нивганощ? Отличен въпрос, благородни ми приятели, с много простичък отговор:
	Това струва ужасно скъпо.
	Един крал или консул може да си позволи да плаща постоянно вноските на Църквата. Но вие не бива да забравяте, благородни ми приятели, че Червената църква е култ на убийци, а не на изнудвачи. И би било много трудно да поддържат репутацията си на най-страховитите убийци в републиката, ако през цялото време им плащаха да не убиват. — Бел.авт.]
	_Естествено, Скайва беше отишъл по-далеч от редовните вноски и беше използвал Църквата, за да се отърве от дузина таралежи в гащите си. Но Меркурио не беше предполагал даже, че Църквата е била замесена в убийството на Кралесъздателите. Заради всичко, което някога беше стигало до слуха му, той вярваше, че Корвере и Антоний са били предадени от някой от техните хора._
	_Дали пък…?_
	— _Червената църква е заловила баща ми — обади се Мия с дрезгав от болката глас. — Предали са го на Сената. Все едно да бяха го убили със собствените си ръце._
	_Господин Благ наклони глава и тихичко замърка._
	— ___… това, което не разбирам, е защо скайва е накарал ремус да нападне планината, ако вече е държал в джоба си църквата…___
	— ___… ЩЕ РЕЧЕ ЧОВЕК, ЧЕ ТОВА Е ЕДИНСТВЕНОТО НЕЩО, КОЕТО НЕ РАЗБИРАШ…___
	— ___… тихо, мълчи, дете, когато възрастните говорят…___
	— _Ремус нападна Планината без съгласието на Скайва — обясни Ашлин._
	— _Глупости! — Меркурио се обърна смръщен към ваанийчето. — Ремус не излизаше да пусне една вода, без да поиска преди това позволение от Скайва. Сенатът, луминатите и църквата на Аа са трите стълба на цялата проклета република, момиче._
	— _Не ме наричай момиче, свадлив дърт пръч! — отсече гневно Ашлин. — Баща ми беше съюзник с Ремус, не помниш ли? Джустикусът мразеше Скайва и в червата. О, да, той изпълняваше заповедите на консула, но Ремус беше верен последовател на Аа, точно като Дуомо. Това, че Скайва използваше Червената църква за мръсните си дела, го превръщаше в еретик в очите на Ремус. И ако затвореха Църквата, това щеше да скъса връзките на Скайва с шайката му от наемни убийци._
	_Меркурио се почеса по брадичката._
	— _Мислех, че Ремус и Дуомо…_
	— _Дуомо също е покровител на Църквата._
	— _Знам това — тросна се ядно Меркурио. — Аз не съм някакъв наивен глупак, аз съм епископ на Нашата Господарка на Благословеното тъпо Убийство!_
	— _Само че нашият знатен върховен кардинал никога не наема Църквата да убие благословено друг човек, проклетникът. — Ашлин прелисти тефтера и показа безбожно високите вноски на Дуомо, които водеха началото си отпреди шест години. — Той просто плаща годишното възнаграждение от ковчежето на Аа. Неприкосновеността го закриля, разбираш ли? По този начин той знае, че Скайва не може да му пререже гърлото, докато спи. Кардиналът и консулът се мразят и двамата на драго сърце биха дали почти всичко, за да видят другия мъртъв._
	— ___… МИСЛЯ СИ, ЧЕ ВОДЕНЕТО НА ТОЯ ТЕФТЕР Е БИЛО ФАНТАСТИЧНО ГЛУПАВА ИДЕЯ…___
	— _Те го съхраняваха в заключен трезор — обясни Ашлин на сенчестата вълчица. — В свърталището на най-страховитите убийци в републиката. А единственият ключ висеше на врата на една от най-способните убийци, известни някога на света. Като знам през какво трябваше да мина, за да се докопам до него, навярно не е толкова глупава, колкото си мислиш._
	— ___… и като стана дума за това, малка предателко, защо, кажи ми, моля те, все още не сме те убили…___
	— _Заради очарователния ми характер? — Ашлин хвърли поглед на не-котката върху рамото на Мия. — А може би просто защото аз съм единствената, на която поне отчасти й е ясно какво става тук, по дяволите._
	— _И какво, значи, става… — Старецът примигна и се озърна. — … Почакай! ’Паст, къде е Джесъмин?_
	_Мия и Ашлин си размениха дълъг неспокоен поглед. Устната на Аш беше сцепена и подута от сбиването на покрива, а окото й беше посиняло до черно._
	— ___… случиха се някои… неприятности…___
	— _Чудесно, няма що! — Меркурио изгледа свирепо Ашлин. — Твоя ли е вината?_
	— _Ако това ще те накара да се чувстваш по-добре, Джес първа ме наръга. — Ашлин сви рамене. — Аз просто я наръгах последна. И… не само веднъж._
	— _Е, за какво си дошла тук? — попита епископът. — Преди седем дни Мия получи поръчение да убие една браави и да открадне някаква карта. А се връща тук с най-търсената предателка в историята на Църквата. Каква е твоята роля във всичко това?_
	_Ашлин сви рамене:_
	— _Картата е у мен._
	— ___… беше у теб. тя се взриви, не помниш ли?___
	_Момичето се подсмихна презрително._
	— _Нали не мислиш, че съм толкова глупава да оставя нещо тъй ценно да изгори, господин Многознайко?_
	— _В такъв случай по-добре разказвай — изръмжа Меркурио._
	— _Да — кимна Мия. — Откъде я взе? Къде отвежда? И за кого работиш? Браавите казаха, че ще продадеш картата на кардинал Дуомо._
	— _Той ме нае да я открия. — Аш се облегна на стената и скръсти ръце. — След като нападението на Църквата отиде на вятъра, през следващите осем месеца с баща ми се изплъзвахме от __остриетата__, които бяха пратили да ни убият. Още преди смъртта му бяхме профукали повечето пари. Дуомо и Ремус заедно крояха планове да съборят Църквата, затова знаех как да вляза във връзка с кардинала. Оказа се, че той пък търсел човек с моите… способности._
	— _За какво? Да отговаряш нагло и да остроумничиш? — ядоса се Меркурио._
	_Устните на Ашлин се извиха в онази влудяваща самодоволна усмивка._
	— _Ключалки. Капани. Черни дела. Той беше научил, че има друг начин, по който да наклони везните в своя полза и веднъж завинаги да унищожи Червената църква. Ако ги разкараше от пътя си, щеше да бъде свободен да свали Скайва, да назначи нов послушен консул и да вземе кацата с меда за себе си._
	_Мия присви очи._
	— _Какъв е този „друг начин“?_
	_Аш сви рамене._
	— _Така и не ми каза. А и аз не попитах. Моята работа беше да пътувам с банда наемници и един епископ от духовенството на Аа. До разрушения храм на северния бряг на Древния Ашках. Точно там намерихме картата. И… разни други неща._
	— _Какви други неща? — попита Меркурио._
	_Лицето на Ашлин беше като от камък, но Мия видя сянка на страх в очите й._
	— _Опасни неща._
	— _Какво стана с другарите ти?_
	_Момичето сви рамене._
	— _Не успяха да се завърнат._
	— _Значи ти се върна сама в Гроба, за да продадеш картата на Дуомо? — попита Мия._
	_Аш кимна:_
	— _Контетата работят като негови посредници. Дуомо притежава достатъчно пари, за да държи мнозина в джоба си. Не знаех дали няма да се опита да ми забие нож в гърба, но приех най-лошото. Аз съм самотен играч. Една от малкото живи, които знаеха, че кардиналът работеше срещу Скайва, за да събори Църквата._
	— _Да, ама някой е знаел, че Дуомо работи с Контетата — вмъкна Меркурио. — И че картата ще им бъде доставена тази вечер. И този някой нае Мия да…_
	_Мия срещна погледа на Меркурио. Очите на стареца се разшириха._
	— _Нали не мислиш… — поде той._
	_Мия огледа дъсчения под, като че търсеше някаква истина, която е изтървала. Запретна коса зад ухото си. Чувството на страх се отрази върху лицето й._
	— _Покровителят за това жертвоприношение е поискал точно мен — изрече тя шепнешком. — „Онази, която уби джустикуса на легиона на луминатите и най-способните му центуриони.“ Или поне така каза Духовенството. А аз принесох в жертва още трима по искане на същия покровител._
	— _Кого си убила?_
	— _Сина на един сенатор, Тай Аврелий. Метресата на друг лийсийски сенатор, Армандо Тули. И един маги`страт от Галанте на име Цицерий._
	— _Черна майко! — измърмори Меркурио._
	— _Какво има? — попита Ашлин, като гледаше ту единия, ту другия._
	— _Хората приказваха, че Тай Аврелий планирал да се кандидатира за консул срещу Скайва — обясни Меркурио. — А Цицерий организираше разследване доколко четвъртият мандат на Скайва е законен според конституцията._
	_Мия приклекна и се подпря на каменните плочи. Затъмнение изникна до нея, Господин Благ заблиза ръката й с нереалното си езиче._
	— _О, богиньо… — пророни тя._
	— _Скайва започва да дърпа конците на хората — осъзна Меркурио. — И за целта или сплашва противниците си, или ги убива. Иска да е сигурен, че пак ще го изберат._
	— _А аз съм му помагала през цялото време… — прошепна Мия._
	— ___… кучи син…___
	— _Което означава, че му е известно, че Дуомо действа против него. Известно му е, че мястото, на което отвежда тази карта, е заплаха за Църквата, и използва Църквата, за да я унищожи._
	— _Закриля дребния си култ от убийци. — Ашлин погледна Мия и поклати глава. — Какво ти казах? Шафрантии до един. И не им стига, че са помогнали в убийството на баща ти, ами са те накарали да режеш гърла за мръсника, който го е обесил. Солис. Мишелов. Паякоубийцата. Аалеа. Друсила. Те всички трябва да бъдат убити, Мия. До крак._
	— _Скайва._
	_Мия изплю името като отровна хапка. Устните й се дръпнаха назад и оголиха зъбите й. Тя изгледа свирепо Ашлин и бавно поклати глава._
	— _Първо Скайва и Дуомо._
	_Ашлин пристъпи напред с очи, които лъщяха като стомана._
	— _В тази минута Дуомо навярно е в Базилика Гранде._
	_Мия поклати глава._
	— _Не мога да вляза там. Опитвала съм веднъж. Троиците…_
	— _Аз мога да му видя сметката вместо теб — предложи Ашлин. — Все едно дали се къпе с нея на врата, или спи с нея под проклетата си възглавница, мен никоя Троица не може да ме спре. Вмъквам се незабелязано вътре и му прерязвам гръкляна, а после ще светим маслото на Скайва и Цър…_
	— _Не — прекъсна я Мия. — Те са мои. И двамата._
	_Тя бавно се навдигна от пода. Черната й коса се спусна около мъртвешки бледното й лице._
	— _Тези мръсници са мои._
	— _Чакай малко — посъветва я Меркурио. — Да не говорим прибързано._
	— _Прибързано ли? — изръмжа Мия. — Червената църква има пръст в убийството на баща ми, Меркурио. Точно както Скайва и Дуомо. Духовенството са толкова виновни, колкото и другите двама._
	— _Но защо й е било на Червената църква да те обучава, щом са помагали за убийството на баща ти?_
	— _Може да са си помислили, че никога няма да узная? Или Касий им е заповядал да ме обучат, защото е знаел, че съм здрачин? Може би това се е сторило забавно на проклетника Скайва? А може би са си казали, че щом навъртя достатъчно убийства, ще претръпна и повече няма да давам пукната пара`._
	_Старецът допря върховете на пръстите си до брадичката си и се загледа в тефтера._
	— _Дадеш ли някого за храна на Гърлото, ти му даваш и част от себе си — измърмори той._
	— _С мен ли си? — попита тя._
	_Той погледна тефтера. Името на Скайва. Човекът, който с хитрост си беше направил трон в една република, където още преди векове се бяха отървали от кралете си. Човек, който смяташе, че стои над закона, честта и морала. Вярно е, че Меркурио сам беше се отказал от тях, и то отдавна. Все в името на вярата._
	— _Аз посветих живота си на Червената църква — рече старецът._
	_Мия пристъпи напред с горящи очи._
	— _С мен ли си?_
	_Епископът на Божигроб погледна някогашната си ученичка. Тя му се струваше като изваяна от камък, стиснала челюст и юмруци на меката алхимична светлина. Той се вгледа в тези тъмни очи, търсейки помен от момиченцето, което беше взел под крилото си преди шест дълги години. Беше й много ядосан, когато тя се провали на посвещението. След като не оправда надеждите му. Но всъщност през тези шест години тя му беше дъщеря. И винаги щеше да си остане такава._
	_Църквата вече й беше отнела един баща._
	_Можеше ли да им позволи да й отнемат още един?_
	— _С теб съм._
	_Отговорът увисна насред стаята като меч над главите им. Меркурио знаеше какво означава това и къде щеше да свърши. Колко силен в действителност беше врагът, срещу когото се изправяха._
	— _Трябва да действаме скришом, Мия — предупреди я Меркурио. — Когато видиш сметката на Скайва, Църквата не бива да узнава, че си била ти, иначе ще си отмъстят. А със същия удар ще трябва да убиеш и Дуомо, иначе той ще стане десет пъти по-недосегаем._
	— _Това е най-малкият ни проблем — отвърна Мия. — Църквата ще иска да се върна. Донята е мъртва. Скайва може да има ново жертвоприношение за мен._
	— _Те все още не са получили картата — каза Меркурио. — Мога да съчиня някаква история. Ще кажа, че картата се е изплъзнала от пръстите ти, но ти си по следите й. Строго погледнато, може да отнеме месеци, докато я намериш._
	— _Това няма да се хареса на Духовенството — вметна Ашлин._
	— _Да вървят по дяволите! — намръщено изрече Мия. — Духовенството и без това не ме харесва._
	— _Чудесно — откликна Ашлин. — Сега остава да измислим как да пратиш в гроба кардинал, до когото не можеш да припариш, и в същото време да очистиш най-строго охранявания консул в историята на Айтриянската република._
	_Мия и Меркурио мълчаха. Челото на стареца се беше набръчкало. Присвитите очи на Мия шареха по лавиците с книги и не намираха отговор по техните гърбове. Тя обърна поглед към другата стена и колекцията от оръжия на Меркурио. Меча от слънчева стомана на луминатите, ваанийската бойна секира, гладиуса от арената в Лийс…_
	_Очите й се присвиха в две тънки цепки. После хвърли възбуден поглед на стария си учител._
	— _Какво има? — попита я той._
	_Глупаво._
	_Безразсъдно._
	_Невъзможно._
	— _Мисля, че ми хрумна нещо…_


	Тринайсет гладиати се бяха събрали в кръг в двора за тренировките. Стените на Вранско гнездо се издигаха наоколо, излезлият вятър развяваше знамената на рода Ремус. Бяха се завърнали късно от Чермост и наближаваше нивганощ. Но преди вечерята щяха да приветстват в лоното си новия си брат и новата си сестра — най-свещеният ритуал, който се провеждаше тук върху свещената земя на техния колегиум.
	_Вотум витус._*
	[* Воалът на древността забулва произхода на Кръвната клетва, но мнозина вярват, че тя идва от Древната Ашкахска империя и мита за прославения воин и принц Андарай. Неговите подвизи били толкова знаменити, че легендата му надживяла дори разгрома на самата империя. Той бил типичен за времето си герой — несравнимо мъдър, непобедим в битките и по общо мнение надарен като магаре. През по-голямата част от времето си търчал насам-натам да спасява принцеси, да убива зверове и да пръска семето си, макар че явно му е останало време да измисли лирата, тъкачния стан и колкото и да е странно, стола за раждане. Най-омразният му враг бил легендарният Крадец на лица Тарик, който между другите си подвизи откраднал меча от черна стомана на Андарай и преспал с майка му, сестра му и дъщеря му — и с трите, както се говори, в една и съща нощ.
	Андарай се пообидил малко от това. Особено в онази част за майка му.
	Съперничеството между двамата продължило дълги години и по всичко личало, че щяло да свърши със смъртта на единия от тях или на двамата. Но когато кралят демон Ша Анну се надигнал от север и заплашил цялата империя, двамата обединили силите си, за да го победят. Свързани от близост, каквато се среща единствено в битка, мъжете се обявили за братя и дали кръвен обет, че ще останат такива до края на дните си. Тарик дори издържал да не се пъхне повторно в постелите на майката на Андарай.
	Дъщеря му обаче… — Бел.авт.]
	Слънцата близнаци припичаха над двора и Мия усети как потта се стича по голите й ръце и корем. Беше коленичила в кръга, до нея беше Сидоний. Аркад стоеше изправен пред тях, облякъл лъщящ нагръдник с два релефни лъва, издраскан и олющен от дългогодишни битки. Доня Леона наблюдаваше от балкона в красива копринена жълта рокля. Когато погледна надолу към екзекутуса, тя се усмихна и сапфирът на очите й сякаш говореше: „Нали ти казах!“
	— Гладиати — поде екзекутусът, — стоим тук на свещена земя, за да посрещнем в свещен ритуал тези двама доказани воини в нашето лоно. Ние ставаме братя не чрез стоманата, а чрез кръвта. Защото ние сме кръв и кръв ще останем.
	— Ние сме кръв — надигнаха се гласовете около кръга. — И кръв ще останем.
	Екзекутусът извади една кама от колана си, прекара острието през дланта си и остави кръвта да покапе по пясъка. Сетне подаде ножа на мъжа отляво.
	Касапина от Амай го пое. Той повтори ритуала с рязането на дланта, после го подаде на Пеещата сабя. Жената погледна Мия в очите, докато режеше дланта си. И тъй ножът обиколи тринайсетимата. През ваанийските близнаци, Брин и Биерн, дюимера, Пробуждащия вълните, към останалите гладиати в кръга, докато накрая окървавената кама стигна до шампиона, Фуриян Непадналия.
	Айтриянецът наблюдаваше Мия с мрачните си черни очи, на челото му имаше нов сребърен венец. Беше го видяла как се бие в Чермост и победата му („несравним“, беше го нарекъл едиторият, „безупречен“) най-сетне беше разпалила любопитството й. Тя усети, че сянката й потрепери, когато Фуриян сряза дланта си и върху острия връх омеси кръвта си с тази на своето семейство гладиати. Той остави алените капчици да поръсят пясъка, после прекоси кръга и застана пред Сидоний и Мия. Тя отвърна поглед от красивата линия на лицето му, от горящите му очи, надолу към мрака в краката му и видя, че неговата сянка също потреперва.
	_Той стои на пътя ти_, напомни си тя.
	_Всички те._
	_Стоят на пътя ти._
	— Ние сме кръв. — Фуриян й подаде ножа. — И кръв ще останем.
	Мия пое камата и гърдите й се развълнуваха, когато пръстите й докоснаха неговите. Ала като се смъмри сама, че се държи като глупачка, тя се обърна към екзекутуса и го погледна в очите.
	— Не прекалено дълбоко — предупреди той. — Ще ти пречи на хватката.
	Мия кимна и дръпна острието през дланта си. Болката беше ярка и реална и върна света на фокус. Тя беше тук. Чистокръвен член на колегиума. Пред нея лежеше пустиня от пясък, океан от кръв. Но в края му тя видя върховния кардинал Дуомо в неговите дрипави одежди, без Троицата на врата му. Консул Скайва, който протяга ръце, за да сложи на челото й венеца на победителя.
	Сянката й се примъква към техните…
	— И кръв ще останем — рече тя.
	Сидоний взе камата, сряза дланта си и повтори клетвата:
	— И ще останем кръв.
	Край кръга се навдигна радостен общ възглас. Екзекутусът даде знак на Мия и Сидоний да станат и гладиатите се приближиха. Пеещата сабя се усмихна на Мия, а ваанийката Брин я притисна мощно в гърдите си и прошепна:
	— Ти се би добре.
	Касапина я тупна по гърба така силно, че тя едва не падна, другите също й подадоха окървавените си ръце или я побутнаха дружелюбно по рамото. Само Фуриян се държеше настрани, но дали от надменност заради статута си на шампион, или заради враждата помежду им, Мия не можа да разбере.
	— Соколи мои — чу се глас от балкона.
	— Тишина! — изкрещя екзекутусът и всички погледи се обърнаха нагоре.
	С широко разперени ръце доня Леона им се усмихна като богиня на децата си.
	— Победите в Чермост ни спечелиха нова слава и място във Венатус след четири седмици в Ураганова кула!
	Гладиатите нададоха одобрителни викове, Сидоний прегърна здраво Мия през врата и изрева. Тя се засмя и изблъска едрия мъж, но въпреки волята си усети, че издига глас заедно с другите.
	— С приближаването на игрите подготовката ще става все по-ожесточена. Утре се връщате към тренировките си. Но нека днес се знае, че вашата домина не оставя без награда храбростта ви и честта, която й оказвате всеки път, когато излизате на арената!
	Леона плесна с ръце и трима прислужници изнесоха на количка огромна каца между масите и столовете на верандата.
	— Това вино ли е? — промълви Сидоний.
	— Пийте, соколи мои — усмихна се Леона. — Вдигнете тост за новия си брат и новата си сестра. Тост за славата! Тост за многото победи, които ни очакват!


	Три часа по-късно Мия лежеше в килията си със замаяна глава. Беше се опитала да пие умерено, но Сид почваше да крещи всеки път, когато тя изоставаше, а и всички други гладиати пиеха като че ли от това зависеше животът им. Тя предположи, че това е напълно в реда на нещата за хора, които не притежават нищо, които рискуват живота си всеки път, когато излизат на пясъка — мимолетният отдих и пълната чаша сигурно им се струваха като рай. И тъй тя беше дала всичко от себе си, за да изиграе ролята си, беше пила здраво с новото си семейство и се беше усмихвала на техните похвали.
	Дюимерката, Пееща сабя, беше показала особена привързаност към нея, макар че почти всеки в колегиума беше й казал по някоя добра дума. Хитростта й на арената, когато се преобрази с вражеския цвят и се престори на ранена, за да отиде при тях и да ги убие, беше впечатлила повечето от новите й събратя с гениалността си.
	Брин, русата ваанийка, беше вдигнала чашата си за тост.
	— Хубава уловка, Гардже.
	— Да — отвърна брат й. — Когато те видях да стискаш онези черва и разбрах какво си намислила, едва не изкрещях достатъчно силно, че да те издам.
	— Гардже друг път — беше се ухилил Касапина. — Трябва да я кръстим хитрата Лисица.
	— Вълчица — усмихна се Пеещата сабя.
	— Змията — чу се глас.
	Всички очи се извърнаха към Фуриян, който гледаше мрачно от челото на масата. Мия срещна погледа му, видя как устните му се извиват присмехулно.
	— Гладиатите се бият с чест — каза той. — Не с измама.
	— Хайде, братко — възрази Пеещата сабя. — Спечелената победа е заслужена победа.
	— Аз съм шампион на този колегиум — отвърна Непадналия. — Аз казвам какво е заслужено. И какво е откраднато.
	Пеещата сабя премести поглед върху торквата около шията на Фуриян, върху венеца на челото му, и кимна с мълчаливо съгласие. Непадналия отпи от чашата си и повече не се обади. Празненството завърши скоро след това и, честно казано, Мия изпита благодарност. Не беше привикнала на толкова много вино и след още две-три чаши щеше да оцвети стените.
	Сега седеше в килията си, а решетките бавно се въртяха. Преди да угасят лампите, беше чула същата песен от килията на Пеещата и предположи, че навярно е някаква молитва. Но сега мракът се бе спуснал и тя чуваше единствено звуците на съня.
	Сидоний лежеше по гръб и хъркаше като умиращ вол, като спря само колкото да се изпърди толкова силно, че Мия усети звука по пода. Намръщи се и срита едрия айтриянец, който се претърколи и измърмори нещо.
	— Проклета свиня! — наруга го тя и запуши нос. — Имам нужда от собствена килия.
	— _… самият аз рядко изпитвам неблагодарност, че не се налага да дишам…_
	Очите на Мия се разшириха, щом чу шепота.
	— _… а в този момент двойно повече…_
	— Господин Благ!
	— _… извика тя достатъчно силно, за да разбуди и мъртвите…_
	Два черни силуета изникнаха от сенките в другия край на килията.
	— _… АКО ХЪРКАНЕТО НА ТАЯ КАНАРА НЕ ГИ Е РАЗБУДИЛО ВЕЧЕ, НИЩО НЯМА ДА УСПЕЕ…_
	Мия се ухили широко, когато двата демона дотичаха до нея и се гмурнаха в сянката й, като че ли беше черна вода. Внезапно усети успокоителен хлад, който премина на накъдрени вълнички по дължината на тялото й и след себе си остави желязно спокойствие. Усети Господин Благ, който заситни наперено по раменете й, като се провираше между косите й, без да помръдне и едно косъмче. Затъмнение се сви край гърба й и сложи невеществената си глава в скута й. Мия ги погали с ръце и силуетите им потръпнаха като черен дим. Едва след завръщането им беше разбрала колко отчаяно са й липсвали.
	— Черна майко, радвам се да ви видя — прошепна тя.
	— _… ЛИПСВАШЕ МИ…_
	— _… о, моля те…_
	— _… ПИСАНЧЕТО НЕ ЧАК ТОЛКОВА…_
	Мия прокара ръце по тялото на сенчестата вълчица. Нямаше усещане, че може да я докосне, ала да гали Затъмнение беше все едно да гали хладен бриз.
	— Кога пристигнахте?
	— _… ВЧЕРА. НО ТИ НЕ СЕ БЕШЕ ВЪРНАЛА ОТ ИГРИТЕ…_
	— _… всичко е минало добре, доколкото разбирам…_
	— Жива съм, ако това се брои за нещо.
	Господин Благ се отърка в ухото й и кожата на Мия настръхна. Имаше чувството, че я целува дим от цигарило.
	— _… това е всичко…_ — прошепна той.
	Тримцата поседяха известно време в мрака, наслаждавайки се на компанията си. Мия сви пръстите си през ефирните им тела и усети как всяка следа от страха през последните седмици се изпари. Беше успяла, осъзна тя. Първата стъпка към гърлата на Дуомо и Скайва беше направена. А с нейните спътници оставащите крачки й се струваха не чак толкова далече.
	— _… колкото и да ми е приятно…_
	— _… ВИНАГИ МОЖЕ ДА СЕ РАЗЧИТА НА ТЕБ ДА РАЗВАЛИШ НАСТРОЕНИЕТО…_
	— Не, той има право — въздъхна Мия. — Тя чака ли ме?
	— _… ДА…_
	— Водете ме при нея.
	Спътниците й се стопиха в мрака. Усети ги как се появиха в сенките в преддверието и точно както беше направила през онази нивганощ, когато посети Фуриян, тя затвори очи и насочи съзнанието си към мрака. Дали заради виното, или заради досегашните й опити, но този път Прекрачването се оказа малко по-лесно, внезапното стремително движение, световъртежът. Когато отвори очи, откри, че стаята шеметно се върти, но тя беше в сянката на витото стълбище.
	Преви се на две и повърна няколко чаши върху камъните, опитвайки се да заглуши звука. Дочу как няколко гладиати се размърдаха в казармите, потъна в сенките, борейки се с желанието си пак да повърне. Вкопчи се в каменната стена, за да я накара да спре да се върти. Обърса уста с ръка и плю на каменните плочи.
	— Черна майко, напомнете ми да не правя това, когато съм полупияна.
	— _… ХАЙДЕ…_
	— _… пепелянката чака, мия…_
	Тя хвърли поглед на мекверка на стената и се зачуди как ли работи. Измъкна се на несигурни нозе скришом от кулата в сенките на верандата. Зъб седеше под една маса и наблюдаваше с любопитни очи. Когато Господин Благ и Затъмнение прелетяха безшумно край него, кучето се наежи. Мия поднесе ръката си, за да успокои мастифа, но Зъб побягна с тихо скимтене.
	— _… кучетата са глупави…_
	— _… КАЗА ГЛУПЧОТО, КОЙТО СЕ ИЗГУБИ ПО ПЪТЯ ОТ ПОДЗЕМИЕТО ДОТУК…_
	— _… не съм се губил, драга мастийо, разглеждах…_
	— _… ТОВА Е ОГРОМНА КУЛА НА ВЪРХА НА СКАЛА, ОТ КОЯТО СЕ ВИЖДА ЦЕЛИЯТ ГРАД, КАК…_
	— Шшшт! — изсъска Мия и се скри в една ниша.
	Бързи стъпки белязаха приближаването на маги`страта, а по петите я следваше една прислужничка. Двете жени обсъждаха подготовката за пътуването до Ураганова кула и момичето си водеше записки в един восъчен тефтер. Мия изчака, докато се скрият от поглед, и дебнешком се промъкна по коридора до входните врати, които зееха широко отворени на хладния морски бриз. Тя присви очи срещу слънчевата светлина и надникна покрай високите стени на крепостта — червени камъни на фона на пламналото в синьо небе.
	Събра с шепи сенките и се загърна в тях. Движенията й бяха леко тромави от виното, но накрая целият свят бе забулен в мъглив мрак и приглушена светлина и тя ослепя почти толкова, колкото и в деня на раждането си. С тих шепот двамата й спътници я поведоха през двора, покрай патрулиращите стражи до нишата точно до главните порти. А оттам тя затвори очи
F>
	и прекрачи
	             в сянката
	                         от другата
	                                     страна на пътя.
F$
	Падна на колене, хвана се за корема и с неистови усилия се опита да не повърне. След няколко минути в прахоляка си пое глътка въздух и обърса сълзите от очите си.
	— _… добре ли си?_
	— Следващия глупав въпрос, моля — прошепна тя.
	— _… НЕ Е НУЖНО ДА ХОДИМ ПРИ НЕЯ СЕГА…_
	— Не, трябва. Но не бива да се бавим. Събуждат ни чак призори, но ако по някакъв начин усетят, че липсвам през нивганощ…
	— _… ДОТОГАВА ВИНОТО ЩЕ ДЪРЖИ СЪКИЛИЙНИЦИТЕ ТИ В ОБЯТИЯТА НА СЪНЯ…_
	— Все пак трябва да побързаме.
	— _… не е далече…_
	Тя се изправи на разтрепераните си крака и се затътри по прашния път, който се виеше надолу по стръмния хълм с Вранско гнездо на върха му. Тук под открито небе Мия не се нуждаеше толкова от Господин Благ и Затъмнение — познаваше пътя достатъчно добре, че да върви със завързани очи по него. Но все още не смееше да свали наметалото от сенки. Беше облечена като гладиат, а двата жигосани кръга на бузата й показваха, че е нечия собственост. И макар че господарите често вървяха в компанията на въоръжени роби воини, човек рядко виждаше някой да се скита сам. Най-добре беше да не се показва и да избегне напълно евентуални въпроси.
	От юг се чуваше морето и звъненето на пристанищните камбани в подножието, долитаха познатите миризми на града в сянката на крепостта. Известен като Врански покой, той даваше покрив на три-четири хиляди души — оживено търговско пристанище, което бе възникнало под закрилата на крепостта. Къщите бяха от червен камък и с бяла замазка, наблъскани една до друга по стръмните склонове на хълма, спускащи се до водата. Въздухът ечеше от песента на чайките.
	Спътниците й я поведоха по заплетения лабиринт край пристанището. Тук тя захвърли наметалото си, мина крадешком по криволичещите улици с мирис на боклуци и на сол. Стигнаха пред малка пивница и Господин Благ кимна към стаите за гости на горния етаж.
	— _… втория етаж, третия прозорец…_
	Мия се огледа, за да се увери, че е чисто, и започна да се катери. Стигна до терасата на втория етаж, прехвърли се през железния парапет и почука веднъж по стъклото.
	Прозорецът се отвори и тя се вмъкна вътре тихо като шепот.
	Трябваше й малко време, за да привикне с мрака след ярката светлина навън. Но накрая видя една фигура, която се отпусна на стар диван и опъна дългите си крака пред себе си. Беше облечена в черно, кожени бричове и къс кожен корсет, а под него риза от черна коприна с дълги ръкави. Беше боядисала косите си, за да скрие издайническия им рус цвят, и сега те бяха кървавочервени като на Джесъмин. Но човек не можеше да сбърка тези очи.
	Момичето се облегна назад и огледа Мия от горе до долу.
	— Здравей, красавице! — усмихна се тя.
	— Здравей, Ашлин! — отвърна Мия.


>	Книга 2
>	Кръв и слава

>>	13.
>>	Измъкване

	Напоеният с дъх на карамфил дим се изви в морския въздух, изнизвайки се на тънки колони от ноздрите на Мия. Тя всмукна за последно от цигарилото, смачка угарката в стената и въздъхна доволно.
	— ’Паст и кръв, имах нужда от това.
	— Знаех си, че ще ти липсват.
	Аш се усмихна, затъкна един кървавочервен кичур зад ухото си. Беше се боядисала за заблуда — ако по някакъв жесток удар на съдбата човек от Църквата ги видеше заедно от разстояние, Аш можеше да мине за Джесъмин. Измамата беше съшита като с бели конци, но както обичаше да казва Господин Благ, цялата тази работа беше съшита от край до край с бели конци.
	Мия поблагодари с едно кимване, затвори очи, облегна се на стария кожен диван и се заслуша в тютюневото жужене в кръвта си.
	— Радвам се да те видя отново — обади се Аш.
	Мия отвори очи, присви ги и я погледна. Господин Благ скочи на облегалката и провеси опашчицата си през рамото й. Затъмнение се уви около кръста й и сложи глава в скута й. Нито един от спътниците й нямаше доверие на Ашлин, а даже и след като бяха задвижили целия този план в действие, Мия също не можеше да се насили да й повярва. Аш уби Джес. И беше убила Трик. Беше убила всеки, който стоеше на пътя на отмъщението й.
	_Нима тя е много по-различна от теб?_
	Все пак Аш не беше издала на луминатите местонахождението на антикварницата на Меркурио…
	Ашлин огледа парцалите, с които беше облечена Мия.
	— Радвам се да видя, че си се облякла добре за случая.
	— Срещна ли много трудности по пътя? — попита Мия.
	Аш поклати глава.
	— Господин Мърморко бързо ни намери.
	Прозвуча странният смях на Затъмнение. Господин Благ наклони главицата си към Ашлин и прошепна с глас като пушек:
	— _… нахалство…_
	Ашлин се усмихна доволно на котката сянка, измъкна кама от колана си и набоде на нея една ябълка от купата с плодове на близката масичка. Със сръчно движение в китката я метна право в протегнатата ръка на Мия.
	— Ние чакахме в Бяла крепост според плана — обясни Аш. — Щом Леонид пристигна, а ти не беше сред придобивките му, разбрах, че нещо здраво се е объркало. Обаче не си представях, че така сме я втасали, докато господин Умник не ни намери.
	— _… престани…_
	— _… НЕ, ПРОДЪЛЖАВАЙ, МОЛЯ ТЕ…_
	Аш пренебрегна сенките и вместо това изви вежди към Мия. Момичето отхапа шумно от ябълката и дълго дъвчи, преди да отговори:
	— Признавам, че планът срещна малко… спънки.
	— Винаги си имала талант да омаловажаваш нещата, Корвере. — Ашлин набоде още една ябълка от купата и започна да я бели със сръчни движения. — Живееш в крепостта, която е принадлежала на баща ти, преди да го обесят за предателство. Собственост си на жената на джустикуса, когото уби. В гладиатски обор, който се е пръкнал най-много преди половин година и има само един венец до името си. Това как ти се струва?
	— Оцелях в Ситото — сви рамене Мия.
	Аш мушна парченце ябълка между устните си.
	— Забелязах, че не си умряла.
	— А сега дадох и кръвната клетва — продължи Мия. — Вече съм истински гладиат. Планът остава същият. Просто трябва да мина през друг колегиум, това е всичко.
	— Ще трябва да се биеш два пъти по-здраво — отбеляза Аш. — Леонид вече си е осигурил места на Магни с победите от предишни години. А Леона не притежава нищо, което да наподобява политическия капитал на баща й. Тя трябва да спечели поне още три венеца, преди да може да се бие в големите игри.
	— Ако ми трябва някой, който да ми изтъква очевидното, вече си имам Господин Благ, Ашлин.
	— _… някои неща са достатъчно важни, за да се посочват по два пъти…_
	— Вижте, никой не знае по-добре от мен, че сме затънали до гуша в лайна — сопна се ядно Мия. — Но ако някой от вас може да измисли по-добър начин да очистя едновременно Дуомо и Скайва, без Червената църква да надуши нещо, цялата съм в слух, по дяволите.
	— Казах ти го и преди, Мия — отвърна Аш. — Аз мога да очистя Дуомо вместо теб. И аз съм обучавана в Църквата. Може да отплаваме обратно до Божигроб още сега и…
	— Не, казах ти — намръщи се момичето. — Дуомо е _мой_. Скайва е _мой_. Искам да гледам тези кучи синове в очите, когато умират. Искам да _знаят_, че съм била аз.
	— _… КРЪВТА ТРЯБВА ДА СЕ ИЗМИЕ С КРЪВ…_ — изръмжа Затъмнение.
	Аш бутна още едно парче ябълка между зъбите си и повдигна вежди към Господин Благ. Макар двамата да се караха по всички останали въпроси, когато ставаше дума за безумието на Мииния план, те бяха на едно мнение.
	— _… мия, може б…_
	— Не! — отсече рязко тя. — Така ще действаме. А и такава беше сделката ни, Ашлин. Ти ми помагаш да пречукам Скайва и Дуомо, а аз и Меркурио ти помагаме да очистиш Духовенството.
	— Ти няма да ги очистиш само заради _мен_, Мия. Дай да си говорим честно.
	— Ти сигурна ли си, че все още помниш какво значи честност, Ашлин?
	Момичето захапа устна и бавно кимна.
	— Добър удар.
	— Упражнявах се.
	— Трябва да ти напомня, че съм тук, за да ти помогна, Мия.
	— Аз очиствам Дуомо. Аз очиствам Скайва. Такава беше сделката, която сключихме.
	И така беше. Колкото и да бе безумен планът, след като часове наред бяха седели в божигробския параклис, нито Меркурио, нито Ашлин успяха да измъдрят по-добър. Скайва отдавна не се появяваше на обществени места, а Дуомо прекарваше повечето време в Базилика Гранде. И изведнъж двамата да се появят заедно на Магни, на разстояние, от което може да бъдат очистени, като при това Дуомо няма да носи проклетата Троица на врата си… Все едно колко трудно щеше да се докопа дотам, възможността беше прекалено добра, за да се пропусне.
	И тъй, Меркурио докладва на Духовенството, че сделката с браавите се е издънила и че сега Мия преследва картата по сушата. След това тримата се бяха заели да издирят най-добрите колегиуми, за да може Мия да стигне до игрите, макар че Меркурио не беше особено щастлив от участието на Ашлин. Вярно, момичето искаше да си отмъсти на Червената църква почти толкова отчаяно, колкото и Мия. Вярно, беше по-добра лъжкиня от Мия — двамата с брат й едва не унищожиха Църквата сам-самички. Но фактите бяха такива, че Мия и старият й учител й имаха доверие само тогава, когато всичко беше пред очите им.
	А и Мия беше пратила Затъмнение да държи Аш под око и момичето не можеше да диша, без демонът да я чуе. Когато обаче плуваш през пълно с дракони море, не вреди да имаш компания, ако не за друго, то поне да има кого да изядат драконите вместо теб.
	Ашлин се изтегна като котка, лапна още едно парче от ябълката.
	— Съгласна съм — рече тя. — Просто посочвам и други варианти. Но сделката беше сключена и аз ще се придържам към нея. Нека никога не се разчува, че съм жена, която не държи на думата си.
	Господин Благ й се присмя и опашчицата му се уви около врата на Мия.
	— _… напротив, според мен това трябва да се казва на висок глас и колкото може по-често…_
	Ашлин размаха кокалчета.
	— Кой говори на теб, господин Добро настроение?
	Затъмнение надигна глава и шепотът й отекна по дъсчения под.
	— _… КАКТО МОЖЕ БИ СИ СЕ ДОСЕТИЛ, В ТВОЕ ОТСЪСТВИЕ АЗ И ДОНЯ ЯРНХАЙМ СЕ РАЗБИРАХМЕ ОТЛИЧНО…_
	— _… защо ли не се изненадвам…_
	— _… ТИ НЯМАШ ЛИ СИ МИШКИ, КОИТО ДА ГОНИШ, ПИСАНЧО?_
	— _… ти нямаш ли си чатал, който да душиш, драга мастийо?_
	— Добре, стига вече, стига — намеси се Мия. — Трябва да се върна в прекрасната си смрадлива килия във Вранско гнездо, преди да са открили, че липсвам. Трябва да научим колкото може повече за Леона. Знаем отлично какво представлява баща й, но самата доня е малка загадка.
	— Значи добре, че разпитах наоколо — усмихна се Ашлин.
	Тя си отряза ново парченце от ябълката и я сложи на езика си.
	Мия повдигна вежди:
	— Изплюй камъчето.
	— Кажи моля — усмихна се Ашлин.
	— Аш… — изръмжа Мия.
	Тя се ухили широко, облегна се на дивана.
	— Тук съм едва от един ден. Има още какво да науча. Но знам, че Леона се е омъжила за Ремус преди около три години. Хванала му окото на последните Магни, а скоро след това Ремус поискал ръката й от баща й. Доста добър улов за дъщеря на обикновен сангуила — да се омъжи за джустикуса на легиона на луминатите. Според мен показва колко силно политическо влияние има баща й.
	Мия отхапа от ябълката и попита с пълна уста:
	— Бракът им е бил уреден по сметка?
	— На това ниво всички бракове са уредени по сметка. — Аш си отряза тънко кръгче и го мушна между устните си. — Но доколкото разбирам, Леона не се е омъжила насила. Ремус беше богат. Хубавец. Политическата му звезда тъкмо изгряваше. Тя е имала доста голяма изгода от това да се пъхне в леглото му. Затова на твое място щях да гледам да не се изпусна, че аз съм му прерязала гръкляна.
	— О, проклятие, понеже аз смятах да си призная на висок глас!
	Ашлин се подсмихна и сложи ново парченце в устата си.
	— Ами Аркад? — попита Мия и пак отхапа шумно. — Той дълги години е бил шампионът на Леонид. Защо е екзекутус на Леона, а не на баща й?
	Ашлин пак сви рамене.
	— Тук съм едва от един ден. Дай ми време.
	— Нуждая се от всички лостове, до които мога да се докопам. — Мия обърса устата си, изправи се и се протегна. — Затова колкото повече научиш за моята домина, толкова по-добре.
	Аш кимна към дрипите, с които беше облечена Мия, и многозначително огледа голите й крака и корем.
	— Ако не друго, усетът й за мода ми допада.
	Мия подмина закачката, отиде до прозореца и се озърна за неприятелски очи. Когато не откри заплаха, преметна крак през перваза и понечи да се прехвърли навън.
	— Мия!
	Тя се обърна и погледна Ашлин с вдигната вежда. Ръцете на момичето се завъртяха отстрани до тялото й и задърпаха шева на бричовете.
	— Пази се там, в крепостта — рече тя.
	Мия погледна към Затъмнение, която още стоеше свита на кравайче върху дивана като черно петно.
	— Дръж си очите на четири — рече тя.
	— _… ТОЛКОВА, КОЛКОТО МОГАТ БЕЗОКИТЕ…_ — отвърна не-вълчицата.
	И с това Мия изчезна. Надолу по стената и на улицата, където се загърна презглава в сенките. Върна се скришом във Вранско гнездо с Господин Благ, който я водеше към постелята й.
	Замисли се как я гледаше Ашлин. Целувката им в деня, когато си тръгна от Планината. Всичко това е било прах в очите от страна на Ашлин, Мия беше сигурна. Само игра, с която да придвижи напред плановете си за унищожаване на Духовенството. Мия го знаеше. Всички го знаеха. Ашлин Ярнхайм беше отрова. Но от спомена за онази целувка мислите й се понесоха към онази нивганощ в леглото на Гай Аврелий, към вкуса на устните на онази лийсийска красавица. Запита се дали всичко това не беше прах в очите от _нейна_ страна — още една уловка, за да се доближи до сина на сенатора и да нанесе смъртоносния удар. Запита се дали на част от нея не й беше приятно и дали имаше значение, ако й е било.
	Запита се защо _изобщо_ се пита.
	_Не изпускай от очи трофея, Корвере…_
	Когато се върна във Вранско гнездо, назъбената врата беше все така плътно затворена, а стражите — на пост. Беше късен час и малко вероятно беше да пратят прислужник до Врански отдих, преди да събудят гладиатите за закуска. И тъй Мия се протегна към сенките в краката й, към сенките в двора и като си пое дълбоко въздух,
F>
	прекрачи
	            през
	                   пространството
	                                    между тях.
F$
	Падна на колене в прахта със замаяна глава, а изгарящата светлина на двете слънца жулеше отгоре. Поне виното беше изветряло и не я напъваше да повърне, но усещането хич не беше приятно. Капитанът на стражата — момче с набито око на име Ганик, се обърна, когато тя тупна на земята. Но Мия беше скрита под наметалото в сянката на стената и той, като не видя нищо притеснително, бавно се върна на поста си.
	Минаха няколко минути преди Мия да събере достатъчно сили, за да се изправи, после крадешком се промъкна през двора, и напътствана шепнешком от Господин Благ, заобиколи крепостта и тръгна към отворената веранда отзад. Слезе пипнешком по стълбите и накрая откри железните решетки, които отделяха казармите от останалата част от вилата. Спря се да си поеме малко дъх, мислейки с ужас за предстоящото замайване, после хвана сенките в неприветливата малка килия. И като стисна здраво очи,
F>
	прекрачи
	         от мрака
	                 в краката си
	                  в килията зад решетките.
F$
	В тъмнината на казармите жегата не беше и наполовина толкова силна, но на нея й се повдигна, храната се върна по хранопровода и изду бузите й. От покрива на базиликата насам Мия ставаше все по-добра в прекрачването през сенките — като всеки мускул, мислеше си, който заяква, колкото по-често го използваш. Но второ прекрачване след първото явно й дойде в повече, особено когато слънцата припичат тъй ярко в небето. Тя преглътна мъчително, клекна върху сламата и стисна камъните под нея, за да спре въртенето на стаята. Като се ослуша, от килиите наоколо чу единствено тихо хъркане и въздишки.
	— _… всичко изглежда чисто…_ — прошепна Господин Благ в ухото й.
	Тя почака още малко и светът бавно се върна на мястото си. И накрая в безопасността на килията си Мия захвърли наметалото от сенки и примигна в полумрака на подземието право срещу отварящите се очи на Сидоний.
	— Мътните ме взели — измърмори той. — Виж ти…
	Мия тутакси скочи в другия край на килията, стисна мъжа за врата и запуши устата му. Сидоний заби нокти в гърба й, мускулите му се издуха и той заръмжа. Сборичкаха се. Сид беше по-едър, Мия по-бърза и всеки се мъчеше мълчешком да надвие другия върху сламата. Бяха се стиснали за гърлото, вените им бяха изпъкнали, очите на Сид се пълнеха със сълзи.
	— М-ми… — изгъргори той.
	Но даже докато Мия го душеше, неговите ръце също стиснаха по-здраво. Гърлото на Мия се затвори, гърдите й загоряха, мозъкът й остана без кръв. Тя беше още замаяна от прекрачването в сенките и нямаше представа дали едрият айтриянец ще се предаде преди нея. Нямаше представа какво ще направи той, ако тя се откажеше…
	— М… мир — успя да изпъшка Сидоний.
	Мия отпусна едва-едва ръцете си и погледна в очите му. Здравенякът направи същото и в дробовете й влезе струйка въздух. Бавно като топящи се ледове тя отслаби хватката, пръстите на мъжа се отделиха от шията й. Мия се изтърколи от едрия айтриянец и се оттегли в единия ъгъл на килията.
	— ’Паст и кръв — прошепна Сидоний, като потриваше врата си. — З-защо беше това?
	— Ти видя — прошепна Мия.
	— Е, и?
	— Ти знаеш. _Каква_ съм.
	Сид сгърчи лице, като се мъчеше да преглътне. Прошепна толкова тихо, че тя едва го чу:
	— Здрачин.
	Мия си замълча, вперила черните си очи в неговите.
	— И затова ли заслужавам да ме удушиш? — не отстъпи той.
	— По-тихо говори — изсъска Мия и огледа другите килии.
	— _… съвет, който всички заинтересовани би следвало да спазват…_
	Очите на Сидоний се е разшириха, когато котката сянка се появи върху рамото на Мия.
	— Ритни ме… — измърмори той.
	— _… щедро предложение, но не, благодаря…_
	— И аз ти благодаря, задето ми каза, че всичко изглеждало чисто — прошепна Мия.
	Не-котката наклони главица.
	— _… не мога винаги да бъда съвършен…_
	Мия и Сидоний се спогледаха от двата края. В погледа на мъжа се четеше страх, страх от неизвестното, страх от нея. Но въпреки това Сидоний запази хладнокръвие, не отвори уста и само я заразглежда с любопитство.
	— Какво, защо не викаш с цяло гърло за стражите? — попита го Мия. — Не дрънкаш да ме разпънат на кръст, защото съм вещица?
	— Вещица ли? — присмя й се Сид. — Да ти приличам на някой селяндур с размътен ум?
	— Признавам, че го приемаш по-добре от повечето хора.
	— Видял съм много свят, Гардже. И ти не си най-странната птица в него. Далеч не си. — Айтриянецът се облегна на решетките и скръсти ръце. — Значи е вярно… това, което говорят за вас?
	— Че вкисваме млякото, откъдето минем, и изнасилваме девици, откъдето…
	— Че минавате през стени, малка блуднице. Събудих се преди половин час да пусна една вода и гледам, че тя няма. После, _хоп_, появяваш се от нищото.
	— Не стана така, Сидоний.
	— Знам какво видях, Вранче.
	От вилата над тях се чу тътрене на нозе. Стъпките на готвача по дъсчения под, смяната на караула отвън. Скоро екзекутусът щеше да слезе при тях да ги буди за първата серия изтощителни упражнения.
	Мия погледна Сидоний в очите, като внимателно го изучаваше. Мъжът беше хитър, разбойник, пълен смотаняк по отношение на жените. Но не беше глупак. Тя му нямаше вяра, ни най-малко. Обаче двамата заедно бяха пролели кръвта си на пясъците в Чермост и това все имаше някакво значение. И все пак тя за нищо на света нямаше да му разказва за себе си, без той да й даде нещо в замяна…
	Погледна белезите по кокалчетата му и тежките мускули, които подсказваха, че е прекарал живота си в битки. Студенината в сините очи говореше за дълги пътища и още по-дълги години. Дамгосаната върху кожата му дума _СТРАХЛИВЕЦ_…
	— Колко свят си видял? — попита тя.
	— Лийс — отвърна той. — Ваан. Айтрия. Навсякъде, където ме водеха знамената.
	Мия повдигна вежди. Спомни си поведението на Сид по време на Ситото. Той крещеше заповеди като човек, свикнал да командва. Обмисляше тактиката като…
	— Бил си в айтриянския легион — рече тя.
	Сид поклати глава.
	— Бях луминат, Гардже. Служих на джустикуса пет години.
	Мия присви очи, коремът й се обърна на лед.
	— Служил си на Маркус Ремус?
	— На Ремус ли? — присмя й се той. — На онзи коварен мерзавец? ’Паст, не. Служих на джустикуса преди него. На _истинския_ джустикус, девойче. На Дарий проклетия Корвере.
	Сърцето на Мия подскочи в гърдите й. Езикът залепна за небцето в устата й. Черна майко, този мъж беше служил _при баща й_!
	_Но в това нямаше логика…_
	— Аз… — Мия се покашля. — Чувала съм, че цялата армия на Кралесъздателя била разпъната на кръст… по бреговете на Хора. Павирали стъпалата към сградата на Сената с черепите им.
	— Аз не бях там, когато армията на Корвере и Антоний се пръсна. — Сид потърка жигосаното място на гърдите си, гласът му стана някак далечен. — Винаги съм се чудил дали нямаше да мога да направя нещо, ако бях…
	Сид прокара ръка през тъмната си остригана коса. Кимна към околните стени. Към решетките, които ги обграждаха.
	— Знаеш ли, това някога беше къщата на Корвере — въздъхна той. — Някога той и семейството му прекарваха лятото тук, струва ми се. Малко момиченце. Син в люлката. После я дадоха на онази змия Ремус. И като си помислиш, че тук ще свърша дните си. Заключен в подземието на онзи мръсник. И ще печеля кръв и слава за вдовицата му, докато червата ми боядисат пясъка.
	Така значи. Сидоний беше направил повече от това да служи на баща й. Беше му останал верен, когато цялата република се бе обърнала срещу него…
	Зъбите на Гърлото, никога не си е представяла такова нещо! Откъде да й мине през ума, че ще срещне един от бащините си луминати, и то точно под този покрив? Ако преди не беше усещала никаква близост към този мъж, с когото се биха в Чермост, сега тя изпълни гърдите й. От начина, по който Сидоний говореше за баща й, й идеше да разцелува мръсника му глупав.
	_Истинският джустикус_, беше казал той.
	Когато всички други му викаха просто Дарий Корвере, предателя.
	Мия разтри издрания си врат и сянката й се накъдри, докато Господин Благ пиеше страха й. Досега с никого не беше говорила за дарбата си. Хората се страхуваха от това, което не разбираха, и мразеха онова, от което се страхуваха. Но при цялата й необичайност Сидоний не изпитваше нищо подобно на страх.
	_Той е чудак…_
	— Не мога да минавам през стени — призна си тя.
	Очите на Сид се проясниха и той погледна към другия край на килията.
	— Просто… Прекрачвам. В известен смисъл. Между сенките, искам да кажа.
	— ’Паст и кръв! — измърмори здравенякът.
	— Но след това ми се повръща — додаде тя. — И мога да ставам невидима. Но когато го правя, съм почти сляпа. Честно казано, това не е най-прекрасната дарба.
	— Ами спътниците ти?
	— Кажи здравей, Господин Благ.
	— _… здравей, господин благ…_
	— Значи можеш да излизаш от килията по всяко време, когато поискаш?
	Мия сви рамене.
	— В известен смисъл.
	Айтриянецът поклати глава объркано.
	— Тогава какво, в името на Всевиждащия и четирите му проклети дъщери, правиш все още тука, Гардже?
	Един страж дръпна лоста на мекверка и назъбената врата се вдигна нагоре с тресене. Екзекутусът влезе в казармите с наежена сива брада и навития камшик в ръка.
	— Гладиати! — изрева той. — Тишина!
	И като сви рамене към Сид, Мия стана, за да започне работата за деня.


>>	14.
>>	Дишай, Гардже

	Две слънца горяха на безоблачното небе — тлеещо жълтият Шиих и кървавочервеният Саан върху завеса от безбрежно прелестно синьо.* Жегата трептеше на фона на безбрежния океан и за стотен път този ден Мия прокле Всевиждащия.
	[* При все че Ашкахската империя загива в загадъчно магическо бедствие преди хиляда години, в Айтриянската република и до днес са се запазили останки от езика й. Имената на трите слънца — Шиих (Наблюдателя), Саан (Виждащия) и Сааи (Знаещия) са най-очевидните примери, но навярно ще бъде любопитно да се отбележи, че айтриянският пантеон също идва от ашкахски.
	Аа на ашкахски означава „всичко“, а Ния — „нищо“. Айтриянските учени прекарват огромна част от вечерните партита в спорове дали бог Аа и богиня Ния са били почитани в древен Ашках и дали религията на републиката е далеч по-древна от самата република. За предпочитане — докато консумират огромни количества вино.
	Гневен или не, самият Аа мълчи по въпроса. — Бел.авт.]
	Тя танцуваше в кръга, като се изплъзваше от ударите на Пеещата сабя, и ту се приближаваше, ту се отдръпваше. Лицето на жената бе като изсечено от камък, а дървеният й меч свистеше така, сякаш знаеше името й.
	— Не! — изрева екзекутусът от края на ринга. — Подскачаш като проклет чер заек! Ще се измориш до припадък, ако продължиш да танцуваш в този пек! Щитът е оръжие, точно както и мечът ти. Отбивай ударите на противника си, блъсни я.
	Мия вдигна огънатото четвъртито парче от дърво и желязо на дясната си ръка. Беше тежко като купчина тухли, пристегнато с парче старо въже. Наистина тя ненавиждаше проклетото нещо, но казаното от Аркад беше вярно — тя се потеше като прасе от това избягване на ударите ту насам, ту натам. Помъчи се да запомни урока му, но когато Пеещата сабя вдигна меча си и го стовари като гръм отгоре й, Мия инстинктивно отскочи покрай нея и я удари с меча си под коляното.
	— По дяволите! — изруга Пеещата сабя. — Това момиче е по-бързо от дракон.
	— _Не!_
	Екзекутусът прекоси куцешком кръга и извади стоманения гладиус, който носеше винаги по време на тренировките.
	— Ако не спреш да танцуваш като невеста на сватбата си, ще те спъна, по дяволите…
	Мия си помисли, че Аркад може би се кани да я удари, и се наежи. Но вместо това той заби меча в пясъка, точно в центъра на ринга. Щракна с пръсти на Магот, която както винаги чакаше под сянката на малката барака в ъгъла на двора.
	— Въже — нареди Аркад.
	Момичето хукна към поставките за оръжия и откачи едно бойно въже, което гладиатите използваха при упражненията си. Като го завлече при Аркад, Магот загледа с любопитни очи как екзекутусът върза с единия му край дръжката на меча си, а с другия крака на Мия.
	— Танцувай с това, чер заек — изгледа я той намръщено.
	После се оттегли в края на кръга и изкрещя на Пеещата сабя да атакува. Като не можеше да шава ни насам, ни натам, Мия беше принудена да използва щита си и ударите на Пеещата сабя заваляха като гръмотевици. Те разтресоха ръката на Мия, докато накрая старото въже, с което беше вързан щитът за предмишницата й, се скъса наполовина и закачи дланта й във възлестата си кожена хватка. Със сочно хрущене три от кокалчетата на пръстите й се извадиха.
	— ’Паст и _кръв_! — изрева тя и изпусна щита.
	Другите гладиати в двора се обърнаха и я видяха как се преви, стискайки ръката си. Касапина се засмя, Пробуждащия вълни избухна в аплодисменти. Мия кръвнишки изгледа счупения щит и яростно го изрита („Проклето нещо!“). Той прелетя през двора, а тя тупна по задник на пясъка.
	— Оууух! — изохка и със здравата си ръка стисна навехнатите пръсти на краката си.
	— Покажи ми — екзекутусът докуцука и коленичи до нея.
	Мия вдигна треперещата си ръка. Кутрето й стърчеше под напълно грешен ъгъл, безименният и средният й пръсти се бяха изкривили. Аркад завъртя ръката й насам и натам, докато Мия се гърчеше и проклинаше.
	— Ти ми счупи пръстите! — изгледа тя кръвнишки Пеещата сабя.
	Жената сви рамене и преметна през рамо дългите си солни кичури.
	— Добре дошла на пясъка, Гардже.
	— Спри да хленчиш, момиче! — Аркад примижа. — Само са се извадили. Магот!
	Момичето вирна глава от сенчестото си местенце близо до бараката и бързо изтича при тях. Развърза въжето на глезена й и й помогна да стане. Мия се надигна със сгърчено от болка лице. Другите гладиати се върнаха към тренировката си, а Магот поведе Мия за ръка през двора. Тя зърна Фуриян, който се биеше с Пробуждащия вълни и я наблюдаваше с крайчеца на окото си. Лицето му беше непроницаемо, а коремът й както винаги, когато той бе наблизо, се бе свил на топка от тревога и глад.
	_Дали и аз го карам да се чувства по същия начин?_
	Магот отведе Мия в едно дълго помещение от задната страна на крепостта, в което имаше четири плочи от пясъчник. Камъкът беше в същата прегоряла охра като околните зъбери, но повърхността му беше изпръскана с петна в по-тъмно червено.
	_Следи от кръв_, осъзна Мия.
	— Можеш да седнеш — обади се Магот с тънко свенливо гласче.
	Мия се отзова на поканата, като придържаше към гърдите си пулсиращата си ръка. Магот изтопурка до другия край на стаята и отвори няколко чекмеджета. Върна се с шепа дървени шини и кълбо навит кафяв памук.
	— Дай си ръката — нареди момичето.
	Сянката на Мия се изду — Господин Благ пиеше страха й при мисълта какво предстои. Магот огледа пръстите й, докато галеше брадичката си. И леко като падащо листо, тя взе кутрето на Мия.
	— Няма да боли — обеща й. — Много съм добра.
	— ДобрррреееЕЕЕЕЕ! — нададе вой Мия, когато Магот като стрела намести пръстчето й. Тя скочи от плочата и се преви, като стискаше ръката си.
	— ЗАБОЛЯ МЕ! — изкрещя.
	Магот кимна сериозно.
	— Да.
	— _Ти ми обеща, че няма да боли!_
	— И ти ми повярва. — Момичето се усмихна сладко като захарен памук. — Казах ти, че съм много добра. — Тя посочи отново плочата. — Седни пак.
	Мия примигна, за да отпрати горещите си сълзи, а ръката й пулсираше болезнено. Но когато погледна кутрето си, видя, че Магот беше наместила извадената става обратно на мястото й. Пое си дълбоко дъх няколко пъти, седна отново и покорно си подаде ръката.
	Малкото момиче взе безименния й пръст в ръце и погледна към нея с големите си черни очи.
	— Ще преброя до три — каза тя.
	— Добрррреееееее, _ПО ДЯВОЛИТЕ_! — зарева Мия, щом Магот върна ставата на мястото й. Тя скочи и затанцува или просто заподскача из стаята, стиснала ранената ръка между краката си. — Лайно патка слива по дяволите по _дяволите всичкоооооооо_!
	— Доста ругаеш — намръщи се Магот.
	— _Ти каза, че ще преброиш до три!_
	Магот кимна тъжно.
	— И ти пак ми повярва, нали?
	Мия трепна, стисна зъби и огледа момичето от глава до пети.
	— Много си добра в тази работа — призна тя.
	Магот се усмихна и потупа пейката.
	— Последният.
	Мия въздъхна и седна обратно с трепереща от болка ръка. Магот внимателно взе средния пръст и погледна сериозно Мия.
	— Сега този _наистина_ ще те заболи — предупреди тя.
	— Ка… — _острието_ само трепна, когато Магот намести пръста.
	Мия примигна.
	— Ох? — рече тя.
	— Свърши се — усмихна се Магот.
	— Но този беше най-лесният от всички? — възрази Мия.
	— Знам — отвърна Магот. — Много съм…
	— _… добра в тази работа_ — довършиха и двете.
	Магот сложи шини на пръстите на Мия и ги върза здраво, за да не мърдат. Трите жигосани кръга в бузата на момичето вече не бяха чак такава загадка…
	— Защо ти казват Гардже? — попита то, докато я превързваше.
	Мия го огледа внимателно, като се мъчеше да не обръща внимание на топлата пулсираща болка в ръката си. Магот беше лийсийка, загоряла кожа и черна чорлава коса, големи черни очи. Беше мършава, тънка рокличка загръщаше тъничкото й телце.
	_Не е на повече от дванайсет_, предположи Мия.
	Дали защото я срещна в крепостта, където беше отраснала. Дали заради дяволития ум, който искреше в тези черни очи, а може би заради дръзкия начин, по който говореше с по-възрастните. Но в интерес на истината момиченцето й напомняше малко за нея самата…
	— Защо ти казват Магот? — отвърна Мия.
	— Аз първа попитах.
	— Гардже е прякор.
	Мия си спомни първия ден, в който я бяха нарекли така. Първата й среща със стария Меркурио. Старецът хубаво беше изтупал праха от някакви улични разбойници, които бяха откраднали брошката й. В деня след обесването на баща й. Тя беше дъщерята на предател, когото издирваха най-могъщите хора в републиката. А Меркурио не се бе поколебал да я прибере от улицата, да й даде покрив, да спаси живота й.
	_Черна майко, какво ли не е рискувал за мен…_
	Мия поклати глава, мислейки за безумния си план.
	_И колко още продължава да рискува._
	— Един приятел ми го даде — рече Мия. — Когато бях малко момиче. Имах един накит с врана. Той ме кръсти на нея.
	— Аз никога не съм имала накити — замислено рече Магот.
	— Оттогава и аз не съм имала. Онзи беше подарък от майка ми.
	— Къде е майка ти сега?


	_Донята погледна дъщеря си с разширени очи и развалена жълта усмивка — прекалено, прекалено широка. Господин Благ се появи на пода в килията до Мия и доня Корвере изсъска, сякаш се беше опарила. Дръпна се от решетките и изръмжа с оголени зъби._
	— _Той е в теб — беше прошепнала тя. — О, дъщери, той е в теб._


	Мия се взираше в каменния под. В покафенелите пръски стара кръв.
	— Отиде си — рече тя.
	Магот я погледна, кимна натъжено и завърза превръзката.
	— И моята. Но ме научи на всичко, което знам. И тъй когато зашивам рана, намествам кост или лекувам треска, тя пак е с мен.
	Хубава мисъл, каза си Мия. От тези, които напяват на сираците, откакто свят светува. Но дори да имаше прилика с баща си в начина, по който се биеше, с майка си в начина, по който говореше, те пак бяха мъртви, завинаги. Ако изобщо бяха с нея, те бяха призраци на рамото й и шепнеха през нивганощ за онова, което е могло да бъде.
	Ако не бяха _те_…
	Мия завъртя ранената си ръка. Още я присвиваше, но болката беше отслабнала. След седмица-две щеше да бъде като нова.
	— Все още не си ми казала защо ти викат Магот — напомни тя.
	Малкото момиченце погледна дълбоко в очите й.
	— Моли се никога да не научиш.
	Момичето излезе от лазарета и Мия я последва. Магот се върна на мястото си под сянката, а екзекутусът приближи куцешком до Мия, отпивайки малка глътка от плоската бутилчица на хълбока си. Хвана я за китката на ранената ръка и се намръщи.
	— С това няма да се биеш няколко…
	— Екзекутус! — повикаха го тихо.
	Аркад погледна към балкона. Доня Леона стоеше там, дългите къдрици на кестенявата й коса се развяваха, копринената й рокля се синееше като небето над главите им. До нея стоеше един доста издокаран лийсиец в прекалено изискан сюртук за обстановката и прекалено дебел за времето. От двете му страни се бяха разположили двама набити телохранители в кожени жакети.
	— Тишина! — изрева Аркад.
	В двора всичко притихна и гладиатите се обърнаха към своята господарка.
	— Екзекутус, погрижи се за Матилиус. — Донята хвърли поглед към един едър айтриянец, който се бореше с лийсиец на име Ото. — Той ще придружи тези мъже до дома на новия му господар.
	Сивите вежди на Аркад се събраха навъсено.
	— Нов господар ли, мидоня?
	— Матилиус беше продаден на Варо Кайто.
	Гладиатите се спогледаха неспокойно и Мия забеляза внезапно падналия им дух. Матилиус остави тренировъчните мечове и с набръчкано чело вдигна глава към Леона.
	— Домина — рече айтриянецът. — Да не би да съм ви… разсърдил с нещо?
	Леона се взираше в здравеняка с греещи сини очи. Но след бегъл поглед към издокарания мъж до нея те станаха твърди като червения камък под краката й.
	— Аз вече не съм твоя домина. Но ти все така нямаш право да ми задаваш въпроси. Знай си мястото, робе, за да не заповядам на екзекутуса да ти напомни на раздяла.
	Здравенякът сведе поглед, в очите му плуваше смут.
	— Прошка — измърмори той.
	Хладният син поглед на Леона падна върху Аркад.
	— Екзекутус, погрижи се за прехвърлянето му. Останалите, връщайте се към тренировката.
	Аркад се поклони.
	— Вашият шепот е мое желание.
	При все че той добре го скри, Мия успя да забележи объркването в очите на екзекутуса. Каквото и да беше естеството на тази „продажба“, Леона явно не се бе допитала до него.
	Едрият мъж се изправи, погледна Мия надолу към ранената й ръка.
	— Няма да се биеш през следващите три дни, момиче. — Той кимна към русокосите близнаци от Ваан, които се упражняваха върху чучелата в другия край на двора. — Утре ще придружиш Брин и Биерн до еквориума. Можеш да им помогнеш, ако не друго.
	И като се завъртя на петите си, Червеният лъв закуцука през двора. Матилиус се сбогуваше набързо с другите гладиати в малкото време, което му оставаше. Той улови Фуриян за ръката, стисна я силно. Пеещата сабя едва не му строши кокалите в прегръдката си, Касапина, Пробуждащия вълните и Ото го потупаха по гърба. Матилиус погледна през двора към Мия, кимна веднъж и тя му отвърна на свой ред. Не го беше опознала добре, но й се виждаше свестен. И явно в колегиума имаше приятели, братя и сестри, с които се беше бил и лял кръв, а сега беше принуден насила да се прощава с тях.
	Мия премина бавно, за да стигне до куклите, и се присламчи до Брин. Ваанийката беше ниска, почти хубавка, дългият й кок бе подгизнал от пот. Биерн беше по-висок, по-привлекателен на външен вид, с четвъртита челюст и широки рамене. Тренировъчният му меч висеше отпуснато в ръката му, докато той наблюдаваше сбогуването с Матилиус. Ваанийците бяха горе-долу на възрастта на Мия, но и двамата изглеждаха някак по-възрастни.
	Може би нещо в очите им.
	— Кой е Варо Кайто? — попита тихо Мия.
	Близнаците се сепнаха — не я бяха чули да се приближава. Брин намръщено обърна гръб на сбогуванията и хвърли убийствен поглед на издокарания лийсиец на балкона.
	— Търговец на плът — отвърна тя. — Държи Пандемониума.
	Мия повдигна въпросително вежди.
	— Дупка за двубои — обясни Брин. — Под земята. Без разрешението на администратиите. Но битките са кървави. И популярни. Бившите гладиати получават добра цена.
	— Значи е нещо като арена?
	Биерн поклати глава.
	— Там няма чест. Няма правила. Няма милост. Пандемониумът прилича повече на борби с кучета, само че с хора, отколкото на Венатус. А двубоите се водят до смърт. Повечето бойци умират за няколко дни. Даже най-добрите издържат само по месец.
	Мия наблюдаваше Матилиус, когото екзекутусът тъкмо окова в белезници и предаде на лийсийския търговец на плът. Телохранителите провериха прангите, кимнаха веднъж. И с един последен поглед мъжът беше изведен от двора към новия му господар.
	Брин въздъхна и поклати глава.
	— Той върви към смъртта си.
	— Тогава защо отива? — попита Мия.
	— А какво друго да направи? — отвърна Биерн.
	— Да избяга — рече тя ожесточено. — _Да се бие._
	— Да се бие ли? — Брин погледна Мия, сякаш беше малко дете. — Имаше бунт на роби долу във Врански отдих. Може би преди седем-осем месеца. Чу ли за него?
	Мия поклати отрицателно глава.
	— Мъж и жена от робите се влюбили — заразказва Биерн. — Пожелали да се оженят, но техният домини забранил. И тъй, двойката прерязала гърлото на господаря си през нивганощ и избягала. Успели да се доберат до Утринно копие, преди да ги заловят. Знаеш ли какво направиха администратиите?
	— Разпънали са ги — предположи Мия.
	— Да — кимна Брин и приглади кока си. — Но не само тях. Бичуваха и разпънаха с тях всички роби в къщата на техния домини за назидание. Единственият, когото пощадиха, беше робинята, която издала на администратиите къде да намерят убийците. И за верността й към републиката я принудиха да държи камшика по време на бичуването.
	— Такава е цената на неподчинението в Айтрия — заключи Биерн.
	Устните на Мия се свиха. В корема й тревога. Тя знаеше, че животът на робите в републиката е жесток, често и кратък. Знаеше, че наказанието за онези, които се бунтуваха, беше ужасно. Но Черна майко, тази животинска свирепост…
	— Вие бяхте ли там? — попита тя тихо. — На екзекуцията?
	Биерн кимна.
	— Бяхме. Администратиите заповядаха всички роби от всяко домакинство в Отдиха да дойдат и да бъдат свидетели. Най-малкото момче, което обесиха, не беше на повече от осем години.
	— Четири дъщери! — отрони Мия. — Никога не съм си представяла…
	— Като гладиат твоята участ е по-добра, отколкото на повечето хора — обади се Брин. — Кръв. Слава. Бъди благодарна.
	Мия й хвърли кос поглед.
	— Ти благодарна ли си?
	Брин погледна дървения меч в ръката си. До нея брат й изпъчи гърди. Тя погледна небето отгоре, пясъка долу в нозете й.
	— Търпим — рече накрая.
	Мия видя как отведоха Матилиус до входните порти. Той поспря пред назъбената врата, хвърли един последен поглед на събратята си и вдигна ръка за сбогом. Брин му помаха, Биерн сви юмрук и го допря до сърцето си. Побутнаха го в гърба и Матилиус се скри.
	Мия поклати глава, като се чудеше какво ли щеше да направи на негово място. Дали щеше да се сбие в някакъв безплоден жест на непокорство и да докара смърт на братята и сестрите си? Или щеше кротко да тръгне към смъртта си? Как ли щеше да се чувства, ако животът в този колегиум беше наистина нейна съдба? Ако вместо да прекрачва извън стените, когато поиска, тя беше затворена тук? Без власт. Без глас за собственото й бъдеще?
	— Как? — попита тя. — Как търпите нетърпимото?
	— Във Ваан имаме поговорка — отвърна Биерн. — Във всеки дъх е стаена надежда.
	Брин се обърна към Мия.
	Мимолетна усмивка, за да прикрие болката си.
	Лек удар по гърба на Мия, за да наруши грозната тишина.
	— Дишай, Гардже.


>>	15.
>>	Правота

	Тази нивганощ вечерята мина в мрачно настроение без вулгарните шеги и приятелските закачки, които обикновено се разменяха около дългите маси на верандата. Всички бяха потънали в размисли за продажбата на Матилиус. Докато си представяше участта, която очакваше мъжа в Пандемониума, Мия откри, че е загубила апетита си, и вместо обичайните остатъци, които отделяше за Зъб, когато идваше да души в краката им, тя му остави почти цялото си ядене.
	Голямото куче облиза наранените й пръсти, като въртеше късата си дебела опашка. Тя разроши ушите му и се помъчи да мисли за друго. Опита се да мисли за предстоящите двубои, за отмъщението, което я очакваше, когато дойдеше краят им. Беше тук по една и само по една причина. Ала отмъщението нямаше да бъде изпълнено, като станеше близка с тези, редом до които се биеше. Все едно колко смазваща беше мисълта за това.
	Като ехо на собствените си размишления тя усети хладен бриз по тила си. Зъб тихо изскимтя и побягна от Мия с присвити уши и подвита опашка. Господин Благ се уви в сенките на косата й и прошепна, тихо като сенките:
	— _… тези хора не са твое семейство, нито твои приятели. всички те са само средство към целта…_
	Другите гладиати не бяха в настроение да разговарят и мълчаливо дъвчеха храната си. Касапина беше мрачен, но си мърмореше сам и поклащаше глава. Ала към края на вечерята повече не можеше да сдържа езика зад зъбите си:
	— Това са конски лайна — изръмжа той и избута купата настрани.
	— Това е говеждо, струва ми се — рече Пробуждащия вълните, докато си почистваше зъбите с клечка.
	— Говорех за Мати, кървяща сливо. — Касапина изгледа свирепо по-едрия мъж. — Да го продадат на онзи мерзавец Кайто? Той заслужаваше нещо по-добро от проклетата яма.
	— Мери си приказките, братко — размаха предупредително пръст Пробуждащия вълните и баритонът му стана по-дълбок. — Тук има дами.
	Пеещата сабя повдигна вежди:
	— Къде?
	— Достатъчно! — изръмжа Фуриян. Шампионът ги огледа с черните си пламтящи очи. Стисната челюст. Изопнати мускули. — Изяж си храната, Касапино.
	— Това не е правилно, Фуриян.
	Непадналия удари с юмрук по масата и всички обърнаха очи и го изгледаха.
	— Такава е волята на домината. Тя е господарката на този колегиум. Изглежда си склонен да забравяш това. Но припомни ми, братко, какъв беше ти, преди тя и екзекутусът да те измъкнат от калта?
	— Телохранител — отвърна Касапина и стисна зъби.
	— Проклето _магаре_, ето какво си бил — изплю Фуриян. — Носил си торбите до пазара на някаква сбръчкана стара доня и си я чукал, когато ти е заповядвала. Ами ти, Пробуждащ вълните?
	— Аз бях драматичен актьор — отвърна гордо здравенякът.
	— Драматичен актьор ли? Бил си проклет портиер в някой евтин театър, разнасял си питиетата и си чистил лайната в тоалетните между представленията.
	Пробуждащия вълните погледна малко унило.
	— Бях определен да играя крал…
	— Биерн е бил на път за една ашкахска медна мина. — Непадналия описа широк жест с ръка. — Брин, в лийсийски бордей. Кървавата патка на Аа, Пеещата сабя, е щяла да увисне на бесилото! А домината ни измъкна от калта, направи от нас _богове_!
	Мрачният поглед на шампиона обходи столовата, приканвайки ги да му възразят.
	— Домината ни храни. Дава ни подслон. Дава ни шанс да се борим за слава и чест, вместо да живеем на четири крака или по гръб. И ти казваш, че това не е правилно? Всички ние й дължим живота си. Включително и Матилиус. Ето _защо_ това е правилно.
	Мия седеше мълчаливо и слушаше тирадата на Непадналия. Никой от присъстващите не надигна глас да му противоречи. Тя пак се замисли за него — кой беше той, какво го караше да диша. Тя умееше да преценява характера на хората, но Фуриян я озадачаваше. Той се биеше като демон на арената, съвсем вярно. Но ето че изглеждаше напълно доволен да превие врат пред този живот в кръв и робство и да отрече истината за себе си.
	_Защо поне веднъж не мога да срещна някой здрачин, който да не е кучи син или глупак?_
	Вечерята свърши, гладиатите бяха отведени в казармите и да се изкъпят — по четирима накуп. Често я вкарваха със Сидоний, Касапина и Пеещата сабя, макар че тя най-много обичаше да се къпе с Пробуждащия вълните. Мъжът имаше хубав глас и докато се къпеше, често пееше — песни, които явно беше научил от краткия си престой в театъра.
	Мия вече се беше отказала от всяка мисъл за приличие, след като по цял ден се разхождаше с две парчета подплатено сукно и чифт сандали. Струваше й се странно колко лесно привикна с живота в колегиума. Без уединение. Без скромност. А когато затвореше очи, тя още чуваше звука, който не напускаше съзнанието й от игрите в Чермост. Ревът, който я повдигаше на гръмовните си криле.
	_Тълпата._
	Кожата й настръхна при мисълта въпреки нея самата. Споменът гореше в чернотата зад очите й. Но тя си напомни, че имаше причина да е тук и тази причина бяха Магни. Леона беше продала Матилиус, без да обсъди въпроса с Аркад. Ако имаше някакъв риск за колегиума, беше най-добре тя да научи истината за него.
	Сид не беше в настроение, когато Мия се върна в килията им след банята, и тя го остави на мира. Легна си до решетките и се одряма, като се чудеше как да обърне предаността на едрия айтриянец към баща й в някаква полза. И в мрака тя се заслуша в тихото напяване изпод вратата на Пеещата сабя и седя мълчаливо, докато се увери, че останалите гладиати заспаха дълбоко. Повика шепнешком Сид по име, но той не шавна. Тогава усети хладен шепот по тила си:
	— _… къде отиваме?_
	— Ти ми кажи — отвърна тя шепнешком.
	— _… обикалям крепостта от вечерята насам…_
	— Разкажи ми тогава.
	— _… аркад поиска среща с леона. казаха му да дойде, след като тя се изкъпе…_
	Мия кимна:
	— Води ме.
	Сянката й се набразди и Господин Благ изчезна, прехвърчайки до назъбената врата, която сега беше здраво заключена за нивганощта. Мия протегна ръце към сенките в преддверието, точно както беше направила и предишната нощ. Не й беше лесно да ги хване, за миг те й се изплъзнаха, а тя се намръщи съсредоточено, пое си спокойно дъх и
F>
	прекрачи
	            в сянката
	                       оттатък
	                                  назъбената врата.
F$
	Светът се преобърна с краката нагоре и тя едва не падна, преглъщайки ругатнята си, когато се подпря на ранената ръка. Главата сведена ниско, дългата черна коса покрила мастиленочерните очи.
	— _… ела…_
	Не-котката хвръкна напред да дебне за стражите. Като се промъкваше през някогашния си дом като нож между ребра, Мия подмина редицата брони и по широкото стълбище се качи на първия етаж. Мислите й преливаха от спомени от детството й тук.
	Спомни си баща си, който упражняваше конете в двора. Майка си, която четеше до еркерните прозорци в стаята си. Спомни си нивганощта, когато се роди братчето й Йонен, под същия този покрив. Баща й беше плакал, докато държеше детето в ръцете си.
	Спомняше си го толкова ясно. Миризмата му. Начина, по който целуваше майка й — първо по единия клепач, после по другия и тогава накрая по гладкото мургаво чело.
	Добър човек.
	Любящ съпруг.
	Предан пълководец.
	Какъв ли крал щеше да създаде той?
	Мия поклати глава и се наруга, че е глупачка. Това нямаше значение. Царството на баща й беше две крачки широко и шест дълбоко, а двама от мъжете, които го бяха убили, все още дишаха и говореха. Само това имаше значение. Само _това_ трябваше да я интересува.
	Нагоре до четвъртия етаж. Това ниво се ползваше за склад някога, когато родителите на Мия бяха собственици на Гнездото, но след като държаха затворени Соколите в подземието, най-горният етаж сега принадлежеше на господарката на дома. Тиха като шепот, Мия се приближи крадешком по дългите коридори към тихите гласове, които се носеха от къпалнята.
	Тя надникна през вратата и видя доня Леона да излиза от дълбок басейн, който бълваше пара. По тялото й се стичаха рекички вода, косата й беше мокра, лицето без грим. На Мия й хрумна, че жената е красавица — пълни бедра и още по-пълни устни. Очите й пребродиха обгърнатите в облак пара извити форми на Леона и тя се зачуди на тръпката от това. Защо долу в казармите голите тела не предизвикваха нищо, а тук кожата й настръхна? Сърцето й заби по-учестено. Може би си спомни една друга красавица в леглото на Аврелий, вкуса й върху устните на младия дон, златните й целувки, които се спускаха все по-ниско.
	Тогава си помисли за Ашлин. Целувката им на раздяла, когато Мия си тръгна от Църквата. Тази целувка, която беше продължила малко по-дълго. А може би не достатъчно дълго?
	Мия поклати глава. Наруга се, че се държи като новачка. Ашлин Ярнхайм уби Трик. Ашлин Ярнхайм предаде Църквата и нейната свещена клетва да отмъсти за баща си…
	Погледна в другия край на коридора и улови отражението си в малко огледало на стената.
	_Да ти напомня за човек, когото познаваш?_
	Маги`страта чакаше предано до ваната и наметна господарката си с дълъг халат. Леона изглеждаше замислена, гризеше ноктите си и се взираше в малката статуя на Трелена, която служеше още и за чучур. Въздъхна, когато жената се опита да разтрие напрегнатите й рамене.
	— Какво те тревожи, скъпа? — попита тя.
	Леона се усмихна:
	— Как разбра, че имам грижи?
	— Тези ръце са те извадили на бял свят — усмихна се в отговор маги`страта. — Това са гърдите, които те откърмиха. Няма да твърдя, че винаги знам за какво мислиш, но винаги познавам, когато те налегнат мрачни мисли.
	Леона затвори очи, докато тя разтриваше болното място във врата й.
	— Пак сънувам майка ми, Антеа.
	— О, миличката ми — нежно рече маги`страта. — Много години минаха оттогава.
	— Знам това, докато седя тук сега. Но в съня ми винаги съм дете. Малко момиченце, дребничко и уплашено. Точно каквато бях, когато…
	Леона загриза нокът и поклати глава, тишината отекна в банята.
	— Това е ужасно — въздъхна накрая. — Да се живее в страх.
	— Тогава недей живя така, скъпа. Виж колко далеч си стигнала. Виж всичко, което построи.
	— Виждам. Но всичко, което съм построила, са трибуни на ръба на руини, Антеа. — Донята въздъхна дълбоко и стисна зъби. — Трябват ми _пари_. Маркус не ми остави почти нищо, освен тези стени и капитала, който изхарчих да ги преобразя. Той не беше много внимателен с парите.
	— Значи двамата сте си подхождали.
	Леона се усмихна натъжено.
	— Заслужавам си го, предполагам.
	— Той липсва ли ти, скъпа? — попита маги`страта, като побърза да смени темата.
	— Не — въздъхна Леона. — Маркус беше приятен човек, но аз никога не съм го обичала. И… мразех копнежа си по него. Това прави ли ме ужасна?
	— Прави те честна — усмихна се по-възрастната жена.
	Отново се възцари мълчание и Леона пак загриза ноктите си, докато зяпаше в стената. Тук, където можеха да я видят само доверени очи, донята беше захвърлила бронята си и изглеждаше по-млада, отколкото на двора. Почти като малкото момиченце, за което говореше, че била в съня си. Маги`страта продължи да разтрива раменете й и от време на време захапваше устната си. Когато пак заговори, жената го стори с явно безпокойство.
	— Леона, знам, че ти и баща ти…
	— Не, Антеа!
	— Но той има купища пари и несъмнено ако ти…
	— _Не!_ — Донята се обърна към дойката си с блеснали сини очи. — Забравяш мястото си. Не искам да слушам нито дума повече. Ще _умра_, преди да приема и един-едничък меден просяк от този човек, разбра ли ме?
	Маги`страта заби очи в пода.
	— Да, домина.
	Мия, която наблюдаваше от сенките, откри, че се е натъжила. Тя усети, че Антеа беше истински загрижена за Леона, видя, че бариерата помежду им явно е изтъняла с годините. Но колкото и да обичаше господарката си, Антеа щеше завинаги да си остане прислужница. При все че бе кърмила Леона с млякото си, тя никога нямаше да й бъде майка.
	Ала едно беше да подслушва разговор, който можеше да реши съдбата й, а съвсем друго да се натрапва без позволение в такъв дълбоко личен момент. Информацията беше сила, а силата беше предимство. Но Мия беше научила достатъчно тук.
	Като се промъкна тайно по коридора зад Господин Благ, тя стигна до просторната трапезария. Всички стари мебели още бяха тук — дългата маса, където родителите й бяха давали угощения, дървените столове, под които беше пълзяла и между които се бе крила като дете. На стените висяха някои от същите гоблени — богинята Тсана с огнен венец, богинята Трелена с наметало от бурни вълни.
	Стъпки. Приближават. {e}Дрън{/e}-туп. {e}Дрън{/e}-туп.
	Мия и Господин Благ се пъхнаха зад една от дългите тежки завеси. Тя можеше просто да се загърне в сенките и да подслуша разговора на екзекутуса и Леона, но искаше да види лицата им. Да види дали бронята, която Леона носеше извън тези стени, беше същата, която носеше пред легендата на арената, пред мъжа, който служеше на нея вместо на онзи, който бе направил от него шампион.
	Аркад влезе с накуцване в трапезарията и я завари празна. Със стисната челюст той се настани на дългата маса и зачака. Мия видя, че се беше изкъпал, беше сресал брадата и дългата си прошарена коса. Беше трудно да се определи заради белега на лицето и загрубялата му кожа, но тя предположи, че той е някъде в средата на трийсетте. Животът на пясъка не е бил мил с него, но фигурата му, очевидният магнетизъм от победите пред възторжената тълпа…
	Беше свалил кожената броня, която носеше на двора, и се беше издокарал в изискани дрехи. Върху черния му жакет бяха избродирани Соколите на Ремус и Лъвовете на Леонид. Бастунът му също завършваше с лъвска глава. Мия пак се зачуди кому беше предан. Ето го тук, служи на Леона. Ала все пак носеше лъва на баща й върху гърдите си.
	Аркад се озърна наоколо, измъкна плоската бутилчица от жакета си като крадец и отпи дълга мощна глътка.
	— Имаме чаши, ако предпочиташ, екзекутус.
	Аркад се сепна и стана на крака, когато Леона се появи на вратата зад него с бутилка вино и две чаши. Очите му се разшириха леко, когато я зърна, а и самата Мия не можа да се въздържи и също повдигна вежди. Косата на Леона беше мокра, тя беше боса и все така по халата, който беше вързан съвсем хлабаво. Ако човек се вгледаше достатъчно настойчиво под правилния ъгъл, за въображението му не оставаше нищо.
	— Мидоня! — Аркад се поклони с очи, забити в пода, и прилежно се постара да не се вглежда настойчиво под никакъв ъгъл.
	Мия забеляза тънката усмивка върху лицето на Леона, когато отиде до челото на масата и се отпусна тежко в креслото. Тя си напълни чашата, качи крак на дървото. Халатът се плъзна и го откри чак до бедрото.
	— Налей си — усмихна се тя.
	— Мидоня?
	Леона посочи втората чаша, бутилката.
	— Ужасно е, боя се. Но пък е точно за случая. Ето.
	Леона се наведе напред, напълни чашата и я бутна през масата. Аркад гледаше навсякъде другаде, освен към гърдите й, и направо се гърчеше, когато се върна на стола си.
	_Тя го държи в плен така_, осъзна Мия. _Той е по-стар с десет години от нея. На ръст е два пъти колкото нея. Воин с множество битки, шампион, а горкият не знае даже накъде да погледне, когато тя влезе в стаята._
	— Та… — поде Леона и като се облегна назад, отпи от чашата си. — Нападнали са те мисли. Мисли, които не търпят отлагане и които непременно трябва да изслушам.
	Аркад кимна и смущението му се изпари, щом разговорът се насочи към колегиума.
	— Матилиус, мидоня.
	— Какво за него?
	— Продажбата му на Кайто…
	— Беше необходима — пресече го тя. — Наградата от Чермост не стигна да се покрият разходите ни за този месец. Кредиторите искат да си получат парите и ще ги получат.
	— Но Кайто… — подхвана Аркад. — Пандемониумът не е място, където такъв мъж да умре.
	Леона изпразни чашата си на един дъх.
	— Матилиус не беше мъж — рече тя и си сипа още една. — Той беше роб.
	— Вие не вярвате истински в това, мидоня.
	Аркад се взираше в жената отсреща. Мия зърна за миг нежност в погледа й, сменена бързо от жестокост.
	— Нима? — попита тя.
	— Матилиус беше гладиат — възрази Аркад. — Той донесе слава и чест на този колегиум. На _вас_, доня. Вярно, че не беше най-добрият ни меч, но ви служи от цялото си сърце и душа.
	— Това не беше достатъчно. Аз имам прекалено много гърла и те всички струват пари. С всеки ден дълговете ни растат, а кесията ми е празна.
	— И как стана това, питам се аз? — намръщи се екзекутусът. — Когато харчите цяло състояние за една-единствена придобивка?
	— Аха! — въздъхна Леона. — Този път бързо стигнахме до проблема.
	— С хилядата сребърника, които платихте за онова момиче, можехте да изхраните този колегиум до края на годината!
	Мия наостри уши, щом чу да я споменават, очите й се присвиха.
	— Наблюдава ли я в Чермост? — попита Леона. — Видя ли как запали тълпата?
	— За това имаме Фуриян! — изкрещя Аркад и стана от стола си. — Непадналия е шампионът на този колегиум! Онова девойче не може да вдигне даже един проклет щит!
	— Тогава ще се бие в Караваджо. С два меча. Без щит. На публиката страшно ще й хареса. Момиче с нейния ръст да изкормва два пъти по-едри мъже! И с нейната външност! Четири дъщери, тълпата няма да види нищо от надутите си патки.
	Аркад въздъхна и притисна кокалчетата в очите си.
	— Когато създадохте този колегиум, доня, вие поискахте помощта ми.
	— Поисках я. — Леона се заигра с деколтето на халата. — И съм благодарна за нея.
	— Затова, при цялото ми уважение, съветите ми трябва да имат тежест. Познавам ви, откакто бяхте дете. Знам, че отраснахте край Венатус. Но има огромна разлика между това да гледаш от ложите и да ръководиш колегиум.
	Очите и гласът на Леона станаха ледени:
	— Мислиш, че не знам това ли?
	— Мисля, че искате да направите напук на баща си.
	Очите и устните на Леона се свиха.
	— Превишаваш правата си, екзекутус.
	Аркад вдигна смирено ръка пред гнева й.
	— Дъщерите знаят, че помня как се отнесе той с вас и майка ви. И гневът ви е основателен. Но се страхувам, че високата цена, която дадохте за момичето, доказва, че разсъдъкът ви е помрачен по фамилните въпроси. А моят е ясен. Години наред аз съм се бил на пясъците, а след това бях треньор на гладиатите на баща ви. И сега ви казвам — онова момиче не е шампион. Тя притежава лисича хитрост, но не е и наполовина воинът, какъвто е Фуриян. Ще дойде време, когато лукавството и съобразителността няма да й послужат. Когато ще останат само тя, мечът и мъжът, когото трябва да убие.
	Аркад се облегна на масата и погледна Леона в очите.
	— И тя. Ще. Се провали.
	Стомахът на Мия се сви, когато чу Аркад да говори така. Тя вярваше, че го беше впечатлила с проявата си в Чермост, но мъжът като че ли беше напълно сляп за достойнствата й.
	Леона сведе поглед, Аркад се опомни и седна на стола си, като изсумтя извинително. Донята изгълта остатъка от виното и дълго време се взира в празната чаша. Когато заговори, гласът й беше толкова тих, че Мия едва чуваше.
	— Може би беше неблагоразумно да изхарча такава сума. Но… не исках да го видя как отново печели. Майка ме предупреди, когато бях малко момиченце. „Никога не заставай срещу баща си — каза ми тя. — Той _винаги_ печели.“
	Тя вдигна поглед към екзекутуса с пламнали от ярост очи.
	— Но не и този път — изплю гневно. — Никога повече. Искам го на колене. Искам да ме погледне нагоре в очите и да знае, че заради мен лази в прахта. Искам да отпивам от страданията му като от най-хубавото вино. — Тя запрати шишето в стената на косъм от главата на Мия и то се пръсна на хиляди парченца. — А не тази проклета помия!
	Жената отпусна глава и въздъхна.
	— Даже с продажбата на Матилиус сме длъжници на още дванайсет кредитори.
	— Колко?
	— Много. А лихвите растат с всеки ден. — Леона сви юмрук и кокалчетата й побеляха. — Дъщери, де да беше жив Маркус! Още две-три години с възнаграждението му на джустикус и щях да имам достатъчно да направя всичко както му е редът. Ако открия онези, които ми го отнеха…
	— Това няма значение — рече Аркад. — Можем да платим дълга с парите от продажбата на Враната. А оттам ще отведем Фуриян по целия път до Магни. Имаме три Венатус от днес до пълна светлина, три венеца, за да спечелим място в квалификациите. Вие _ще получите_ победата си, доня — даде й дума Аркад. — Ако ме оставите да ви я дам. Имайте вяра в мен. Както аз имам във вас.
	Мия разгледа двойката, един по един, а сетне заедно. Халата на Леона, безсрамната сексуалност, начинът, по който използваше тялото си, за да извади Аркад от равновесие — в известен смисъл това беше логично, след като беше израсла в дом с деспотичен баща.
	Но Аркад…
	Огънят в очите му. Жарта в гласа му, когато даде клетвата си. Той беше шампион в най-жестоките игри, измислени в републиката. С десет години по-стар от нея. Разделени с бариерата между богатата наследница и някогашната собственост.
	И все пак…
	Мия поклати глава. Пет минути насаме с тях и вече знаеше точно защо Аркад беше напуснал Леонид и беше дошъл да служи на непокорната му дъщеря.
	_Горкият глупак е влюбен до уши в нея._
	Леона остави празната си чаша на масата и въздъхна.
	_Чудя се дали тя знае?_
	— Ти си моят екзекутус — рече донята. — Знам, че се отказа от много, за да дойдеш тук. И аз ще се погрижа да възнаградя доверието ти.
	И тя завъртя пръст по ръба на чашата, кимна като че на себе си.
	— Ще послушам съвета ти. Ще пуснем Враната във Венатус в Ураганова кула в края на месеца. Не в Ултима — за нея си имаме нашия шампион. Някоя дребна битка, за да не я повредим. С малко късмет тя ще се покаже в достатъчно добра светлина, за да си възвърнем част от парите, които платихме за нея.
	Сърцето на Мия падна в петите й.
	_Черна майко…_
	— Значи ще я продадете? — попита Аркад.
	Леона погледна към гоблените на стената. Богинята на огъня с меч в ръка, вдигнала щит и обгърната в пламъци.
	— Освен ако не докаже, че е въплъщение на Тсана.
	Леона въздъхна.
	Аркад кимна, Леона си наля още една чаша.
	— А сега, ако си останал доволен… — рече донята.
	Екзекутусът измърмори нещо в извинение и бавно се изправи. С дълбок поклон пред своята домина мъжът излезе куцешком от трапезарията, а бастунът и железният му крак затупкаха в уморено отстъпление надолу по каменните стълби. Леона остана да седи сама, отпивайки големи глътки от чашата си, а размътените й очи се взираха в нещо, което само тя виждаше. Лениво галеше с пръсти ключицата си и светлата кожа на шията си. Отпи нова глътка и облиза устните си.
	Мия стоеше притихнала в сенките и внимателно наблюдаваше. Опитваше се да измисли как да промени решението на жената. Ако можеше да измисли някакъв начин, чрез който Фуриян да изгуби благоразположението й… Да го натрови например преди битка? Ако Мия успееше да се издигне в очите на донята…
	Едно нещо беше сигурно — _не биваше_ да допусне да я продадат.
	Леона захапа устната си и примигна, сякаш се събуди от унеса. Погледна към отворената врата и застина, сякаш се ослушваше. Беше станало късно и вилата се беше притаила. Жената допи виното си, стана, събра халата си и почти на пръсти се измъкна крадешком в коридора.
	Мия се намръщи и присви очи.
	Леона беше господарката на крепостта.
	_Тогава защо се промъква като крадла из собствената си къща?_
	Мия излезе дебнешком иззад завесата и стигна до вратата безшумна като смъртта. Надникна покрай касата и видя Леона на стълбите, които водеха до третия етаж. Скри се от поглед, когато донята се озърна, а после тихомълком се спусна надолу.
	— _… навярно рискувахме достатъчно за тази вечер, мия…_
	Без да обръща внимание на предупреждението на котката сянка, Мия последва жената на тихите си като шепот нозе. Като сянка тя слезе след нея на третия, а след това и на втория етаж. Тук донята спря, за да изчака капитан Ганик и още един страж да минат покрай нея, докато обсъждаха нещо помежду си. Щом те се скриха, Леона продължи предпазливо напред и Мия я последва като привидение, докато жената слезе на първия етаж.
	Мия видя от стълбището как донята се огледа и ослуша в тишината за стражите. После се измъкна от стълбите и на пръсти се добра до една дървена врата в далечния край на коридора. Далеч от хорски очи. Далеч от хорски уши.
	_Аха. Сега вече работата се изясни._
	Тирадата по време на вечерята. Настояването, че единствено волята на тяхната домина има значение въпреки продажбата на Матилиус. Разпаленият огън в очите му, когато говореше за господарката си, предаността му към тези стени.
	_Фуриян!_
	Леона извади от джоба си железен ключ и отключи вратата. Непадналия чакаше от другата страна, дългата черна коса опасваше красивото му лице, усмивката, която изви устните му, когато видя господарката си. С един последен поглед назад, откъдето беше дошла, Леона обгърна ръце около шията на Фуриян и жадно го целуна. После влезе вътре и затвори вратата след себе си.
	— _… интересно…_ — чу се хладен шепот.
	— Да — навъси се Мия в отговор. — Но поне веднъж ми се щеше да се огледам и да открия, че животът ми не е чак толкова интересен.
	— _… о, и какво забавно щеше да има в това?_
	Мия вдигна кокалчета към котката сянка. Господин Благ се засмя тихичко в отговор. И без повече шум двамата изчезнаха в сенките, които толкова обичаха.


>>	16.
>>	Мел

	_Фффиууу-туп!_
	Стрелата се заби в сламеното чучело близо до мястото на сърцето.
	_Фффиууу-туп!_
	Втората се заби още по-близо.
	_Фффиууу-туп!_
	Третата порази целта право в безформеното й лице.
	Мия свали лъка си. Пръстите на дясната й ръка туптяха.
	— Отлична стрелба — каза Брин до нея. — Къде се научи да стреляш така?
	— От една книга, която четох — изръмжа Мия. — Когато свърших да чукам баща ти.
	Ваанийката се изкиска, вдигна своя лък и опъна тетивата.
	— Тежка нощ, а, Гардже?
	Мия остави лъка си и примижа от болка.
	— Имала съм и по-добри.
	— Не и с горкичкия ми стар баща, обзалагам се — ухили се Брин.
	Русокосата изстреля бързо половин дузина стрели една след друга. Три пронизаха сърцето на сламеното плашило, две — гърлото му, а последната — главата му.
	— Зъбите на Гърлото… — отрони Мия.
	— Трябва да я видиш как стреля със силната си ръка — обади се Биерн, който минаваше покрай двете, преметнал през рамо цяла стиска кожени такъми.
	— Ах, но това значи само да се фукам! — отвърна Брин.
	Близнаците тръгнаха рано тази сутрин от Вранско гнездо, точно както правеха на всеки два дни. По заповед на екзекутуса Мия ги беше придружила, вървейки по петите им като куче без кокал. Аркад ги беше изпратил куцешком до портите на крепостта, докато Мия се мъчеше да не се мръщи, спомняйки си как се беше изказал за нея мъжът предишната нивганощ. Той не спомена нищо за предстоящата й продажба, която висеше като меч над главата й. Не й предложи шанс да се докаже, не. Явно беше, че екзекутусът просто иска да се отърве от нея.
	Честно казано, това засегна гордостта й. Повече отколкото беше допустимо. Мия не разбираше защо търси одобрението му. Но в часовете след нощта ранената й гордост се бе превърнала в изгаряща ярост. Тя нямаше повече време за губене — не можеше да поеме риска да я продадат на друг господар. Трябваше да се докаже. Не пред Аркад, а пред доня Леона.
	Като оставеше факта, че тя спеше с Фуриян, Мия подозираше, че донята все още виждаше известна стойност у нея. Мия беше въодушевила публиката в Чермост и реакцията на тълпата беше запалила някакъв малък въглен в душата на Леона. Момичето трябваше да намери начин да превърне тази искрица в огън.
	В Ураганова кула щеше да се реши бъдещето й — в този колегиум и на тази арена. Планът й да убие Дуомо и Скайва висеше на косъм.
	Ала тя нямаше представа как да наклони везните в своя полза.
	Четирима от крепостните стражи на доня Леона придружаваха Мия, Брин и Биерн в суровата, обрасла с шубраци местност зад Вранско гнездо. След около километър те бяха стигнали овална пътека, може би към километър и половина дълга, заградена в червеникавокафявия пясък с плоски камъни. От едната й страна се издигаше конюшня и Биерн влезе вътре с хамута и кожените такъми, докато Брин изстрелваше колчан след колчан стрели по трите сламени плашила.
	Стражите стояха на сянка и не им обръщаха внимание. Мия си даде сметка колко лесно би било за Брин и Биерн да избягат — стрели в гърдите на всеки от стражите, два коня и двамата щяха да се превърнат в прах на хоризонта. Но дори да успееха да стигнат някак си до републиката с дамгите на бузите си, близнаците щяха да осъдят на смърт чрез екзекуция всички други гладиати в оборите на Леона.
	Трябваше да им се признае на администратиите — безсърдечните кучи синове си разбираха от работата.
	Пръстите на Мия тръпнеха жестоко и я боляха от продължителното държане на лъка, затова тя се задоволи да наблюдава през повечето време стила на Брин. Момичето можеше да стреля със затворени очи, с лявата, а също и с дясната си ръка. След като изпразни още един колчан, тя свали ботушите си и стисна лъка между пръстите на краката си. И навярно в най-изумителната демонстрация на сръчност, която Мия беше виждала някога, тя бавно застана на ръце, изви гръбнака си и стреля с _ходилата_ си, промушвайки сърцето на сламеното плашило.
	— Като заговорихме за фукане… — обади се Мия.
	Брин се преметна плавно и стана, изтупвайки прахоляка от дланите си.
	— Детска игра е, когато ти и мишените ти сте неподвижни — сви рамене тя. Обърна се към конюшнята и извика на брат си: — ’Паст и кръв, Бриен, ти впрягаш ли ги тези коне, или ги молиш да се омъжат за теб?
	— Вече съм ги питал, и двата казаха не — беше отговорът.
	— Значи имат чудесен вкус.
	Близнакът на Брин излезе от конюшнята с един голям щит, като водеше двойка коне, впрегнати в дълга лъскава колесница. Животните бяха бели като облаци с изваяни от мрамор мускули. Въпреки желанието си Мия усети остра болка, когато ги видя, и си спомни за своя жребец Кучисин. След като я беше спасил от сигурна смърт в Ашкахската пустиня, Мия го беше пуснала на свобода, вместо да го затвори в конюшните на Червената църква. И се надяваше, че сега той броди из някое хубаво място и пръска щедро семето на своите кучи синове.
	Той й липсваше.
	Честно казано, онова време доста й липсваше…
	— Вранче сестрице — Биерн махна към конете с широка ръка, — запознай се с Шипка и Роза.
	Мия огледа двойката, която теглеше колесницата на Биерн. Като всички коне, с които се беше запознавала, и тези четириноги се плашеха от нея, затова тя остана на почтително разстояние. Фактът, че беше кръстила единствения кон, който я бе търпял, Кучисин, говореше за чувствата й към добичетата изобщо, и все пак тя познаваше расовото животно, когато го видеше.
	— Това са кобили — отбеляза Мия. — Повечето еквилаи, които съм виждала, се състезават с жребци.
	— Повечето еквилаи, които си виждала, са кретени — отвърна Биерн.
	Сестра му кимна.
	— Жребците мислят с патките си. Кобилите знаят как да запазят самообладание в труден момент. Както с конете, така и с хората, а, братко мой?
	Биерн вдигна предупредително пръст.
	— Почитай по-старите от теб, пале.
	— Ти си по-голям от мен с _две минути_, Биерн.
	— Две минути и четиринайсет секунди. Хайде, идваш ли, или не?
	— Застани в центъра. — Като кимна с глава, Брин посочи на Мия прашния хиподрум. — Когато ти кажа, опъваш лъка колкото можеш по-добре.
	— Искаш да ви застрелям? — попита Мия с вдигнати вежди.
	Брин се изсмя силно.
	— Искам да се опиташ. И не забравяй да дишаш.
	С това ваанийката скочи в колесницата до брат си. Като изплющя с поводите и намигна на Мия (за което сестра му го сръга по ръката), Биерн поведе конете по пистата.
	Колесницата беше с две колела, широка и достатъчно дълбока, за да могат братът и сестрата да си сменят местата. Беше червена, украсена със златиста боя и издялан сокол на колегиум „Ремус“. Върху големия щит на Биерн също беше нарисуван червен сокол, а краищата му бяха назъбени като стените на укрепление.
	Мия отиде на острова от червеникавокафява пепел, обграден от овалната пътека. В средата му в една редица бяха наредени сламени мишени отляво и отдясно на Мия. На истинския Венатус тези сламени плашила щяха да бъдат истински мъже — убийци и изнасилвачи, наредени, за да бъдат екзекутирани от еквилаите пред възторжената тълпа.*
	[* Еквилаите са разновидност на гладиатите — традиция, която е била заимствана от Лийс и възприета от Айтриянската република с огромен ентусиазъм. Надбягванията между еквилаите са най-важното събитие във всеки Венатус, а мъжете и жените, които излизат на пистата, могат да спечелят също толкова голяма слава като воините на пясъка.
	Еквилаите се борят по двойки — колесничар, известен като сагма (седлото), и стрелец с лък, известен като флагела (камшика). Състезанията между еквилаите се провеждат на овална писта в средата на арената с участието традиционно на четири отбора. Състезанието включва девет обиколки на пистата, а победителите се избират според събраните точки по време на цялото надбягване. Точки се печелят по различни начини. Най-напред, смъртоносен изстрел по някой от затворниците в центъра на хиподрума. Затворниците са завързани за стълбове и не могат да бягат, затова точките са малко — само две на калпак. Успешната обиколка на хиподрума също носи две точки. Раняването на съперник от друг отбор дава три точки, а смъртоносният изстрел получава пет. На произволни интервали върху пистата се хвърлят лаврови венци, известни като корона, и еквилаите печелят по една точка за всеки венец, който вдигнат от прахта. Изстрел обаче по противниковите коне се наказва с десет точки — състезанията са предназначени за самите еквилаи и мекосърдечните между вас ще се зарадват да научат, че атакуването на конете се смята за недостойно.
	Възможно най-драматичното убийство на еквилаи от противников отбор е напълно приемливо и нещо повече — то се поощрява. — Бел.авт.]
	Мия гледаше как близнаците препускат по пистата все по-бързо и по-бързо. Опашката на Брин се развяваше на вятъра зад нея, бронзовата кожа на Биерн блестеше на слънчевата светлина.
	— Готова ли си? — извика й Брин.
	— Да — отвърна момичето.
	— Стреляй, Гардже!
	Мия въздъхна, прицели се в гърдите на Биерн. Проследи колесницата, като дишаше бавно, както Брин й беше казала, въпреки болката в изкълчените пръсти. И тъкмо когато двойката взе завоя, тя изпрати стрела право в гърдите на красивия вааниец.
	Биерн вдигна щита си и без затруднение парира изстрела. През назъбените процепи на вдигнатия щит той изстреля четири стрели, две от които се забиха до сандалите на Мия, а другите две уцелиха плашилото до нея.
	— Казах ти да стреляш по нас, а не да ни каниш на танц! — извика Брин.
	— Мога да танцувам с теб по-късно, ако искаш — провикна се Бриен.
	Брин прониза друго плашило, а брат й се наведе под опасен ъгъл от колесницата и със свободната си ръка вдигна малък камък от пистата. Мия се намръщи и се опита да се отърси от чувството, че я правят на глупачка.
	— Добре, така да бъде… — измърмори тя.
	И започна да праща изстрел след изстрел, докато двойката галопираше около пистата. И макар че изстрелите й бяха точни, тя скоро осъзна, че Брин и Биерн бяха майстори. Щитът на Биерн беше непробиваем и умението му да управлява конете беше равно почти на умението на сестра му с лъка. В най-унизителния момент Биерн спря една стрела, която свистеше право към гръкляна на Брин, а в същото време се наведе от колесницата, за да вдигне камък, държейки поводите между проклетите си зъби. Междувременно Брин обсипа плашилата с дузина изстрели, като спираше от време на време колкото да стреля в краката на Мия и да я накара да потанцува.
	След девет обиколки двамата спряха пред нея. Биерн скочи от колесницата и се поклони до земята:
	— Валс или балина предпочитате, мидоня?
	Брин пак го удари през ръката и се усмихна на Мия.
	— Добра стрелба. На един-два път за малко да ме свалиш.
	— Лъжкиня — възрази Мия. — Нито един път не бях близо.
	Брин трепна и кимна унило:
	— Опитвах се да те накарам да се почувстваш по-добре.
	— Къде се научихте на това?
	— Баща ни отглеждаше коне — обясни Биерн. — А Брин е дявол с лъка, откакто проходи.
	Мия поклати глава. Знаеше, че не бива да пита. Не бива да се сприятелява с тях. Но истината беше, че ги харесваше. Приятната усмивка на Биерн и наперената походка на Брин.
	— Как се случи, че попаднахте тук? — попита тя и огледа пистата, която ги заобикаляше, и силуета на Вранско гнездо в далечината. — На това място?
	Брин изсумтя.
	— Слаба реколта. Преди три години. В селото не се събра зърно, за да платим десятъка на айтриянските администратии. Те оковаха нашия земевладелец във вериги и бичуваха него и цялото му семейство публично.
	— Това не ни хареса — обясни Биерн. — С Брин бяхме твърде малки, за да ни пусне баща ни, но всеки, който беше дорасъл да върти меч, отиде до портите на маги`страта. Завлякоха го на площада и го бичуваха, за да си върнат.
	— На него това не му се хареса — продължи Брин. — Можеш да си представиш какво последва.
	— Легионерите — каза Мия.
	— Да — кимна Биерн. — Пет стотни бяха кучите им синове. Убиха до крак всички бунтовници. Изгориха всяка къща. Продадоха всеки, който не беше загинал. В това число нас двамата.
	— Но вие дори не сте били замесени. Баща ви не е позволил да се вдигнете.
	— Да не мислиш, че на айтриянците им пукаше? — усмихна се накриво Биерн. — Цялата тази република, че и кралството преди нея даже… Построена е на гърба на безплатната работна ръка. Но сега Лийс, Ашках, Ваан са все под айтриянска власт. Откъде тогава да дойдат новите роби? Когато не останаха земи за завоюване?
	— Строят република, която е несправедлива и в костите — рече Брин. — За облага на шепа хора, не на мнозинството. Но тези шепа хора имат _оръжие_. И хора, на които плаща, за да го размахват, без да мислят. Затова, когато някой от множеството се надигне срещу несправедливостта и жестокостта, системата го оковава във вериги. За назидание на другите и със същия удар праща още едно тяло за жигосване. Още един чифт ръце, които ще строят пътищата им, ще издигат стените им, ще работят в ковачниците им и всичко това за оскъдна надница и страх от камшика.
	Мия поклати глава.
	— Това е…
	— Страхотия?
	— Да.
	— Това е животът в републиката — сви рамене Брин.
	Мия въздъхна. Гарвановочерни кичури бяха полепнали към потното й лице.
	През целия си живот тя не беше поставяла под съмнение правотата на реда. Никога не се бе спирала да се огледа и да види хората под нея. Онези, които се бяха придвижвали като неми духове из дома и апартаментите им в Ребрата. Мъжете и жените, които я бяха обличали, бяха й готвили, бяха я учили да смята и чете. Майка й и баща й се грижеха за тях, не ще и дума. Възнаграждаваха онези, които им служеха добре. И все пак те _служеха_. Не защото са искали. А защото другата възможност беше камшикът или смъртта.
	Тя имаше чувството, че от очите й пада някаква пелена. Истинският ужас на републиката, в която беше отгледана, й беше разкрит в цялата му противна величественост.
	И все пак…
	_Скайва._
	_Дуомо._
	Имената горяха като пламък в мислите й. Като морски фар, който неизменно й показваше пътя, все едно в колко черна тъма тънеше светът. Несправедливостта, жестокостта на тази система, да, тя ги виждаше ясно. Но какво можеше да направи в действителност, за да я промени? Без да изложи на риск всичко, за което беше работила? Като затвореше очи, тя още виждаше баща си, който се люлееше на примката на площада. Майка й във Философския камък, светлината избледнява в очите й, докато бута окървавените ръце на Мия и с умиращия си дъх шепне:
	_„Не дъщеря ми… Само… сянката й.“_
	Спомените върнаха яростта, а яростта беше приятна на вкус. Напомни й коя е, защо е тук. За да надвие най-добрия гладиат в републиката. За да се изправи ликуваща пред убийците на семейството си и да разпори гърлата им, едно по едно. И доста тежка работа я чакаше, за да стигне дотам, след като я продаваха като говежди бут на пазара.
	Да изпъкне в Ураганова кула. Това беше грижата й.
	Първата й, _единствената_ й грижа.
	И тъй, въпреки болката в ранената ръка, тя сложи нова стрела на лъка и кимна на Брин.
	— Добре. Кажи ми къде бъркам. А след това пак ще опитаме.


	— Изглежда е затънала до гуша в дългове — Мия дръпна от цигарилото си. — А Аркад я убеди да ме продаде, за да я оставят на мира кредиторите й.
	Ашлин се облегна на дивана и мушна едно зърно грозде в устата си:
	— Кучият му син.
	— След като убих дузина гладиати в Чермост. Той не се сеща за друг на пясъка, освен за Фуриян. „_Той_ е шампионът на този колегиум… _Той_ ще те отведе до победата, мидоня.“ О, да, ще я отведе и още как, мързелив глупако. Но първо ще я доведе до оргазъм. Трябваше да ги чуеш онази вечер…
	Мия изпусна сивия дим, сякаш беше огън.
	— Вчера Аркад ме върза с въже на ринга. Едва не ми счупи ръката с тези глупави щитове. Нарича ме „момиче“, сякаш думата е сродна с „кучешко лайно“.
	— _Проклет_ кучи син — рече Аш и налапа още едно зърно грозде.
	Мия изгледа с присвити очи момичето насреща й.
	— Ама ти на подбив ли ме взимаш, като се съгласяваш с мен?
	— Кажи-речи — подсмихна се Аш. — Но не е лошо да излееш мъката от циците си, Корвере.
	— _… надявам се, че вече се чувстваш по-добре…_
	Мия погледна не-котката, която се беше свила на рамото й.
	— И ти ли започваш?
	— _… вайкането или мисленето. кое е по-продуктивно?_
	— Явно с господин Весел поне веднъж сме на едно мнение — отбеляза Ашлин.
	— _… ако имах истински нокти, щях да ти откъсна езика от…_
	— Със Затъмнение се ослушвахме наоколо — продължи Аш все едно котката сянка не се беше обадила. — Със сигурност само малцина знаят за дълговете на твоята домина. Тя купува само най-доброто на пазара. Облича се като кралица. Подозирам, че това е половината от проблема й.
	Затъмнение вдигна главата си от скута на Мия и гласът й отекна по пода.
	— _… ПРЕКАЛЕНО МНОГО СЕ ВЪЛНУВА КАКВО МИСЛЯТ ХОРАТА ЗА НЕЯ…_
	— Може би не иска слуховете да стигат до баща й — отговори Мия и смачка угарката си. — Не иска да му достави удоволствие, като я види как се бори да оцелее.
	Аш хвърли една чепка грозде на Мия и заговори с пълна уста.
	— Така, както аз виждам нещата, имаме няколко възможности — рече тя.
	— _… НАЙ-ПРОСТАТА Е ДА ПРАТИМ В ГРОБА КРЕДИТОРИТЕ Й…_
	— Да — кимна Ашлин. — Ще се наложи да поразпитаме из градчето, но знам със сигурност, че единственото място, откъдето купува жито, е търговец на име Анатолио. Оказва се, че той е много привързан към леките жени, а аз знам къде точно си пъха…
	— Няма да затрием някакъв беден кучи син, чието единствено прегрешение е, че е дал на кредит зърно на домината ми — намуси се Мия.
	— _… МАЙ ЩЕ ТРЯБВА ДА ВИДИМ СМЕТКАТА НА ПОВЕЧЕ ОТ ЕДИН…_
	Аш пак кимна.
	— Почти сигурно е заборчняла към началника на пристанището. Може би към строителите, които са работили в Гнездото. И шивачката й…
	— Да, да, разбрах — прекъсна я Мия. — Ще се наложи да избием половината Отдих. Нещо, което няма да направим. Ако колегиумът се представи добре, Леона ще си подсигури покровителството на някой богат ребророден мерзавец, като мине следващият Венатус. Засега ще бъде най-умно да обърнем погледите си към…
	— Ураганова кула — кимна Аш. — Да. Единственият начин да си осигуриш място в колегиума „Ремус“ е да победиш там. И то със замах.
	— Та ние дори не знаем какво ще включват игрите.
	— _… ЗАСЕГА…_
	Ашлин кимна.
	— Нали затова сме тук с вълчо. Утре един кораб ще отплава за Кулата. Ще пристигнем там след седмица, ще разучим какво става зад кулисите на арената и ще разберем какво точно те очаква. Тогава ще скроим плана и ще ти дадем победа, която ще засенчи даже младия козел на Леона.
	— Никога нямаше да надуша това, ако не я бях видяла — въздъхна Мия. — Тя се държи прекалено благопристойно.
	Аш сви рамене.
	— Няма да е първата богата жена, която плаща на добър жребец да почесва сърбежите й. Половината от тръпката е тайната, в която се налага да го пази.
	Мия задъвка гроздето, набръчкала замислено челото си. Плодовете бяха превъзходни и желана промяна след безкрайната върволица от яхния и каша, които сервираха на гладиатите за вечеря и на закуска всеки ден.*
	[* В седмиците, които последваха Чермост, Мия беше научила, че на измършавелия готвач, който служеше при доня Леона, му викаха Пръста, макар че никой в обора не знаеше защо. Повечето гладиати смятаха, че той беше си спечелил името заради дръгливостта си, но Касапина настояваше, че по-рано готвачът бил член на шайка браави, чийто любим метод за убиване включвал отсичане на по-маловажните хорски пръсти и завирането им в отверстия, които обикновено не били предназначени за тази цел.
	Откъдето и да идваше прякорът му, кулинарните умения на Пръста не бяха по-впечатляващи от тези на накъркан слепец, който се мъчи да уцели нощното гърне. Кашата му имаше плътността на течен сопол и една вечер Мия намери подозрително човекоподобен пръст от крак в яхнията си.
	Излишно е да споменаваме, че Зъб, който вечно душеше около масата в търсене на отпадъци, с всяка нивганощ все повече и повече се привързваше към Мия. — Бел.авт.]
	— Хубаво грозде — измърмори тя.
	— Нека никога да не се разчува, че не те обичам, Корвере.
	Мия рязко вдигна глава, но Аш се беше изтегнала на кушетката и мушкаше зрънца грозде в устата си. Беше вирнала ботушите си на страничната облегалка, кръстосала обутите си в кожа крака. Косата й беше пораснала и се спускаше по гърба й на червени вълни.
	_Червена. Като кръвта по ръцете й._
	Ала ето че Мия беше тук. И й вярваше. Тя знаеше, че Ашлин иска смъртта на Духовенството. А Мия и Меркурио бяха най-добрата й възможност да се върне в Планината и да се погрижи за това. Но дали общата им омраза към Червената църква беше достатъчна? Дали Аш не играеше по-далечна игра? Защото нямаше да й е за първи път.
	Ашлин Ярнхайм я беше лъгала.
	Ашлин Ярнхайм беше отрова.
	_Защо тогава устните й имаха вкус на мед?_
	Мия потри с ръка очите си, кимна бавно.
	— Тръгни към Ураганова кула със Затъмнение — рече тя. — Колкото повече научим, толкова повече шансове ще имам за победа, която Леона няма как да не възнагради. Предполагам, че ще пристигнем ден-два преди началото. Дотогава трябва да знам всичко.
	Аш кимна, преглътна хапката си и обърса устни в ръкава си.
	— Така. Жребецът на Леона. Фуриян, Непадналия.
	— _… ЗДРАЧИНЪТ…_
	— Ще бъде ли пречка?
	Мия поклати глава.
	— Не се притеснявай за него.
	— Но аз се притеснявам!
	— Защото без мен няма да се докопаш до Църквата, а?
	Черните очи се впиха в искрящосините. Търсейки лъжите зад тях.
	— Виж, знам, че ни дели кръв в миналото — поде Ашлин. — Но между нас има повече от кръв. Аз не съм тук само заради Църквата. И не съм се свила в тая миризлива дупка заради обаянието й. А и на теб трябва да е ясно това, иначе нямаше да бъдеш тук с мен все едно колко сенчести вълчици ще пратиш да ме следят на всяка крачка.
	Мия гледаше втренчено. Очите на Ашлин. Ръцете на Ашлин. Устните на Ашлин. Момичето също я гледаше втренчено и остави тишината да зададе въпросите й вместо нея.
	Мия ги подмина.
	— На добра слука в Ураганова кула — рече накрая. — Дръж под око пристанището. Прати Затъмнение, когато пристигнем, и ме извести какви ще бъдат игрите.
	Тя бързо се изправи и преметна косата през рамото си, избягвайки да погледне Ашлин в очите.
	— Тръгваш ли вече?
	Мия кимна.
	— По-добре да вървя, преди да са открили, че ме няма. Сидоний е разбран човек, но нямам желание и друг да научи каква съм.
	Ашлин мълчешком проследи как Мия отиде до прозореца, прехвърли се през перваза и изчезна от поглед. Без да каже нищо. Без да погледне назад на раздяла.
	Аш поклати глава и мушна още едно зърно в устата си.
	— Вижда се с просто око, Корвере — въздъхна тя.


>>	17.
>>	Ураганова кула

	Мия крачеше напред-назад в клетката, заковала очи в пясъка.
	Тя, Сидоний, Пеещата сабя, Пробуждащия вълните и Касапина бяха заключени в килии по края на арената в Ураганова кула, вкопани под земното равнище. През малки решетъчни прозорчета можеха да наблюдават игрите, докато чакаха реда си пред тълпата. Мия се въртеше из клетката и размишляваше върху събитията, които я бяха довели тук.
	Точно както беше казала на Ашлин, гладиатите в колегиум „Ремус“ тренираха още седмица под жарките слънца, преди да потеглят за Ураганова кула. Ръката на Мия се оправи дотолкова, че след два-три дни тя се върна към тренировките, макар че при цялото внимание, с което я удостои Аркад, можеше изобщо да не си прави труда — ясно беше, че всички надежди за място във Венатус Магни бяха възложени на Фуриян, Брин и Биерн. След като подслушал доня Леона и нейната маги`стра, Господин Благ научил, че вече са почнали да разпитват за продажбата на Мия. Двама-трима купувачи проявили интерес — един бордей в Бяла крепост, местен маги`страт, който се нуждаел от телохранител, в когото от време на време да намърдва патката си, и естествено, Варо Кайто и неговият Пандемониум. Нито един истински сангуила.
	Целият план на Мия зависеше от победата й в Ураганова кула.
	До града бяха пътували със „Славната хрътка“ и пристигнаха няколко дни преди определеното начало. Пристанището гъмжеше от оживление, а хората бяха пътували отдалеч за игрите — всяка странноприемница, стая под наем и плевня се пукаше по шевовете*. Ашлин беше пратила Затъмнение при Мия в килията й и сенчестата вълчица й беше разказала всичко, което двете с Аш бяха научили за предстоящите игри. През следващите няколко нивганощи Мия и Ашлин си разменяха послания по демона и така сглобиха плана си.
	[* Ураганова кула е пристанище в северозападната част на Айтрия и един от най-старите градове в републиката. В началото той бил скромен морски фар на северните брегове на Залива на бурите, който трябвало да предупреждава корабите за коварните рифове. Въпреки всички усилия съдовете продължавали да се разбиват често и на брега наблизо се зародила колония от безделници, които се препитавали, като претърсвали плажната ивица. Накрая те построили град, известен като Ураганова стена.
	Няколко години по-късно избухнал скандал, когато пазителят на фара Флавий Северис бил обвинен от своя приятел Данилий Калидий, че нарочно насочва корабите към скалите, за да увеличи богатството си. Калидий построил втори фар при южния вход на залива и основал втори град на име Облакова кула.
	Съперничеството между родовете Северис и Калидий, а следователно между Ураганова стена и Облакова кула, било легендарно. През годините избухнали няколко кървави конфликта и двата морски фара били разрушени. Крал Франциско I, великият обединител, който не давал пукната пара` за „добро“ и „зло“, а просто искал „проклетите му кораби да спрат да се разбиват в проклетите скали“, заплашил, че ще разпъне на кръст всеки Северис и Калидий, когото спипа, само и само да възстанови мира.
	Разковничето обаче не било скрито в насилието. Без знанието на родителите им една от дъщерите на семейство Северис се запознала с един от синовете на семейство Калидий и напук на здравия разум те се влюбили похотливо. Макар че историята притежава всички качества на класическа айтриянска трагедия, тя стига до забележително мирна развръзка и само един верен приятел, втори братовчед (когото и бездруго никой не обичал много), и един малък териер на име Барон Джафшалот били убити в последвалата драма. Двамата влюбени се оженили, мирът бил договорен и се народили много деца. С времето новокръстената Ураганова кула се превърнала в едно от най-богатите пристанища в кралството на Франциско.
	Градът стои и до ден-днешен — траен завет, благородни ми приятели, за силата на юношеските хормони и желанието на родителите да си имат прелестни внучета. — Бел.авт.]
	Сега оставаше само да го изпълнят.
	Мия наблюдаваше еквилаите, които профучаваха по пистата, а ударите от копитата на конете им отекваха през каменните стени. Брин и Бриен се справяха добре и заемаха второ място на пет обиколки от финала. Но ако Мия си мислеше, че ваанийците са изкусни, тя остана поразена да види отбора на Леонид в действие. Бащата на Леона извеждаше на арената само най-добрите и неговите еквилаи не правеха изключение — _сагма_ беше дюимер, чийто щит с лъвски герб изглеждаше непробиваем, а красивата _флагела_ беше лийсийка, чието умение с лъка беше равно на това на Брин, ако не и по-добро.
	— Каменоубиец и Армандо — измърмори Пеещата сабя, като застана пред решетките до Мия. — Н-най-добрите еквилаи в републиката. Тълпата ги… обожава.
	Въпреки зашеметяващия изстрел на Брин, с който уби сагма от друг отбор, Лъвовете на Леонид доказаха, че са по-добри, и след девет обиколки станаха победители. Каменоубиец и Армандо слязоха заедно от колесницата си, сплели пръстите си, вдигнали победно ръце, докато тълпата наоколо ревеше гръмовно. Добре известно беше, че двамата бяха любовници и изумителните им способности ведно с любовта, която демонстрираха един към друг, ги превръщаха в любимците на тълпата. Фактът, че бяха непобедими, също не пречеше.
	На Мия й дожаля за Брин и Биерн, а още повече за колегиум „Ремус“, който все още не се беше сдобил с третия си лавров венец. Но в действителност умът й беше другаде. Тя погледна косо Пеещата сабя и отвратително зеленикавия оттенък на кожата й под татуировките.
	— По-добре ли се чувстваш? — попита тя.
	— Т-така ми се струва — кимна жената. — Най-л-лошото май…
	Очите на Пеещата сабя се разшириха, тя падна на колене и отново повърна на пода. Сидоний лежеше на мястото си и едва събра сили да изпъшка, когато повръщаното опръска сандалите му. Касапина се претърколи настрани от отплесналите се пръски и собствените му бузи се издуха като балони.
	— Поне си повръщай ч-червата извън… килията, сестро — простена той.
	— Байната ти… — простена Пеещата сабя. От устата й висеше дълъг конец слюнка и повръщано. — Да не те ф-фрасна по грозното…
	Нов фонтан бликна от устата й и този път уцели Пробуждащия вълните, който на свой ред скочи на колене и повърна през решетките. Вонята заля Мия на топли противни вълни и тя се изправи на пръсти, допря устни в решетките и задиша с пълни гърди сравнително приятния аромат на кръв и конски лайна отвън.
	— Четири проклети дъщери! — изруга тя.
	— Моли се колкото искаш — чу се нечий дълбок глас. — Но се боя, че те не чуват.
	Мия се обърна и видя екзекутус Аркад да стои с ръце на кръста пред килията. Той огледа оповръщаната слама и най-добрите си гладиати, които се бяха натръшкали като ранени след война. До него Магот стискаше носа си заради смрадта и разглеждаше натъркалялите се гладиати. Най-отзад беше доня Леона с рокля от красива алена коприна и крайно погнусено изражение.
	— Благословени Аа! — рече тя. — Всичките ли?
	— Без Брин и Биерн — отвърна Аркад и погледна към Мия. — И Враната. Даже Фуриян се пръска и от двата края. Всевиждащият само знае какво е станало.
	Мия запази каменното изражение на лицето си и срещна погледа на Аркад с толкова невинен поглед, че можеше да засрами сестра от Сестринството на Пламъка*. Естествено, тя знаеше отлично какво беше предизвикало пристъпа на коремното бедствие сред братята и сестрите й в колегиума. Ашлин скришом бе изсипала повече _Злополука_ във вечерята им, отколкото Мия би желала — честно казано, нямаше нужда от толкова експлозивни резултати. Но Аш никога не е била най-добрата ученичка на Паякоубийцата.
	[* Орден на Аа, напълно одобрен от Църквата и почитащ богинята Тсана. Съставен изцяло от жени, в обетите на сестринството се включват Целомъдрие, Смирение, Бедност, Въздържание и В Общи Линии Никакви, ама Никакви Развлечения. — Бел.авт.]
	— Хранително отравяне — обяви Магот, като коленичи до локвата с повърнатото. Протегна ръка през решетките и допря длан до потното чело на Касапина. — Не е фатално, струва ми се. Но ще им се иска да са мъртви преди края.
	— И б-без теб се сетих… миличка — изпъшка Пробуждащия вълни и се сдържа да не избълва нова порция.
	— Как така на теб ти няма нищо? — попита доня Леона Мия.
	— Снощи не вечерях, домина — отвърна тя. — Притеснявах се за игрите.
	— ’Паст и кръв! — изплю Леона. — Трябва да наредя да бичуват онзи готвач. Три венеца ни делят от Магни, това е първият Венатус, в който аз и баща ми изправяме гладиатите си един срещу друг, а най-острите ми мечове са се поболели като моряци от морска болест! — Тя присви очи при внезапно хрумналата й мисъл и се обърна към Аркад. — Нали не мислиш, че _той_ е нагласил това?
	Екзекутусът замислено потърка брадичката си.
	— Възможно е, но…
	Сидоний се облегна на стената и от червата му изригна струя бълвоч. Магот и Леона отскочиха с отвращение назад. Донята извади напарфюмирана кърпичка от роклята си и я допря до устата си, докато едрият айтриянец изпъшка почти неразгадаемо извинение и тутакси насра покривалото на чатала си.
	— Не могат да се бият в това състояние, домина — тихо рече Магот.
	— Да — кимна Аркад. — Това ще бъде касапница. Нито един от тях няма да издържи.
	— Аз мога да издържа — отвърна Мия.
	Тримата я погледнаха мълчаливо. Очите на Леона се присвиха.
	— Мога да _спечеля_ — обеща Мия.
	Аркад поклати глава.
	— Погледни през решетките, момиче. Да ти прави впечатление нещо на тази арена?
	Мия надникна навън и очите й огледаха стените, тълпата. Прибираха останките от битката на еквилаите, убитите мишени, сваляха колците. Тълпата тропаше с нозе — нетърпелива да започне следващата битка.
	— Натрошено стъкло — Мия се обърна към екзекутуса. — И гърнета с огньове. По стената, която обгражда арената.
	— И това какво ти говори?
	— Че или едиториите не искат тълпата да слезе на пясъка, или не искат онова, което се канят да пуснат там, да се качи при тълпата — отвърна Мия.
	— Менажерия — изрече Аркад. — Темата на този Венатус. Зверове от всички краища на републиката ще се борят един с друг и с гладиатите за развлечение на тълпата. — Едрият мъж скръсти огромните си ръце, а белегът на лицето му се вряза още по-навътре, когато се намръщи. — Имаш ли някаква представа срещу какво ще се изправиш навън?
	Мия сви рамене и се престори, че не знае.
	— ’Паст, каквото и да е, надали ще смърди по-зле от това тук. — Тя погледна Леона със стиснати зъби. — Вашите еквилаи току-що изгубиха от хората на баща ви, домина. А само един от гладиатите ви може да държи меч. Ако жадувате да грабнете лавровия венец или да докажете нещо, тогава имате само един избор.
	На думите „да докажете нещо“ очите на Леона се присвиха. Но Мия казваше истината — имаше само един начин Леона да види паричната награда. Само един начин да възстанови част от разходите си, да спечели малко слава, да вземе още един венец за колегиума си на Магни.
	В края на краищата Мия и Ашлин бяха нагласили работата точно така.
	С една част от себе си Мия все още не вярваше на съучастничката си. И още чакаше чукът да се стовари отгоре й. Но Аш беше казала истината; Затъмнение го потвърди. Тя беше натровила леко другите гладиати, беше оставила здрачина на крака, за да се убеди по-лесно Леона, че Мия е единствената й надежда да спечели победата, от която толкова отчаяно се нуждаеше. И все пак.
	_И все пак…_
	— Екзекутус — рече Леона, като очите й за миг не изпускаха тези на Мия. — Кажи на едиториите, че нашата Врана ще се бие за колегиум „Ремус“ в Ултима. Днес няма да пускаме друг гладиат.
	— Мидоня, за Ултима бяхме записали Фуриян. Една промяна в такъв късен час…
	— Аз си платих за участието тук — изръмжа Леона. — Проклета да съм, ако оставя хладните ръце на съдбата да ми откраднат победата. Ако едиториите оспорят разпорежданията ми, кажи им, че могат да отправят възраженията си лично към мен. Но по волята на Всевиждащия и всичките му четири свещени проклети дъщери, най-добре ги предупреди да си носят резервен чифт топки, защото ще им откъсна първите и ще си ги закача като обици на ушите. — Тя посочи с широк жест облеклото си. — Червеното ще стои чудесно на роклята ми.
	Магот се ухили, а Аркад се опита да прикрие усмивката в брадата си.
	— Вашият шепот е мое желание — измърмори той.
	И като се поклони с ръка на сърцето, екзекутусът се отдалечи куцешката, за да намери едиториите, а Магот тръгна да търси малко вода, за да почисти мръсотията. Леона остана в мократа смрад, като се взираше втренчено през решетките в Мия с искрящите си сини очи.
	— Рискувам много с теб, Гардже.
	— Рискувате само ако не спечеля, домина — отвърна Мия. — А и голата истина е, че нямате какво да изгубите.
	— Няма да ти простя — предупреди Леона, — ако не оправдаеш доверието ми.
	Мия допря ръка до гърдите си и ниско се поклони.
	— А аз се надявам, че няма да ме забравите — отговори тя, — когато това не се случи.


	Битките бяха жестоки, кървави, красиви. Тълпата беше опиянена — от виното, от сечта и виковете й кънтяха в камъните над главата на Мия. Стражите вече обявяваха, че този Венатус бил най-добрият, който Ураганова кула била виждала някога, че едиториите отново били надминали себе си.
	Зрителите бяха изтръпнали възбудено, когато банда гладиати подгони тритонен саблевълк през море от висока трева, която по команда изникна от пясъците. Бяха вили от удоволствие, когато гладиатите от колегиумите на Леонид, Траян и Филипи кръстосаха мечове върху мрежа от подвижни въжета, опънати над арената, докато глутница ваанийски бели мечки дебнеше отдолу и разкъсваше на кървави късове всеки паднал воин. Политически затворници бяха вързани за стълбове и екзекутирани от ято изгладнели ашкахски кървави ястреби, а гладиати с тризъбци и мрежи се бяха борили срещу истински жив пясъчен кракен пред ревящата тълпа.* А сега, когато вятърът на нивганощ повя от океана и денят наближаваше своя край, те бяха готови за Ултима.
	[* Звярът беше едва четириметров, но пак уби седмина, преди да го изпратят в гроба. — Бел.авт.]
	Никой не знаеше какво би могло да задмине пясъчния кракен, но всички преглъщаха жадно в очакване. Те тропаха ритмично с крака и ритъмът отекваше долу в ямите с мекверка под пясъците. И тогава, сякаш в отговор, от глъбините се чу грохотен, треперещ, страховит рев.
	— Граждани на Айтрия! — чу се от роговете на арената. — Почитаеми администратии! Сенатори и реброродени! Отправяме благодарности към нашия почитан консул Юлий Скайва за средствата, които осигури за Ултима, за да закрием този божествен Венатус!
	Тълпата зарева одобрително, а Мия скръцна със зъби, щом ги чу да скандират името на консула. Тя отпъди мисълта за Скайва и се съсредоточи върху предстоящата задача. Никой от бойците в килията до арената ни най-малко не подозираше, но Мия знаеше точно какво ги очаква под земята. Ала дори с това предимство тя пак съзнаваше, че това ще бъде битка за живота й.
	Носеше ръкав от плетена ризница на дясната си ръка, железни раменници и пищялки, кожена пола и нагръдник. Бронята не струваше нищо срещу врага, когото щеше да срещне, но все пак беше по-добре, отколкото да се бие по гол задник и с усмивка на лицето. Шлемът й беше с червено перо — цветът на знамената на нейната домина. Знамената на _Ремус_. Мисълта я ядеше отвътре, но тя отново я изтика. Тук нямаше място за гордост. Нямаше място за болка. Само стомана. И кръв. И слава.
	Мечовете легнаха в ръцете й — хубава лийсийска стомана, остра като бръснач. Щеше да има нужда от тях и от цялата си сила, ако искаше да оцелее в онова, което предстоеше.
	— Граждани! — чу се викът. — Посрещнете вашите гладиати! Избрани от най-добрите колегиуми в републиката, дошли тук, за да се бият и умрат за славата на техните домини! От колегиума на Тацит ви представяме Апий, проклятието на Някогашната гора!
	Назъбената врата пред тях се разтресе и с металически стон се вдигна нагоре. Огромен мъж мина край Мия, излезе на арената и вдигна копието и щита си срещу глъчката на ревящата тълпа. Шлемът му беше изработен във формата на вълча глава, слънчевата светлина се отразяваше по стоманените ръкави и нагръдника му.
	— От колегиума на Ливиан — Носещия пепел, ужасът на Морето на тишината!
	На пясъка излезе един дюимер и вдигна двуръчна мотика, по-дълга от Мия. Той взе да обикаля по края на арената, като набиваше крак върху пясъка, и тълпата пое ритъма, докато целият свят заприлича на създаден от грохот.
	И така продължиха. От всеки колегиум страховити гладиати със също толкова страховити прозвища излизаха да заемат местата си и възбуждаха тълпата с театралното си поведение. Мия с интерес забеляза, че Леонид не изкара свой воин в Ултима — нещо необичайно за колегиум от такъв калибър. Тя се зачуди дали мъжът не подозира що за враг ги очаква…
	Повече от две дузини воини излязоха на пясъците преди Мия да чуе как едиторият се провикна:
	— От Колегиум „Ремус“…
	— Фуриян! — чу се вик.
	— Нееееееееепадналия! — последва втори.
	— … Враната! — изрева едиторият.
	Мия излезе на слънчевата светлина и вдигна двата меча над главата си. Посрещнаха я с изумление, откъслечни ръкопляскания, две-три насмешки от хора, които бяха очаквали шампиона на колегиума, а не някакво мършаво момиче на половината на неговия ръст. Никой не беше чувал за нея.
	_Скоро._
	Мия скръцна със зъби и мълчешком се закле.
	_Скоро и небето ще научи името ми._
	В голяма ложа в края на арената Мия видя губернатора на Ураганова кула и градския елит, събран около стола му. В отделна ложа стоеше едиторий, облечен в традиционната кървавочервена роба, украсена със златни ками. Сива като дим котка се беше свила на рамото му и наблюдаваше случващото се с ясно изразено отегчение. Мъжът говореше в голям рог и гласът му ехтеше усилен над широкото пространство.
	— А сега! — изкрещя той. — Благородни ми приятели, укротете сърцата си. Деца, затворете очи! Довлечено от дълбините на Ашкахската Шепотна пустош по заповед на нашия славен консул — чудовище, покварено от заразата, довела до краха на старата империя. За вас, граждани на Ураганова кула, вашата Ултима!
	Мия усети как земята се разтресе, чу как големият мекверк под пясъка се задвижи. Каменисти оголени скали щръкнаха от него като високи и дяволски остри зъби. Сърцето на арената се разполови, пясъкът се изля като водопад в дълбините на зейналата широко яма. И сякаш от самата пропаст се навдигна страшилище, каквото Мия никога не беше виждала.
	— ’Паст и кръв!… — изуми се някой до нея.
	Мия погледна към дюимера, мъжа на име Носещия пепел. Очите му се бяха оцъклили. Голямата мотика трепереше в ръцете му.
	Чудовището нададе рев и разтресе самата земя. В отговор тълпата скочи на крака, завика и зарева зашеметена. Нито един измежду тях не беше виждал нещо подобно, но всички бяха слушали историите. Кошмарът на най-дълбоката пустиня. По-ужасяващ и от пясъчния кракен. По-страховит от сто пясъчни привидения. Дума, която вселяваше паника у всеки керванджия и търговец, който пътуваше през ашкахската пустош.
	— Речвирм… — прошепна Носещия пепел.*
	[* Макар че обикновено се считат за най-големите хищници в ашкахската пустош, пясъчните кракени не могат да се сравнят с истинския господар в сърцето на пустинята. Същество тъй противно, че прилича повече на фантасмагория, речвирмът дава всичко от себе си, за да разбие илюзиите, че създателят на вселената притежава някакво великодушие.
	Достигащ до шейсетина метра на дължина, речвирмът представлява змиеподобно създание без видими очи и ноздри и само със зачатъци на уши. Според теорията на учените от Великия колегиум в Божигроб зверовете усещат плячката си по вибрациите или чрез някаква форма на ехолокация по подобие на различните видове летящи мишки. Но тъй като всеки кучи син, достатъчно глупав да се залови с изучаването им, обикновено свършва разложен в локва от концентрирана сярна киселина, тази теория си остава недоказана.
	Речвирмът има две набръчкани усти, по една във всеки край на тялото му, която също така му служи за задник (кое отверстие служи за едното или другото по едно или друго време, е плод на пълна случайност и зависи от настроението на въпросния речвирм). Той няма челюст и зъби и не е в състояние да сграбчва жертвата си с уста. Вместо това — навярно най-противния метод за поглъщане на храна в цялото животинско царство — совалката на речвирма повръща целия стомах през устата, обгръща плячката в мрежа от гърчещи се пипала и разяждаща киселина, след което шумно изсмуква цялата каша обратно, включително и злополучната жертва.
	Разбрахте ли какво исках да кажа?
	Ама честно, що за побъркан негодник ще измисли това? — Бел.авт.]
	Звярът пак изрева и надигна този край на тялото си, където Мия предполагаше, че се намира главата му. Обвивката му беше покрита с дупки, напукана и почерняла като стара кожа. Животното се движеше като някаква гнусна гъсеница. То се нахвърли срещу тълпата и хората се разпищяха. Но железен нашийник и дълги вериги държаха чудовището вързано за арената и не му позволяваха да се приближи до публиката. Щом разбра, че не е в опасност, множеството избухна в аплодисменти, нададе радостни възгласи и запя.
	След като всички очи бяха заковани върху звяра, Мия се завъртя и направи трийсет крачки през пясъка, докато застана под статуята на Тсана на вътрешната стена. Тя заби мечовете си в земята, коленичи и сведе глава пред богинята като за молитва. Но с дясната си ръка започна да тършува под пясъка в края на арената.
	Отначало не напипа нищо. Стомахът й се вледени, сянката й се набразди и мисълта, че Ашлин я е предала, се надигна като пясъчно привидение в закътаните краища на…
	_Не!_
	Пръстите й напипаха нещо меко. Кожа.
	_Ето я!_
	Тя измъкна предмета от пясъка — кожена кесия, пълна със сферични предмети — и я мушна под раменника си.
	Едиторият вдигна ръце, призовавайки за тишина.
	Тълпата утихна като повърхността на огледално езеро.
	Мъжът си пое въздух, което се чу навред по арената. Котката му само се прозя.
	— Ултима! — изкрещя той. — _Да започне!_
	Тълпата зарева и изпадна в екстаз. Окованият в сърцето на арената звяр се загърчи в отговор, сляпата му глава се залюля ту насам, ту натам, стомахът загъргори в гърлото му в отчаяно желание да погълне плячката, която усещаше, но не можеше да достигне. И в резултат той нададе още един вой, който разтърси небето.
F>
	Ала ни един от гладиатите
	                 не помръдна
	                           и с
	                   един-единствен
	                             мускул.
F$
	— _… не можеш да ги виниш наистина…_ — чу се шепот в ухото на Мия, щом зае мястото си до своите събратя.
	Тълпата взе да става неспокойна, неколцина започнаха да освиркват гладиатите, които стояха до един парализирани и само двама-трима се въртяха около мятащия се и ръмжащ речвирм.
	— _Убийте го!_ — изрева някой.
	— _Бийте се, страхливци!_
	Застанал до Мия, Носещия пепел се наежи при думата „страхливец“. Той огледа трибуните, откри своя домини в ложите на сангуила. Размаха мотиката си, изрева с цяло гърло „След мен!“ и се хвърли в атака срещу звяра с вдигнато оръжие. Още няколко гладиати се отзоваха на вика, сред тях и Мия, и се втурнаха напред с жестоки крясъци. Нападнаха вирма от четирите страни, сечаха го и го пробождаха с копия и мечове. Като предпочете слабините отстрани, Мия излезе тичешком иззад един от каменните зъбери и заби мечовете си до дръжка. Носещия пепел се хвърли фронтално, замахна с мотиката и направи огромна кашеста дупка в кожата на звяра. С противно влажно оригване речвирмът се изправи назад и избълва стомаха си върху човека пред него.
	Плътта — разложено розова, почти течна — се плисна на земята и протегна пръстоподобните си ластари. Потопът от черва потопи напълно Апий, а погълнат до кръста, Носещия пепел запищя, когато плътта му започна да изгаря в киселинната лигавица върху вътрешностите на вирма. Той пак удари тежко по пихтиестата маса. Стомахът продължи да пълзи по земята, почти като същество със собствен разум, което протягаше лепкавите си жилки и ловеше с тях гладиатите. А накрая със стремително глухо сърбане звярът глътна червата си обратно и повлече с тях половин дузина крещящи мъже. Тълпата зарева от удоволствие и отвращение.
	Отстрани на звяра Мия пак заби меча си до дръжката и почувства как чудовището потрепери. Кръвта му беше тъмночервена, почти черна, и я омаза до лактите. Докато мастодонтът се въртеше и мяташе, тя бръкна под раменника си за кесията, която Ашлин беше скрила в пясъка. Опипом извади на дланта си три кълба от яркочервено стъкло.
	Подарък на раздяла от Меркурио.
	Орисно стъкло.*
	[* Едно от най-знаменитите изобретения на Шахид Паякоубийцата, орисното стъкло, както може би помните, се среща в три разновидности: черните бълват дим, който се използва за отвличане на вниманието; от белите излиза токсичен облак, известен като _Несвяст_, който се използва за приспиване на хората; червените просто избухват и се използват за убиване на хора.
	Три цвята, три аромата. Доста просто, макар че ще се изненадате колко често някое от новите _остриета_ бърка в грешната кесия и в най-напрегнатия момент грабва грешния цвят. Човек може да се почувства малко неловко, когато осъзнае, че черното орисно стъкло, което е хвърлил в краката си, за да изчезне, всъщност е бяло и той ненадейно пада в несвяст по своя вина. Макар че това не е чак толкова лошо, колкото ако хвърли шепа червени стъкла и разбере, че неволно е взривил собствените си крака.
	Това обаче е от онзи тип грешки, които _остриетата_ правят само веднъж. — Бел.авт.]
	Тя измъкна меча си от туловището, мушна юмрука си в раната и натика топчетата в плътта на звяра. Речвирмът изрева от болка, претърколи се настрани, за да смаже Мия. Момичето се хвърли и на косъм се отърва да не стане на пихтия, когато вирмът махна с опашката си, за да я запрати в един от каменните зъбери. Орисното стъкло се активираше при удар, обикновено като се хвърли по стена или на земята, но Мия се надяваше, че натискът на собствените му мускули и тежестта на чудовището ще бъдат достатъчни, за да се разчупят алхимичните връзки, които държаха стъклото в твърдо състояние. Тя скочи на крака и побягна, а в същото време чу глух гърмеж, който почти се изгуби под проточения вой на тълпата и рева на звяра. Орисните й стъкла избухнаха и от речвирма изригнаха шупнала съсирена кръв и месо.
	Тълпата нададе възторжен вик. Хората не знаеха какво беше направило момичето, освен че беше ранило звяра. Речвирмът зави, хранопроводът загъргори в гърлото му и воня на кръв, пепел и киселина заля Мия на вълни.
	— _… МИСЛЯ, ЧЕ ГО РАЗГНЕВИ…_
	— _… винаги си била наблюдателна, мила мастийо…_
	— _… ВИНАГИ СИ БИЛ ОСТРОУМЕН, ПИСАНЧО…_
	— _… с ласкателства няма да стигнеш доникъде…_
	Речвирмът извърна сляпата си глава към Мия и нададе страховит вой. Момичето хукна към групичката гладиати, като търсеше прикритие между скалите и се мъчеше да се добере оттатък, където веригата спираше речвирма. Чудовището запълзя като змия след нея и току тръшваше масивното си тяло в прахоляка в опит да я смачка. Земята затрепери, Мия се препъна. Другите гладиати кълцаха и сечаха звяра, но той беше погълнат основно от момичето, което го бе ранило най-зле. В отчаянието си Мия се обърна, вдигна ръка и като се препъваше назад, се помъчи да улови чудовището в капана на собствената му масивна сянка, докато се измъкне в безопасност.
	Реакцията беше мигновена. Ужасяваща. Колосът застина, сякаш всичките му мускули внезапно се бяха изопнали. Със страховит рев той се хвърли право към Мия, замята се в оковите си и от раззиналата му паст захвърчаха съскащи разяждащи слюнки. И с писъка на измъчен метал, с кристалния звук на строшена стомана, веригата, която държеше чудовището вързано за земята, се скъса на две.
	— _… о, по дяволите…_
	— _… О, ПО ДЯВОЛИТЕ…_
	— О, _по дяволите_!
	Звярът се мяташе насам-натам — прекалено грамаден, за да може Мия да го удържи със своята магия. Момичето се хвърли настрани, а в същото време опашката на вирма помете арената като откос на огромна коса, натроши камъните и направи гладиатите край себе си на пихтия. Мия се измъкна, но тъкмо тогава беше запратена силно в една скала и в очите й избухнаха черни звезди. Тя изпусна сенките при падането си и речвирмът изрева в буйна ярост.
	— Той… — Тя примигна усилено, като плюеше пясък от устата си. — … Той ме чу?
	— _… КОГАТО ПОВИКА МРАКА…_
	— _… интересно…_
	Звярът пак нададе, както по всичко личеше, гневен рев и кожата му се набразди, докато вътрешностите му вряха и клокочеха на гърлото му. Ала сега, когато вече нямаше сенки, които да го примамват, и осъзнал ненадейно, че се е освободил от оковите си, речвирмът обърна сляпата си глава към вибрациите от скандиращата ревяща тълпа. А щом публиката също осъзна, че веригата на гиганта се е скъсала, избухна в писъци и дива паника.
	Мия бръкна под раменника си и кръвта й се вледени, когато разбра, че торбичката с орисни стъкла вече я няма. Тя огледа пясъка край себе си, докато речвирмът като змия пълзеше към стената на арената. Начупените стъкла и гърнетата с огън, които опасваха ограденото място, сега изглеждаха жалки пред огромното туловище и гнева на чудовището. Половин дузина легионери се спуснаха в нападение към арената с извадени мечове от слънчева стомана и викове „За републиката!“ и „Luminus Invicta!“ — „Светлината е непобедима!“. Но като явно не даваше пет пари нито за републиката, нито за Светлината, нито изобщо за нещо друго, звярът отново повърна хранопровода си и потопи целия отряд в заплетен хаос от загнило розово и изгаряща киселина.
	Потта изгаряше очите на Мия, от оглушителните писъци на тълпата не се чуваше нищо друго. Истински хаос цареше сега на арената наоколо, хората тичаха към изходите, други седяха парализирани на местата си и ревяха от ужас.
	Речвирмът се вдигна и изрева, счупеният нашийник увисна свободно на врата му. От една от железните врати изскочиха двайсетина легионери със свежи сили, с мечове и щитове, но с едно замахване на масивната си опашка чудовището ги помля на каша в стената на арената. Дебелата му кожа беше пронизана на множество места от копия и мечове и от раните капеше черна кръв.
	— _… всичко върви чудесно…_
	— Знаеш ли, много е лесно да се настаниш удобно и да критикуваш — изпъшка Мия и се претърколи по корем. Главата й още бучеше.
	— _… а също и много приятно…_
	— _… КАЖИ ТОВА НА ХОРАТА, КОИТО ВСЕКИ МОМЕНТ ЩЕ БЪДАТ ПОГЪЛНАТИ…_
	— _… и какъв е смисълът да го правя?_
	Речвирмът беше стигнал до стената на арената, чиято двайсетметрова дължина се гънеше като някоя гротескна гъсеница на пеперуда. Той с лекота се извиси над триметровата барикада и безформената му глава се залюля над група ужасени зрители, а хранопроводът му заклокочи, когато пое дъх. Мия се навдигна от пясъка с пулсиращ череп, заобиколена от разкъсаните и смазани тела на мъртвите гладиати. Тя огледа труповете и откри едно дълго копие, чиято дръжка още беше непокътната. Проклетият шлем само й пречеше да вижда, но тя не смееше да го свали, за да не би случайно някой слуга на Църквата да разпознае лицето й. И тъй, с безмълвна молитва към Черната майка, тя издаде назад ръката си и хвърли копието с цялата си сила.
	То се понесе във въздуха в съвършена дъга и стоманената му глава проблесна на слънчевата светлина миг преди да прониже гърлото на речвирма. Чудовището изрева, разтърси глава, за да се отърве от клечката за зъби, и черната кръв шурна. А Мия още веднъж се протегна към гъстия мрак под него и сграбчи здраво сянката му.
	— Ой! — извика тя. — _Кучи син!_
	Речвирмът потрепери, дълбок, грохотен стон разтърси туловището му от край до край. Забравил хората по трибуните, звярът обърна сляпата си глава към Мия и раздра въздуха с глух оглушителен рев.
	— _… сега имаш цялото му внимание…_
	— Отлично.
	Мия грабна два меча от окървавения пясък до нея.
	— Но какво, по дяволите, да го правя?


>>	18.
>>	Gloria

	Колкото и да се мъчеше, Мия не успя да удържи звяра.
	Като великан, който изтиква безпомощно дете, речвирмът се освободи от мракомагията й, обърна гръб на тълпата с масивното си туловище и запълзя към нея. Устата му зейна широко и треперлив грохот се изтръгна от тъмнината в корема му. Двата меча от лийсийска стомана в ръцете на Мия можеха спокойно да бъдат и ножове за масло. Сянката й се набразди, докато спътниците й изпиваха на едри глътки страха й.
	За да я оставят невъзмутима.
	Неумолима.
	Безстрашна.
	Мислите й препуснаха. Очите й огледаха бързо стените на арената, потрошените скали, окървавения пясък, чудовището, което приближаваше застрашително. И накрая, ето я там — видя я полузаровена в купчина раздробени камъни и пясък между нея и нападащия звяр.
	Торбичката й с орисни стъкла.
	Една мисъл пусна корен — безумна, самоубийствена. Но без страх, без да се спре да помисли, без да губи време, момичето вдигна мечовете си. С пот в очите, с прилепнала за прашната й кожа коса и оголени зъби тя се хвърли със смразяващ кръвта вик право към побеснелия речвирм.
	Уплашената тълпа застина в изумление, докато момичето като прашинка тичаше стремглаво към страшилището на дълбоката пустош. Звярът повдигна гигантското си туловище и от гърлото му се разля отровно оригване. Мия прехвърча през хаоса от прекършени тела, строшени камъни и счупени оръжия, с които бе осеян пясъкът, и внимателно прескочи малката кожена торбичка със стъклата, наполовина заровена в прахоляка. А речвирмът разтвори гърлото си и избълва навред по земята стомаха си.
	И напълно я погълна.
	В последвалите дни следващите няколко минути щяха да се превърнат в тема на безчислени разкази в таверните, във вечерни спорове около масите и шумни кавги в баровете из целия град Ураганова кула.
	Имаше такива, които се кълняха, че видели как момичето се хвърля настрани, толкова бързо, че не се виждало с просто око, и така се отървало от пръсналите се вътрешности на звяра. Имаше такива, които твърдяха, че в прахоляка, кръвта и хаоса било просто невъзможно да се каже _какво_ се е случило, освен че тя се придвижвала като светкавица. А имаше и такива — пренебрегвани в по-голямата им част като безумци и пияници, — които се кълняха във Всевиждащия и всичките му четири Свети Дъщери, че това дребно девойче, този демон, облечен в кожа и броня, просто _изчезнал_. В един миг била заровена във вътрешностите на речвирма, а в следващия стояла на десет крачки от него в дългата му сянка върху пясъка.
	Мия се олюля, а пристъпът на световъртежа едва не я събори на колене. Само адреналинът и инатът я задържаха изправена и тя се затича, като тук-там се препъваше, залиташе, зашеметена и с горящи гърди. Звярът глътна вътрешностите си, изсърба шумно смачканите на пюре трупове на гладиатите, падналите оръжия и малката кожена торбичка, пълна с лъскави топчета орисно стъкло. Мия се покатери неуверено върху една счупена скала, оттам се хвърли върху гърба на съществото и заби мечовете си в плътта му за опора. Страшилището се замята под нея, а тя в това време се изправи криво-ляво и се заклатушка по дължината му към надигналата се глава. Тълпата крещеше, речвирмът ревеше, собствената й кръв гърмеше и под всичко това, през тази какофония, през този оглушителен хаос, на нея се стори, че ги чу дълбоко в корема на чудовището.
	Върволица от малки влажни пукоти.
	Речвирмът спря и през тялото му премина тръпка. Мия се покатери на врата му, захвърли единия от мечовете си и се вкопчи в едно счупено копие, забито в твърдата му и грапава кожа. Като стисна звяра с колене, нокти и чиста проба твърдоглавие, тя замахна с лийсийския си меч и с вик го забоде в плътта зад малкото ухо на чудовището.
	Съществото изрева, един кървав балон се изду от гърлото и се пукна на устата му. Тълпата ни най-малко не подозираше, че то беше погълнало орисните стъкла, нямаше представа, че експлозията беше превърнала една значителна порция от хранопровода на речвирма в кървава каша. Знаеха само, че докато гледаха слисани, с почтително зяпнали усти, момичето заби меча си, звярът се олюля напред-назад като пияница в нужник и с клокочеща въздишка се сгромоляса мъртъв и неподвижен на земята.
	Глухият звук отекна по арената и когато съществото рухна, се вдигна облак прах. Ала щом ветровете на нивганощта повяха над трибуните, над пропитите с кръв пясъци, облакът се разсея и разкри една-единствена фигура, която стоеше самотна върху главата на мъртвия звяр.
	Задъхана тежко, кървяща, Мия се наведе и измъкна меча си. И като се обърна към смаяните зрители, бавно го вдигна към небето.
	Тишина кънтеше над пясъците. Куха и застинала. Никой в тълпата не можеше да повярва на очите си, камо ли да заговори. Докато накрая едно малко момче в ръцете на майка си посочи с ококорени широко кадифени очи окървавеното момиче в сърцето на арената.
	— Враната! — чу се тънкият му вик.
	Един мъж до тях погледна момчето, после завика на тези край него:
	— Враната!
	Думата се заповтаря като ехо и все повече и повече хора я подеха. Десетки, после стотици, после хиляди, всички напяваха ритмично като заклинание, като молитва „Враната! Враната! Враната!“ и докато Мия вървеше куцешком по дългия труп на речвирма, вдигнала високо меч, публиката затропа с нозе в такт с напевите, по-бързо и по-бързо, а думата и грохотът на краката им забучаха гърлено в едно „ВранатаВранатаВранатаВранатаВраната!“.
	Мия завика с тях, а гърдите й се изпълниха с въодушевление и жестока гордост.
	— Как се казвам? — изкрещя тя.
	— ВранатаВранатаВранатаВранатаВраната!
	— КАК СЕ КАЗВАМ?
	— ВРАНАТАВРАНАТАВРАНАТАВРАНАТАВРАНАТА!
	Мия затвори очи, погълна жадно името си, остави го да се просмуче в кожата й.
	_Sanguii e Gloria._
	Обърна се към ложите на сангуила, видя доня Леона, която беше станала на крака и аплодираше. Погледна към килиите на гладиатите, видя Сидоний, Пеещата сабя и Касапина да крещят името й и да тропат по железните решетки. А накрая, най-горе в тълпата, сред море от усмихнати лица видя едно момиче. Дълга червена коса. Очи сини като чисто небе. И с усмивка, която грееше ярко като слънцата отгоре им, Ашлин вдигна ръка и разпери пръсти.
	И прати на Мия целувка.


	Тази вечер гладиатите от колегиум „Ремус“ вечеряха като реброродени. Дълга маса в килиите под арената беше отрупана с ястия и вино, а братята и сестрите на Мия вдигаха наздравици за победата й като господари и господарки от отминали времена. Фуриян седеше начело на масата като крал, където като на шампион беше мястото му. Но ако това беше кралство, сега то си имаше и кралица. Седнала в долния край на масата със сребърния лавров венец на победителя върху дългата й черна коса, Мия Корвере вдигна чашата си и се усмихна лудешки широко.
	Другите се бяха възстановили достатъчно от натравянето и духът им се беше повдигнал от адреналина след победата на Мия. Те пиеха в обилни количества и почти нищо не хапваха, и пак и пак преразказваха битката. Сидоний се перчеше тъй шумно, та човек би си помислил, че самият той е надвил звяра. Прегърнал Мия през врата с дебелата си като свински джолан ръка, той не спираше да твърди, че това бил най-великият триумф, който бил виждал на пясъка.
	— Тази прелестна малка лисица! — изкрещя той.
	— Остави ме, грамаден простак — усмихна се Мия и го отблъсна.
	— Такова нещо не съм виждал! — извика Сид. — А ти, Сабя?
	— Не. — Жената се усмихна и вдигна чашата си. — Такова нещо никога.
	— Пробуждащ вълните?
	— Победа, достойна за Питий и Просперо! — обяви едрият мъж.*
	[* „Трагедията за Питий и Просперо“ е сага, излязла изпод перото на известния бард Талия. Макар че е забранена от духовенството на Аа, тя остава една от най-древните и прочути пиеси в историята, написана векове преди появата на Айтриянското кралство. Пиесата е изградена върху древен мит, а действието се развива по времето, когато Майката на нощта все още не била изгонена от айтриянското небе.
	Разказът проследява премеждията на двама влюбени — Питий, гвардейски капитан, и Просперо, син на краля вълшебник, които биват разделени от бащата на Просперо, когато той научава за връзката им. Питий е заточен на другия край на земята и в желанието си да се съберат отново двамата побеждават армии, завладяват народи, а накрая надвиват и самия крал магьосник.
	За жалост, когато една история съдържа думата „трагедия“ в заглавието си, навярно е глупаво да се очаква щастлив завършек в нея. В последния сблъсък Питий е отровен. Умирайки в ръцете на любимия си, той произнася затрогваща реч за вечната сила на надеждата, верността и любовта, която се счита за най-добрия монолог, записван някога на хартия. Просперо, който наследил магьосническите сили на баща си, превръща тялото на любимия си в съзвездие на небето и го кръщава в негова чест.
	Няма човек, който да не пролее сълзи в проклетия театър, благородни ми приятели.
	Макар че пиесата била забранена от духовенството и повечето нейни копия били унищожени на кладата Ярката светлина, монологът на Питий продължава да се цитира и днес. Говори се, че съществуват няколко тайни, ала пълни версии на пиесата — записани по памет на ръка от актьори, които са играли в нея, или тайно задигнати от пуританите в църквата на Аа. Копията обаче са редки и са се превърнали почти в мит сред айтриянските театрални трупи. Всеки актьор, който твърди, че е чел някое от тях, със сигурност е лъжлив глупак.
	Макар че като се замисля, повечето актьори, които съм срещал, и така са си лъжливи глупци… — Бел.авт.]
	— Ами ти, Касапин? И ти, Ото? Какво ще кажете?
	— Не — отвърнаха те. — Никога.
	— За Враната! — изрева Сид и всички на масата вдигна чашите си в отговор.
	Само Фуриян мълчеше и отпиваше от виното си, като че в него бяха сипали отрова.* Очите му следяха Миините, пълни с обвинение и леден гняв. Макар че беше болен, тя знаеше, че той е гледал битката, навярно е усетил, когато беше призовала мрака. И все пак не можеше да се отрече, че победата й беше славна, и все едно колко силно му беше приседнал този сребърен венец на челото й, Непадналия благоразумно държеше жлъчта зад зъбите си.
	[* В интерес на справедливостта, в последното вино, което беше пил, имаше отрова. — Бел.авт.]
	От време на време Мия вторачваше през отрупаната маса мастиленочерните си очи, забиваше ги като свредел в неговите и както всеки път, когато той беше наблизо, усещаше, че й призлява и изпитва глад. Докато гледаше към челното място на масата, тя мълчешком си обеща.
	_Скоро._
	— Тишина!
	Гладиатите се умълчаха и станаха на крака, щом в стаята влезе екзекутус Аркад заедно с дойката маги`стра. Зад тях вървеше сияеща доня Леона.
	— Домина! — изреваха гладиатите.
	— Спокойно, соколи мои. — Тя вдигна ръце и ги подкани да седнат. — Няма да ви откъсвам от гуляя ви. По улиците отеква името на колегиум „Ремус“ и вие всички си заслужихте този миг на радост.
	Те вдигнаха чашите си да пият за нейно здраве и донята се усмихна. Беше отделила време да се преоблече в рокля, която оставяше непокрити раменете й, и подходящ корсет от красив плюш в същия ръждивочервен цвят като косите й. Мия се зачуди колко ли сребърника беше похарчила за тях. Колко ли рокли беше домъкнала тук от Гнездото. Колко ли й струваше това проклето пиршество и откъде, ’паст я взела, беше намерила пари за него. За човек, който беше толкова закъсал, че само преди ден е бил готов да продаде Мия на публичен дом…
	Мия хвърли поглед към Аркад и забеляза, че екзекутусът оглежда храната и виното със същата загриженост. Момичето погледна огърлицата на шията на донята, златото на китките й и все по-ясно осъзна.
	_Тя не умее да разполага с пари. Отгледана е в богат дом и така и не е научила истинската стойност на парите и изобщо не подозира за живота, който започва, когато те свършат. Единственото, което я интересува, е как изглежда в чуждите очи._
	В очите на баща си.
	Мия огледа Леона от горе до долу и мислено въздъхна.
	_Дали и аз щях да стана същата, ако не бяха убили моя баща?_
	После забеляза, че Фуриян поглежда към домината с крайчеца на очите си, навярно в търсене на някакъв жест, с който да му засвидетелства, че го е забелязала. Но вярна на лукавството си, изпъчена, горда и — о! — тъй _благопристойна_, Леона не го удостои дори с поглед.
	— Враната ми! — усмихна се тя на Мия. — Една дума.
	— Домина.
	Мия последва Леона вън от помещението, усещайки изгарящия поглед на Фуриян в гърба си. Аркад и маги`страта ги последваха и старата жена затвори вратата тъкмо когато Сид започваше отново да преразказва битката, като за реквизит използва кана вино и клечки за зъби.
	— Добре ли си? — попита Леона.
	— Добре съм — отвърна Мия. — Моите благодарности, домина.
	— Аз трябва да ти благодаря — възрази Леона, очите й танцуваха. — Нашият колегиум е в устата на целия град. Губернаторът на Ураганова кула Квинтий Месала обяви, че това е най-доброто състезание в историята на републиката, а _ти_ — Леона я стисна за рамото, — ти, моя кървава красавице, си причината за всичко това.
	— Живея, за да ви прославям, домина — рече Мия.
	При тези думи Аркад присви очи, но Леона изглеждаше почти замаяна.
	— В нивганощта след Венатус губернатор Месала дава традиционен прием — продължи донята. — Всички реброродени и администратии отиват в двореца му и той кани всички сангуила, които са излезли с гладиати в игрите заедно с техните шампиони. — Очите на Леона засвяткаха в бурно доволство. — Изпрати ми лично послание, в което моли заедно с Фуриян да заведа и _теб_, за да могат всички да видят спасителката на Ураганова кула.
	— Спасителката на Ураганова кула? — измърмори Мия.
	— Звучи добре, нали? — засмя се Леона. — Певците вече възпяват победата ти в градските таверни. Ти ще бъдеш гордостта на празненството, диамантът в короната ми. Парите ще завалят, цветът на обществото в града ще се хвърля в нозете ми с предложение да станат мои благодетели. Очите на всеки сангуила ще горят от завист, когато те погледнат.
	Всеки _сангуила_…
	— Месала винаги е прокровителствал воините от колегиума на баща ми — рече Леона. — От години сипе похвали по адрес на Лъвовете на Леонид. Колко силно ще го жегне, когато ме види от дясната страна на Месала на мястото на неговия фаворит.
	Донята притисна пръсти в устните си, за да обуздае дивата си усмивка.
	— Представете си лицето на стария кучи син.
	— Мидоня — предупреди я маги`страта и хвърли поглед към Мия, — не бива да говориш така…
	— Мммда… — Леона се опомни, кимна и приглади гънките на роклята си. — Но аз ти преча да пируваш, Врано моя. Върви и пий за победата си. Но не много вино, нали? Искам утре да изглеждаш в най-добрата си форма.
	_Като скъп любимец_, помисли си Мия. _Като куче в краката на господарката си. Което биха продали на минутата, щом спре да лае по команда._
	_Седни._
	_Претърколи се._
	_Престори се на умрял._
	_Умри._
	Мия стисна здраво устни. Спомни си баща си, който се люлееше на края на въжето. Майка си, която умря от загуба на кръв в ръцете й. Братчето си, което беше направило първите си крачки в някаква неосветена дупка и бе умряло там в мрака.
	Помисли си за Дуомо.
	Помисли си за Скайва.
	_Не изпускай от очи трофея, Корвере._
	И като погледна в очите Леона, тя се поклони с ръка на сърцето.
	— Вашият шепот е мое желание — произнесе тя. — Домина.


	— Черна майко, беше _блестяща_!
	Ашлин я сграбчи силно в прегръдките си, щом Мия се прехвърли през прозореца на таверната, и едва не я смачка. Мия кимна, да, да, измъкна се от ръцете на момичето и дръпна завесите зад себе си. Все пак тя беше най-известният човек в Ураганова кула, а по улиците и досега беше пълно с гуляйджии, които празнуваха. Слънцата изгаряха очите й, натъртванията от следобедната битка започнаха да посиняват, а след угощението с братята и сестрите й гладиати Мия почваше да се чувства доста замаяна от пиенето. Тя се огледа и забеляза, че в тясната стаичка няма стол, на който да се седне — само едно легло с матрак, тънък като резен качествено сирене.
	— Не е точно като вилата на консула, а?
	— Всяка странноприемница, пристройка и бордей бяха препълнени заради игрите — сви рамене Аш. — Майката ми се усмихна и успях да си намеря легло в този коптор. Не питай колко плащаме за него. Добре че Меркурио ни даде толкова много пари. Но както и да е, да върви в ’пастта стаята, ти уби гигант! Целият град говори за теб!
	Мия се тръшна на леглото и разтри натъртените си ребра.
	— Да — събра сили да каже тя.
	— ’Паст и кръв, Корвере! — произнесе Аш и се пльосна на матрака до нея. — Ти уби речвирм! Спаси живота на стотици хора пред очите на други десет хиляди! Леона трябва да е напълно побъркана и смъртнопияна, за да си помисли да те продаде сега! Не се ли радваш?
	След като се беше измъкнала от килиите под арената, прекрачвайки през сенките, по пътя насам Мия си беше задала същия този въпрос. Тя _трябваше_ да се радва. Ако не броеше това, че речвирмът скъса веригата си, всичко беше минало къде повече, къде по-малко според плана й. Беше спечелила благоразположението на Леона. Беше осигурила покровителство за колегиума. Улиците отекваха с името й. Един венец по-близо до Магни и до гърлата на Скайва и Дуомо.
	Но тази несправедливост плъпна в нея като рак. С всеки изминал ден, докато носеше дамгата на бузата си, на нея й ставаше все по-трудно и по-трудно да забравя за хората, които не можеха да изскочат през сенките от оковите си, както можеше тя. Не само гладиатите. Цялата република се смазваше от машината на човешката злочестина. Сега, когато очите й се бяха отворили, тя не можеше да я изтрие от паметта си. Не _искаше_.
	Но знаеше също така, че не може да я поправи. Та тя дори не можеше да помогне на другите членове на колегиума, без да обрече плана си на провал. Вече и бездруго беше заложила прекалено много, за да бъде тук. И не само тя. Меркурио. Ашлин. И всичко това за висшето благо, нали? Нима не можеше да каже това с ръка на сърцето? Че в републиката ще се живее по-добре без деспот в креслото на консула?
	Че _всички_ щяха да живеят по-добре, ако Юлий Скайва е мъртъв?
	Но какво щеше да стане с братята и сестрите й в колегиума, ако по някакъв начин планът й успееше? Двама роби убиват господаря си и администратиите избиват всички останали в дома им. Какво щяха да направят с тия, които оставаха във Вранско гнездо, ако тя убиеше един кардинал и един проклет консул? Дори да успееше да извърши чудото си, Сидоний, Брин и Биерн, Пеещата сабя… всички щяха да бъдат екзекутирани.
	Мия погледна момичето, което се взираше в нея с тези яркосини очи.
	— Дълъг ден, това е — въздъхна тя. — Имаш ли цигара?
	Аш се ухили, порови в ризата си и измъкна тънка сребърна табакера. Върху нея имаше релефно изображение на герба на фамилия Корвере — врана в полет над два кръстосани меча. Беше й подарък от Меркурио в онази нивганощ, когато Мия навърши петнайсет. Металът се беше затоплил от допира в кожата на Ашлин.
	Мия запали цигарилото с кремъчната кутия и изпусна сив облак дим.
	— Къде са Затъмнение и Господин Всезнайко? — попита Аш.
	— Затъмнение наблюдава улицата. Господин Благ проследява доня Леона. Утре в двореца на губернатора има голямо соаре. Леона ще се опита да си намери сигурен покровител и един път завинаги да сложи край на паричните си проблеми. Губернаторът поискал да ме заведе с нея.
	— Естествено — кимна Аш. — Да беше се видяла! Проклетият речвирм беше решил да изгълта половината публика, а ти го обиди и той се обърна срещу теб като змия. Не е за вярване!
	— Да — измърмори Мия. — Аз самата не мога да повярвам.
	Тя дръпна още веднъж от цигарилото си и поклати глава. Аш още се усмихваше широко и сините й очи искряха със спомена за победата. Тя протегна ръка и разтри навъсената бръчка между веждите на Мия, сякаш се мъчеше да я изтрие. Мия блъсна ръката й.
	— Зъбите на Гърлото, какво ти е? — въздъхна Аш разгневена. — Целият град пие наздравици за теб. Спечели лавров венец, получи разположението на донята и осигури бъдещето на колегиума. Всичко стана така, както го искаше, а сега се мръщиш като лятна буря.
	Мия задъвка устната си. Замисли се дали изобщо да каже нещо. Погледна Ашлин, дръпна от цигарилото и в черните й очи трепна едва видим пламък. Виното в корема й беше развързало езика й, но недоверието държеше устата здраво затворена.
	— ’Паст и кръв, Мия, какво има? — попита Ашлин.
	— Речвирмът — рече тя накрая.
	— Какво за него?
	— В пустинята извън Тихата планина, когато преследвах теб и Ремус към Последна надежда… — Тя изпусна сив дим и зачака някаква реакция, когато отвори дума за миналогодишния им сблъсък, но Ашлин само слушаше. — Един пясъчен кракен нападна каруцата на луминатите. Уби десетки от хората на Ремус.
	— Спомням си случая.
	Мия си пое дълбоко въздух, задържа го дълго и многозначително.
	— Аз го накарах да направи това — въздъхна тя накрая.
	Ашлин примигна.
	— Как?
	Мия сви рамене.
	— Не знам. Знам само, че всеки път, когато призовавах сенките в Шепотната пустош на Ашках, пясъчните кракени се появяваха, и то ядосани. И речвирмът на арената реагира по същия начин. Аз се опитах да го удържа на място със сянката му, а той едва не полудя.
	Мия поклати глава и пак всмукна от цигарилото си.
	— Хората на знанието казват, че пясъчните кракени и другите чудовища в ашкахската пустош са се изродили от магическите замърсители, останали след краха на империята.
	_Короната на Луната._
	_Падането на Ашкахската империя._
	_Уродливите чудовища останали след нея._
	— Чудя се… възможно ли е всичко да е свързано?
	— С падането на империята ли? — попита Ашлин. — Със здрачините?
	Мия сви рамене и вече познато раздразнение се навдигна в нея. Касий не беше научил нищичко за себе си. Фуриян не желаеше да научи. Меркурио и майка Друсила й бяха казали, че била Избраница на Майката, но ’паст, какво действително значеше това?
	Досега не беше срещала човек, който да има истински отговори за нея. Но онова нещо в некропола на Галанте… то сякаш знаеше повече.
	_ТВОЯТА ИСТИНА ЛЕЖИ ЗАРОВЕНА В ГРОБА. АЛА ТИ ЦАПАШ РЪЦЕТЕ СИ С КРЪВ ЗАРАДИ ТЯХ, КОГАТО БИ ТРЯБВАЛО ДА ПОЧЕРНИШ НЕБЕТО._
	— Просто до гуша ми дойде да не знам коя съм, Ашлин.
	— Е, това е лесно — обяви момичето и стисна Мия за ръката.
	— О, така ли?
	— Да — усмихна се Ашлин. — Ти си смела. Умна си. И красива.
	Мия се изсмя, поклати глава и се загледа в стената.
	— Честна дума! — Ашлин се наведе и я целуна по бузата.
	Мия се обърна и я изгледа — черни очи, впити в прегорялото синьо. Ашлин не се отмести, а се приближи още, едва-едва. От кожата й се носеше ароматът на лавандула, червената й коса се спускаше като водопад около леко луничавото й лице и стомахът на Мия се развълнува, когато разбра, че момичето се кани да я целуне.
	— Красива си — прошепна Аш.
	И като затвори очи, наведе се и…
	— Недей!
	Ашлин спря, устните й почти се опираха в тези на Мия. Тя погледна от очите й надолу към устата й.
	— Защо не? — попита шепнешком.
	— Защото не ти вярвам, Ашлин — отвърна Мия. — И не искам да си мислиш, че можеш да ме вкараш в леглото си само за да ми стъпиш на врата.
	Ашлин се отдръпна назад и погледна Мия, без да може да повярва.
	— Ти си мислиш, че аз бих…
	— Направила всичко, за да получиш това, което искаш? — попита Мия. — Да излъжеш? Да изневериш? Да преспиш с мен? Да убиеш?
	Мия дръпна дълго от цигарилото си с присвити очи. Езикът й беше леко надебелял от виното, което беше изпила на вечеря, и едва се побираше в устата й, но ето че сега щеше да го развърже.
	— Да, Аш, това е проблемът. Точно така мисля.
	Ашлин се отдръпна от леглото сякаш Мия я беше ударила. Отиде в другия край на тясната стаичка. Скръсти ръце и се загледа в стената. Дълго мълча, накрая се обърна към Мия и изръмжа:
	— Майната ти, Мия!
	Върна се с ядни крачки и вдигна кокалчета в лицето на Мия.
	— Майната ти!
	— Махни си ръката от лицето ми, Ашлин — предупреди я Мия.
	— Би трябвало да избия това цигарило от устата ти! — изкрещя тя.
	Мия поклати глава и отново всмукна от цигарилото.
	— Забелязала ли си как хората започват да крещят, когато нямат какво да кажат?
	— Зъбите на Гърлото, колко си смела. В случай че не си забелязала, точно сега в целия свят има един човек, който е на твоя страна и…
	— Меркурио е на моя страна, Ашлин. Много преди теб.
	— Не го виждам никъде наоколо, а ти? — изкрещя Ашлин. — Не го виждам да си влачи задника от Божигроб през Бяла крепост до Ураганова кула. Не го виждам да се промъква тайно на арената, за да зарови в пясъка орисните стъкла и да те предупреди за чудовището, което трябваше да стопи месата по проклетите ти кокали. Той не направи нищо, освен че се опита да те откаже от плана ти, а аз направих всичко, за да ти помогна!
	Мия заклати глава и смачка цигарилото си в стената.
	— Не защото мразиш Духовенството толкова, колкото и аз. Не защото ще спечелиш от всичко това, о, не, майко, опази. А защото _толкова много_ държиш на мен.
	— И това просто те плаши, нали?
	Мия й се присмя.
	— Аз имам два сенчести демона, които съвсем буквално изяждат страха ми, Ашлин. Аз не се плаша от нищо.
	— Господин Празноглавец и Вълчо ги няма в стаята — тросна се Аш. — Сега сме само аз и ти. И при цялото ти фучене тази мисъл те плаши до полудяване. Ако съдя по миризмата, която се носи от теб, наложило се е да гаврътнеш цяла бутилка вино само за да събереш куража да ги отпратиш. И все пак си ги _отпратила_. Но си прекалено голяма страхливка, за да си признаеш защо.
	— Да ти го начукам, Ашлин.
	— Мислех, че никога няма да си поискаш, Мия.
	Мия се изопна, скочи от леглото и сви ръцете си в юмруци. Ашлин не отстъпи, гледаше втренчено Мия, стиснала зъби. Само два-три сантиметра деляха лицата им, въздухът помежду им пукаше от алхимично електричество.
	— Не се преструвай, че не го усещаш — рече Аш. — Защото е изписано във всяка твоя черта и вика. Може и да ме познаваш, Мия Корвере, но аз те познавам също толкова добре. И знам какво искаш.
	Мия скръцна със зъби, едната й ръка се сви в юмрук. Не знаеше дали иска да фрасне момичето, или…
	Между тях лежеше океан от лъжи. Предателството на Аш. Убийството на Трик. Увереността, че другото момиче _щеше_ да каже и направи всичко, стига да получи това, което желае. Но в думите й имаше и истина. От всички хора, които познаваше, на света, единствената, която й помагаше в най-отчаяни моменти, беше Ашлин Ярнхайм.
	Ашлин Ярнхайм беше изтъкана от лъжи.
	Ашлин Ярнахайм беше отрова.
	И Ашлин Ярнхайм беше красива.
	Мия не можеше да го отрече. Разтворените пухкави устни на опушената светлина. Дългата червена коса, която се разливаше по раменете й на вълни. Кожата й беше гладка, по бузите й — загатнат гняв, от който бяха поруменели. Големите сини очи, опасани от черни извити ресници, чийто поглед караше пръстите на Мия да потръпват, коремът й да се обръща. Виното жужеше във вените й, тя се взря в тези езера от опалено синьо и видя своето отражение, видя в своите очи същото нещо, което виждаше да плува в очите на Аш.
	Желание.
	_Желание._
	Но…
	… без своите спътници Мия се _страхуваше_.
	Не за това, че желаеше момиче, както Аш навярно подозираше. В крайна сметка, веднъж вече е била с едно. Макар че онази златна красавица в леглото на Аврелий беше просто средство към целта, Мия признаваше, че можеше да намери начин да целуне и по-рано сенаторския син. Можеше да го очисти доста преди да усети онези златни устни между краката си, да вкуси момичето върху езика на Аврелий.
	Не, ако Мия се страхуваше, то не беше, защото желаеше момиче.
	Беше, защото желаеше _това_ момиче.
	Ашлин Ярнхайм.
	Крадла.
	Лъжкиня.
	Убийца.
	Предателка.
	— Как мога да ти вярвам? — попита я Мия. — След всичко, което направи?
	— Ако исках да те убия, Мия…
	— Не казвам, че ти нямам доверие за живота си, Ашлин.
	Мия погледна повдигащите се гърди на Ашлин, представи си сърцето под тях. Запита се дали то бие така силно, както нейното, или всичко това е просто средство към целта.
	Ашлин повдигна ръката си, доближи я до лицето на Мия. Пръстите погалиха кожата й, предизвикаха зашеметяващ прилив на топлина, който нямаше нищо общо със слънчевата светлина или виното, което беше изпила. Тя се приближи още малко, очите й пробягаха от очите на Мия надолу към устните й. Задъхана, тя се приближи още, едва на косъм разстояние сега, на един дъх само. А Мия погледна в другия край на стаята и
F>
	   прекрачи
	            към сенките
	                       на завесите,
F$
	дръпна ги и разтвори прозореца със замаяна глава от виното, от придвижването между сенките, от всичко. Аш повика името й, но тя не й обърна внимание, покатери се през перваза и слезе по стената — бърза като сутрешно сбогуване.
	Там повика Затъмнение, загърна раменете и главата си в тъмнината и крадешком тръгна по нивганощните улици. Празненствата за победата й още отекваха от прозорците на таверните, от вратите на пушалните и огласяха самия въздух. Затъмнение се сви в сянката й и страхът като отрова от рана се оттече от нея, остави я невъзмутима, сурова и безстрашна.
	Не можеше да има доверие на Ашлин Ярнхайм. Това беше сигурно. Но мисълта да се изправи над труповете на мъжете, които бяха разрушили всичко, което обичаше? Усещането на хладната стомана в ръката й и топлата кръв по лицето й и мисълта, че всичко, за което беше се трудила през последните седем години, най-накрая беше на една ръка разстояние?
	Ето в _това_ можеше да има доверие.
	И нищо друго нямаше значение.
	Тя прокара ръка по бузата, където я бе погалила Ашлин. Кожата й още тръпнеше.
	_Абсолютно нищо._


>>	19.
>>	Предай се

	Повикаха Мия преди десерта.
	Доня Леона й беше заповядала да чака в малко преддверие в крилото на прислугата в двореца на губернатора. Пред вратата й беше сложен постови, дадоха й проста вечеря и малко разредено вино, докато гостите в банкетната зала се радваха на предястия от пълнени пъдпъдъчи сърца, полети със сос от масло и коняк, следвани от основното ястие — печена медна риба и кралски раци, задушени в златнопиво.
	Мия знаеше, че Квинтий Месала е бил губернатор на Ураганова кула в продължение на шест години — получил назначението си малко след Бунта на Кралесъздателите. Приятел от детинство с консул Скайва и потомък на един от дванайсетте големи родове в републиката, неговото състояние и власт бяха причина за завист у всеки, с когото се срещаше, и Месала като че живееше, за да подклажда тази завист. Мия не можеше да си спомни по-разкошно празненство или по-богата къща. Преддверието, в което седеше, беше декорирано със заплетени гипсови релефи, варак и полилеи от дюимерски кристал. Прислужникът, поднесъл ястието, беше облечен в дрехи, на които повечето реброродени биха завидели.
	Тя остана в стаята, мислейки за спора си с Ашлин, докато Аркад дойде да я вземе. Беше издокаран в най-хубавата си премяна — със соколи и лъвове на жакета. Мия носеше бронята от предишния ден, която едва не бяха пробили от лъскане. Шлема обаче не й бяха върнали. Шансовете на празненството да присъства слуга на Червената църква бяха нищожни, но при все това, докато вървеше към банкетната зала, предвождана от екзекутуса и с по един страж от всяка страна, Мия се почувства сякаш беше чисто гола и на път за бърлогата на негодници.
	— Стой — рече Аркад и я спря пред вратата на трапезарията.
	Здравенякът се обърна да я погледне, вдигна предупредително пръст.
	— Няма да говориш, ако не те питат. Помни, че всички теб ще гледат. Досега сигурно не си виждала такива хора като тези тук, но те са _змии_, момиче. Убиват с шепот. С една дума даряват богатство и пращат в забвение. Ако посрамиш името на домината си, кълна се във Всевиждащия, че ще си изпатиш за това.
	_Черна майко, любовта му към тази жена може да освети пъленмрак…_
	Истината беше, че Мия твърде добре познаваше машинациите на реброродените — години наред беше гледала как майка й играе техните игри за власт. Наумеше ли си го, доня Корвере можеше да превърне мъжете в кухи обвивки, а жените да докара до сълзи. Но Мия скри това от Аркад. Тя само се поклони с глава.
	— Да, екзекутус.
	Останал доволен, мъжът отвори вратата на трапезарията и влезе куцешком. Мия зачака със сключени ръце. В залата се чуваха гласове и струнна музика.
	— Хубав мач вчера — измърмори единият от стражите до нея.
	— Да — потвърди и другият. — Поразително, девойче.
	Мия кимна за благодарност, признателна, че хората продължаваха да разнасят мълвата за победата й. Ако преди тези игри имаше някакъв шанс Леона да я продаде, сега той беше мъртъв като речвирма. Домината й трябваше да измисли друг начин да плати на кредиторите си, макар че ако всичко минеше добре тази вечер, това не би трябвало да бъде проблем. Богатите реброродени често предлагаха покровителство на предпочитаните колегиуми и тъй като навсякъде в града се вдигаха наздравици за Соколите на Ремус, Леона едва ли щеше да има проблем да си осигури капитал.
	Бъдещето на колегиума беше спасено.
	Оставаше само да си осигури място на Магни.
	Скоро Мия чу звън на пръстен по кристална чаша и разговорите постихнаха. Нечий глас заговори в залата зад вратите — коприненогладък баритон, за който Мия предположи, че принадлежи на губернатор Месала.
	— Уважаеми гости, почитаеми приятели, благодаря ви, че дойдохте в скромния ми дом в тази нивганощ. С жена ми сме безкрайно горди да видим толкова много от вас тук. Нека Всевиждащия ви закриля, а Четирите дъщери ви дарят с благословията си.
	Месала почака учтивите аплодисменти да стихнат, преди да продължи.
	— Ние даваме този прием на всеки Венатус, за да благодарим на приятелите, които твърде рядко удостояват с честта си града ни и все пак оставят неизлечими следи в сърцата и мислите на жителите ни. Без да преувеличавам, обявявам вчерашния Венатус за най-великия, който прекрасният ни град е виждал някога, и благодаря на всички присъстващи сангуила, които се трудиха, за да го направят такъв!
	Месала пак изчака аплодисментите. Рядкост беше да поканят сангуила в губернаторски дом — кървавите господари не можеха никога да достигнат положението на истинските реброродени. Но Мия прозря находчивостта на Месала, който беше уредил да ги поканят. Сангуила бяха популярни сред обикновените хора, а чрез любовта на гражданите Юлий Скайва можеше да се подиграе с всички установени обичаи и три мандата да седи на консулския стол. Логично беше Месала да ухажва хората, които държаха любовта на тълпата.
	_Този е истинска змия, не ще и дума._
	— И така — продължи Месала. — Всеки сангуила е довел своя шампион, за да му се възхитим. Но за вас, скъпи приятели, аз уредих един още по-чудесен подарък. Благодарение на щедростта на доня Леона от колегиум „Ремус“ — Мия чу как през гостите премина вълна от шепот — с удоволствие ви представям победителката от вчерашната Ултима, един от най-добрите воини, стъпвали на пясъците… Враната, Спасителката на Ураганова кула!
	Вратите се разтвориха широко и Мия се огледа в морето от любопитни лица. Присъстваха стотици хора, каймакът на обществото, събрани на големи групички или полегнали на диваните из просторното помещение. Залата беше от мрамор, с фрески и високи прозорци, които бяха оставени отворени, за да влиза хладният нивганощен бриз. Подносите бяха отрупани с храна, чашите преливаха от вино, богатството сякаш се стичаше по стените.
	Мия позна този свят. Та тя беше отраснала в него! Дъщеря от ребророден род, отгледана в същото изобилие. Толкова голямо богатство в толкова малко ръце! Царство на слепците, издигнато върху гърбовете на бедните и покорните.
	А никой от родените в него така и нищо не поставяше под съмнение.
	В центъра на залата седеше губернатор Месала — красив айтриянец с черни пронизващи очи. Диваните бяха наредени около неговия собствен, а гостите бяха настанени според положението им. Мия видя доня Леона на почетното място от дясната страна на Месала, а до нея Аркад. Отзад се изправяше Фуриян, облечен в железни нагръдник, ръкави и наколенници, изработени като соколови крила. Шампионът направо кипеше отвътре и стрелкаше Мия с омраза в очите.
	Ала когато тя го погледна, пак… онзи глад…
	Онзи _копнеж_.
	Из помещението Мия забеляза и други сангуила, разпозна знаците им. Набит мъж носеше меча и щита на колегиума на Траян. Едноръкият можеше да бъде само Филипи — някогашен гладиат, който беше основал свой собствен обор. И там сред тях Мия видя затлъстял мъж в редингот с избродирани златни лъвове. Тя тутакси го разпозна — човекът, който беше предложил да я купи за хиляда сребърни свещеника, но беше победен с една-единствена монета.
	_Леонид._
	Мия забеляза, че и той е настанен близо до Месала, независимо че не беше изкарал свой боец в Ултима. Тя пак се зачуди защо ли, а също и на откровението на Леона, че губернаторът отдавна покровителствал Лъвовете на Леонид. Ако друг се озърнеше из залата, навярно щеше да види обикновено тържество. Но Мия видя паяжина, лепкави нишки, които омотаваха гостите и чиято вибрация туптеше към центъра на мрежата. А в сърцето й доня Леона с чаша на устните седеше безгрижно до дясната ръка на паяка.
	Самият Леонид изглеждаше в много отношения незабележителен. Може би обичаше да си хапва и пийва повечко, но не беше някакво чудовище. Той отпи от виното си, прозина се престорено и си даде вид, че не забелязва влизащата Мия. Но тя бе сигурна, че нищо не убягва на блестящите му сини очи, които беше предал на дъщеря си.
	_Ето как най-големите чудовища получават всичко, което поискат_, осъзна Мия.
	_Като изглеждат точно като нас, останалите._
	До Леонид стоеше едрият му олисял екзекутус Тит, чиито дебели ръце изпъваха копринената му риза. А зад Тит Мия видя зловеща фигура, над два метра на ръст, с наметало и качулка въпреки жегата.
	_… Шампионът му?_
	— Добра ми Врано!
	Гласът на губернатора я изтръгна от унеса й.
	— Ела насам — повика я той с ръка. — Нека Ураганова кула види своята спасителка.
	Мия влезе в залата, както й бе заповядано, в крак с нея влязоха и стражите.
	Гостите не бяха така невежи, че да аплодират появяването й — Мия беше стока в крайна сметка, а аристокрацията не ръкопляскаше, когато домашният любимец извърши успешно номера си. Но въпреки всичко тя почувства алхимично електричество във въздуха — любопитство, възхищение, дори желание. Само преди ден беше вдигнала на крака десетки хиляди души, които крещяха името й. Това й придаваше някаква притегателност, осъзна тя. Същия магнетизъм, който Аркад носеше като броня и за който другите гладиати в залата се бореха. Първичен навярно. Потопен в кръв.
	Но все пак власт.
	— Поздравявам те, добра Врано — рече Месала, — и ти благодаря от името на жителите на нашия град. Ти не само ни дари със зрелище като никое друго, но чрез ловкостта и смелостта ти немалко от нашите граждани бяха избавени от гибел. — Губернаторът вдигна чашата си и мнозина от гостите из помещението се присъединиха. — Аа да те благослови и пази и Тсана винаги да насочва ръката ти.
	Мия се поклони:
	— Оказвате ми чест, губернаторе.
	— Ти оказваш чест на _нас_, точно както и твоята домина. — Губернаторът се обърна с усмивка към жената от дясната му страна и вдигна чашата си. — Моите благодарности, любезна доня, затова че ни дадохте възможност да видим отблизо нашата спасителка.
	Леона наклони глава.
	— Аз съм ваш покорен слуга, губернаторе.
	— Тя е великолепна, нали? — рече Месала на гостите си, докато обикаляше около Мия и се възхищаваше на гледката от всеки ъгъл. — Богинята Тсана от плът. Едно е да наблюдаваш от ложите, съвсем друго да я видиш тук, а?
	Леона се усмихна.
	— Кой би си помислил, че такава хубавица може да бъде толкова свирепа?
	— Бих се обзаложил, че може да надвие кои да е трима от моите стражи.
	Леона се усмихна широко, като се разтапяше от вниманието. Тя стрелна отровен поглед на баща си и Мия забеляза, че лицето на Леонид се е зачервило от яд. В този миг на донята явно й хрумна идея и Мия я видя да поглежда към своя екзекутус с устни, извити в дяволита усмивка.
	— Може би вие и гостите ви желаете една демонстрация, губернатор Квинтий?
	Мъжът наклони закачливо глава.
	— Ще удовлетворите ли желанието ни, мидоня?
	— За мен ще бъде чест да изправя моята Врана срещу най-добрия ви гладиат — рече Леона. — _E navium_, естествено.*
	[* Борбите в календара преди Венатус Магни често се водят _е mortium_ — до смърт. Нищо друго не би задоволило апетита на тълпата, а и без това няма да се намери човек, който би успял да отклони един пясъчен кракен от закуската му. Но много борби между гладиатите се водят _e navium_, или докато единият се предаде.
	Макар че пак се използва истинска стомана, раненият гладиат може по всяко време да помоли едитория да сложи край на мача, като протегне смирено длан, а на падналия противник не се нанасят смъртоносни удари. Травмите пак изобилстват, но случайната смърт е рядкост в състезанията _e navium_. По този начин сангуила могат да изпитат издръжливостта на отборите на своите противници и да изградят добро име за колегиумите си, като в същото време си спестяват неудобството и разходите от загубата на борци всеки път, когато губят мач.
	В отминалите времена хитрите сангуила използвали мехури с кокоша кръв и изкуствени мечове, за да заблудят зрителите дори на официалните борби. Но такава хитрост не може да трае дълго — тълпите започнали да забелязват, когато убитите им любимци постоянно се завръщали от гроба. През 34-та ПР подобни евтини номера били забранени от едиториите и отпратени в царството на пантомимата и театралните салони, където им е мястото. Ако в днешно време, благородни ми приятели, човек отиде да гледа смъртоносен мач на Венатус, може да бъде сигурен в едно:
	Мъртвите си остават мъртви. — Бел.авт.]
	Месала повдигна вежди, огледа гостите си.
	— Какво ще кажете, приятели?
	Аркад се намуси на предложението — то явно не му хареса. На самата Мия също не й се нравеше мисълта да се бие за развлечение на елита — цялата беше в синини от вчерашната битка срещу речвирма. Но реброродените бяха доста очаровани от предложението на донята, а и ефектът от един прост двубой изглеждаше разумен начин Леона да си осигури покровителството, от което толкова се нуждаеше.
	_И все пак…_
	Мия погледна към Леонид. Обратно към Месала. Опита се да се отърси от лошото предчувствие, което пропълзя по кожата й.
	Губернаторът се обърна към един от стражите си — плещеста скала с ръце колкото врата му.
	— Барий, ще бъдеш ли така добър да ни направиш тази услуга?
	Здравенякът кимна, взе един гладиус от стража до него и го хвърли на Мия. Тя го улови във въздуха и погледна към доня Леона, която само кимна окуражително, докато Фуриян, явно вбесен, че е засенчен, хвърляше отзад огън и жупел с очи. Слугите на губернатора разчистиха средата на салона и Мия зае мястото си с вдигнат гладиус, като се мъчеше да се отърси от лошото предчувствие. Стражът извади своя меч, поклони се на губернатора и впи очи в Мия.
	— Моля да ме извините, почитаеми губернаторе — чу се глас. — Мога ли да се намеся?
	Всички погледи се извърнаха към сангуила Леонид, който се изправи до дивана си и ниско се поклони.
	— Добри ми Леонид? — попита Месала.
	— Любезни домакине, не бих искал да обидя вашия човек — изрече Леонид. — Но ако искаме да видим Спасителката на Ураганова кула в най-добрата й светлина, тогава бих предложил да кръстоса меча си с някого, който е обучен в изкуството на арената. — Леонид обърна блесналите си очи към дъщеря си. — Освен ако сангуила на Враната не смята, че тя не е достойна за задачата.
	Леона погледна между гостите към баща си с лице, което представляваше маска на пълно спокойствие. Но космите по врата на Мия настръхнаха. Сега вече тя видя капана. С няколко ласкателства Месала ловко беше подлъгал Леона да сложи меч в ръката на Мия, а Леонид щеше да накара дъщеря си да изглежда като страхливка, ако откажеше хвърлената ръкавица. И Мия съзнаваше, че мъжът не е глупак да предложи мач, ако няма някакво предимство.
	Накрая донята сама почувства опасността, очите й се прехвърлиха от домакина обратно към баща й и известно време тя остана безмълвна.
	— Тя се двоуми? — усмихна се Леонид на другите гости. — Разбираемо, естествено. Колегиум „Ремус“ има само три лаврови венеца до името си, а нашата Врана тук едва прохожда на пясъка. Навярно спасителката ни се нуждае от два-три дни, за да си отпочинат крилата й, преди отново да може да лети, а?
	Мия видя, че Аркад прошепна нещо в ухото на донята. Но Леона махна с досада и мъжът замълча. Тя огледа още веднъж салона, лицата на насъбралите се реброродени — хора, между които и тя щеше да седи като равна, ако продължаваше да е жена на джустикус. Ала сега се нуждаеше от покровители, за да не затъне колегиумът й в блато. Мия съзря в очите й отчаяната нужда да впечатли присъстващите. Същото желание, което я бе подтикнало в Градините да наддава, без да се замисля, да изхарчи повече от онова, с което разполага, да се облича така, сякаш всеки ден отива на празненство. Стиснала зад зъбите си предупреждението, Мия със свито сърце разбра колко лесно подмамиха Леона, която наклони глава и се усмихна.
	— Надявах се единствено да ви спестя затруднението, сангуила Леонид. Но с признание приемам предложението ви. Моята кървава хубавица ще се бие с кой да е мъж от вашия обор, меч в меч.
	— Мъж ли? О, не, скъпа, разбрахте ме погрешно. — Леонид посочи с ръка фигурата с наметало и качулка, която се изправяше до него. — Бях намислил да пазя моята Ишках тук до следващия Венатус, тъй като едва-що осигурих покупката й. Но в чест на добрия губернатор Месала, а и след като битката ще е _e navium_, не виждам никакъв риск в едно малко предварително представление, за да изострим апетита.
	Той се обърна към силуета и заговори тихо:
	— Бъди внимателна с нея, лъвице моя.
	През салона като вълна премина възбуден шепот, когато боецът на Леонид излезе в кръга за двубоя. Това беше радост, която никой не беше очаквал — да видят как шампионите кръстосват мечове за лично развлечение на реброродените. Гостите се усмихнаха широко с тъмни петна от вино по зъбите и сърцата забиха учестено при мисълта за мириса на кръв. Мия вдигна меча си и слънчевата светлина от прозорците се отрази по ръба му.
	— Дами и господа, почитаеми гости — произнесе Леонид с драматичен жест. — Позволете ми да ви представя последната придобивка в моето стадо. Неприятел, по-свиреп от самата Черна майка, страшилище сред нейния народ, чието име означава „смърт“ на езика на Царството. Дълго време ми отне да се сдобия с такъв трофей, но през всичките ми години край пясъка не съм виждал някой, който да й е равен. Представям ви моя следващ шампион, следващия победител във Венатус Магни… Ишках Изгнаницата!
	Леонид свали ръката си. Тълпата ахна учудено и в този миг неговият претендент за шампионската титла смъкна наметалото си, за да разкрие тялото под него.
	— Четири дъщери… — измърмори някой.
	— Всемогъщи Аа… — шепнешком изрече друг.
	_Зъбите на Гърлото…_
	Мия преглътна мъчително и сянката в краката й се набразди.
	_Коприненка._
	Като дете Мия беше чела за обитателите на Коприненото царство в книгите на Меркурио, но никога не си беше помисляла, че ще срещне някого от тях от плът. Огледа боеца на Леонид и видя, че тя почти със сигурност беше жена — бедрата й се заобляха под декоративните метални капсули на кожената й пола, а шестте й ръце бяха скръстени върху фината извивка на гърдите. Беше висока над два метра, с хитинова кожа — толкова тъмнозелено, че почти черно. Устните й бяха боядисани в бяло, върху гладкото овално лице бяха разположени две големи неизразителни орбити, а шест по-малки очи бяха пръснати като лунички по бузите й. Клепачи, с които да примигва, нямаше. От онова, което беше чела, Мия предположи, че коприненката е млада, но в действителност нямаше как да разбере.*
	[* Родом от планината Патешки гръб на границата между Ваан и Айтрия и въпреки доста хубавото им име, паякообразните коприненци са биологичен вид, известен с определената си… недружелюбност. Коприненото царство се простира върху хиляди километри негостоприемни чукари и завладяването им от айтриянските легиони се беше оказало изключително скъпо. Едва след като и последният Боен пехотинец в Железния колегиум беше пуснат в ход, Кралицата на люпилото беше поставена на колене.
	Макар че коприненците привидно положиха клетва за вярност към Айтриянската република, тяхното място в Сената стои празно, след като им беше обяснено, че само мъжките могат да получават титлата айтриянски сенатор (мъжките коприненци са по-малки от женските и не са отровни). Самите сенатори нямат нищо против да не закачат коприненците, а заплахата да те назначат за айтриянски посланик в Царството често се използва като ръжен, с който по-младите и непокорни членове се държат под контрол. Като правило, стига да могат да си го спестят, коприненците предпочитат да нямат нищо общо с републиката или нейните жители.
	Женските коприненки маркират бузите си с ритуални скарификации за всяко люпило, което измътят. Те убиват партньорите си след сношението с тревожна методичност. А ако се изкушавате да попитате как така видът продължава да процъфтява при тези обстоятелства, аз мога само да ви уверя, че, да, женските имат вагини и да — мъжките имат пениси.
	Останалото се разбира от само себе си. — Бел.авт.]
	Жената вдигна ръце към гърба си и измъкна шест лъскави саби, всяка леко закривена и остра като бръснач, гравирана с необичайни символични знаци. Поканените реброродени зашепнаха с учудване, а в това време тя размаха оръжията във виещ се танц и стоманата засвистя, докато пореше въздуха. Когато завърши демонстрацията, Ишках разпери ръцете си като ветрило и остриетата застинаха право срещу Мия.
	Момичето погледна Леона, Аркад, Фуриян. Лицето на донята беше като издялано от камък, но очите й бяха потъмнели от страх, когато виждаше колко лесно я бяха изиграли. И все пак при обзелото реброродените вълнение тя не посмя да поиска да се отхвърли двубоят. Леонид погледна дъщеря си и се усмихна като котка, която беше откраднала каймака, ведрото, а в добавка и слугинята.
	_Той я разиграва като глупачка. Ако изгубя тук, хората в града ще продължат да пеят името ми. Но хората с власт и влияние ще величаят само Лъвовете на Леонид. И шансовете на Леона за покровителство изгарят._
	Мия видя оголения капан. За миг да се възхити на простотата му. Видя нишките от мрежата между губернатора и Леонид, поканата, която беше довела Леона със свален гард тук. Наливат я с чаша-две вино и порой комплименти от хора над нейното положение, подлъгват я да влезе в битка, която не може да си позволи да изгуби, ала и никога, както те предполагат, не може да спечели.
	_Ще видим тази работа, негодници…_
	— _… сигурна ли си за това?_ — чу се шепот от косата й.
	— А ти сигурен ли си, че можеш да си затвориш устата в следващите минути, за да не ме очистят?
	— _… ах… може би не съм…_
	— Именно.
	Истината беше, че самата Мия никога не е била толкова несигурна в нещо през живота си, но нямаше избор — да изгуби тук щеше да означава, че колегиумът ще продължи да тъне до гуша в дългове и целият й труд ще продължи да бъде застрашен. И тъй, тя се обърна към един от стражите, който беше похвалил победата й, преди да влязат в салона, и погледна към меча на кръста му.
	— Ще бъдете ли така любезен да ми услужите, добри ми господине?
	Стражът извади меча си и покорно го подаде.
	— Тсана пред теб, девойче, ти след нея.
	Мия взе оръжието и кимна за благодарност. И като размаха остриетата във въздуха, докато Господин Благ правеше всичко, което зависеше от него, да замълчи за няколко минути, Мия зае мястото си в кръга за двубоя, втренчила очи в тези на коприненката.
	— Тази битка ще се води _e navium_ — напомни им губернатор Месала. — Вдигната ръка ще означава, че се предавате, и ще сложи край на борбата. Аа да ви богослови и пази и Тсана да направлява ръцете ви.
	Множеството притихна, музиката спря и всичко, което Мия чуваше, беше оглушителното биене на собственото й сърце.
	— Започвайте! — извика Месала.
	Мия замахна бърза като светкавица с двата меча и стоманата зазвъня, когато коприненката парира с четири от нейните. Момичето затанцува напред, замахна към главата и гърдите, но противничката й пак блокира с лекота. В отговор този път коприненката пусна в ход вихрушка от удари срещу Мия и въздухът се превърна в свистяща мъгла. Мия беше отблъсната назад и отчаяно блокираше връхлитащите мечове, докато се видя принудена да излезе извън очертанията на кръга. Реброродените наоколо се разбягаха. Но коприненката не я притисна, а се върна в центъра на ринга и я зачака с оръжия, разположени в блестящо ветрило.
	Мия изви глава, усети как вратът й изпуква. Отметна косата от очите си. И като се придвижи напред към врага си, хвърли се в нова бурна атака.
	Тя винаги се беше гордяла с ловкостта си с меча — беше тренирала здраво при Меркурио и още по-здраво в Червената църква, а природната й бързина се съчетаваше с абсолютната й неустрашимост и свръхестествена точност. Но даже най-добрите й противници се бяха били с нея само с две саби — никога с шест. Където и да удареше, острие на коприненката я очакваше. Където оставеше пролука, Ишках я принуждаваше да отстъпи. Коприненката имаше ръст, дълги ръце, бързина. И още по-лошото — Мия знаеше, че тя не влага цялата си сила. Точно както Аркад я беше предупредил първия ден, когато стъпи на пясъка във Вранско гнездо, Ишках изучаваше стила й и се подготвяше за решаващото нападение.
	И тъй, в стремежа си да изравни везните (шест остриета срещу две не е честно, разсъждаваше тя), Мия захвана сенките в нозете на противника.
	Никой в салона нямаше да забележи — мракът потръпна едва забележимо. Но когато коприненката направи крачка напред, за да нападне, тя откри, че ботушите й са залепнали здраво за мозаечните плочки. Мигът колебание у врага й беше достатъчен и Мия се хвърли яростно в ослепителна върволица от удари, които пробиха гарда на Ишках и отвориха дълга назъбена рана на рамото й, само на косъм от гърлото й. Множеството ахна с удивление, от раната шурна зелена като тополови листа кръв. Мия изби още един от мечовете на коприненката, който полетя, и насочи ниско удара си, за да събори по гръб противничката.
	И тогава, точно както в първия ден, в който стъпи на пясъка във Вранско гнездо,
F>
	тя изгуби власт над сенките
	                  и врагът й отстъпи встрани.
F$
	Ударът на Мия подмина жената, мечовете на Ишках проблеснаха и отвориха плитка рана върху кокалчетата на момичето, избиха сабята от ръката й и тя изхвърча с въртене.
	Мия се опита да си върне с другия меч, но беше посрещната от стена от стомана, Ишках я удари с празен юмрук и изкара въздуха от дробовете й. Момичето залитна, коприненката се завъртя зад нея и я удари по главата с плоската част на меча си. Катедрални камбани забиха в черепа на Мия, целият свят стана размазано двойно петно, нозете й омекнаха и тя се строполи безжизнена на пода.
	Коприненката се надвеси отгоре й, готова да нанесе удар с мечовете.
	— Предай се — поиска тя със сух като крилете на цикада глас.
	Челото на Мия се беше цепнало на плочките, главата й още звънеше. Тя заби нокти в земята, примигна, за да прогони кръвта от очите си, и замахна назад с крака, като се мъчеше да събори коприненката. Ишках отстъпи встрани като танцьорка и опря мечовете си в гърлото на Мия.
	— Предай се — повтори тя.
	Мия погледна към унилото лице на Леона. Към Аркад, който клатеше презрително глава. И накрая към Фуриян. Вгледа се в черните му очи и разбра със същата сигурност, както беше разбрала в деня, когато излезе срещу Аркад — кучият му син й беше изтръгнал със сила сенките от ръцете и беше позволил на противничката й да се изплъзне невредима.
	Тя оголи зъби.
	Ярост кипна в корема й.
	— Даже едно куче разбира, когато е изяло боя — чу се глас измежду сангуила.
	— Може би вината не е в кучето — отвърна Леонид, — а в господарката му.
	По бузите на Леона избиха червени петна, тя погледна баща си и тръгна към него със свити юмруци. Аркад й прошепна нещо, което Мия не можа да чуе, и жената застина с почервеняло лице и горящи очи.
	— Предай се — заповяда тя.
	— _… мия, предай се…_
	Само преди ден тя се бе изправила триумфално между десетки хиляди хора, всеки от които припяваше името й. Сега лежеше по корем като наритано куче, а развеселените реброродени наоколо й се смееха сподавено. Мия погледна Фуриян, в гърдите й кипна омраза, краищата на сянката й се набраздиха на вълнички. Тя усети мрака в себе си, чернотата, която жадуваше да се протегне към Непадналия и да го разкъса парче по парче. Но мечовете на гърлото, споменът за семейството й, мисълта, че никой в този салон не биваше да научи коя е в действителност — всичко това й помогна да сподави яростта си, да я скъта в гърдите си, където да изстине. Не да бъде забравена, не. Нито простена. Никога.
	Бавно повдигна треперещата си окървавена ръка към губернатора.
	— … Предавам се — изрече шепнешком.
	Удовлетворена, коприненката свали мечовете си от гърлото на Мия и ги прибра в ножниците на гърба си. Губернатор Месала огледа гостите си — настроението се беше сменило, обагрено в червено. Въздухът се бе сгъстил от напрежение — не само заради пролятата кръв в кръга, но и заради явната вражда между доня Леона и баща й. Ако имаше нещо, което развличаше богаташите и безделниците повече от кръвопролитието, това беше скандалът. Да го видят как се разиграва пред очите им, беше по-хубав спорт от всякакви игри под слънцата.
	— Ти ме измами — изрече с треперещ глас Леона.
	— Ти сама се измами — присмя се баща й. — Когато основа този провинциален колегиум. Аз те предупредих, Леона. Пясъците не са място за жена, а ложата на сангуила не е място за теб.
	Леона хвърли око към коприненката.
	— Не поглеждай сега, татко, но както по всичко личи, твоята шампионка има гърди.
	Тълпата се разсмя и Леона отбеляза точка. Окуражена, тя продължи:
	— А може би ти изобщо не смяташ да я изкараш на пясъка? Забелязах вчера отсъствието на колегиума ти в Ултима, когато моят предявяваше претенциите си за венеца на победителя. За да я покажеш като евтина актриса на представление за два просяка на ъгъла и да ми отмъкнеш славата зад затворени врати?
	Лицето на Леонид потъмня.
	— Ако мислиш, че си била измамена — обяви той, — нека Аа и Тсана решат. Следващият Венатус е след пет седмици в Бяла крепост. Аз ще пусна моята Ишках срещу твоята Врана. И след като тъй отчаяно се нуждаеш от това, скъпа дъще, ще заложа едно от моите места на Магни срещу победителя. Но този път борба до смърт, нали?
	Леона завъртя очи около реброродените, отвори уста да…
	— Боя се, че битката е неравностойна — изрече ръмжащ глас. — И тълпата ще закрещи същото.
	Всички очи се обърнаха при ръмженето. Аркад, Червения лъв на Айтрия, стоеше до господарката си и изпепеляваше с поглед някогашния си собственик. Намръщената му физиономия изкривяваше лицето му, белегът прорязваше дълбока сянка в чертите му. Мия видя студената враждебност в очите му, докато той се взираше в мъжа, за когото някога се бе борил и проливал кръвта си.
	— Поздравявам ви за находката, сангуила Леонид — продължи екзекутусът, като хвърли поглед на коприненката. — Аз също не съм виждал равен на нея. Не и за всичките ми години на пясъка. Но шест меча срещу два? Каква чест има в такава битка?
	Аркад погледна към Мия, която още лежеше просната на пода, после към Фуриян зад себе си.
	— Особено когато най-добрият боец на нашия колегиум не участва в мача.
	Леонид огледа стария си шампион с пресметлива усмивка.
	— Справедлив довод. Нека никой да не се осмели да каже, че Леонид не познава волята на тълпата. — Той хвърли поглед на насъбралите се реброродени и артистът в него взе връх. — Доведете тогава _тримата_ си най-добри шампиони в Бяла крепост. Ишках ще се бие срещу всички тях. Шест меча за шест. Без пощада, без отстъпление. Мач за поколенията, нали?
	Аркад поклати глава.
	— Аз бих…
	— Съгласна съм.
	Реброродените погледнаха Леона. Тя стоеше неподвижна като камък, вперила пламтящ поглед в баща си. Мия виждаше в тях омразата — чиста и заслепяваща. Добре познаваше тази омраза. Огъня й. Той те сгрява, когато всичко друго на света тъне в мрак и студ. Той те кара да се движиш, когато всичко друго на света те повлича надолу.
	Чудно й стана какво ли точно беше направил Леонид, за да я заслужи.
	— Съгласна съм — повтори Леона. Тя огледа усмихнатите реброродени, зъбите с петната от вино, блесналите очи. — Ще се видим в Бяла крепост, татко.
	И тя напусна салона, последвана от Фуриян. Аркад и Леонид продължиха да се взират един в друг още известно време — бившият господар и бившият шампион, сега непримирими съперници. Екзекутусът отиде куцешком до Мия и се надвеси над нея очакващо. Момичето се изправи с мъка и тихо изпъшка, клепачите й се бяха слепнали от кръвта, главата й туптеше болезнено. Едрият мъж излезе с широки крачки от салона и тя се затътри след него.
	— Аркад! — извика Леонид.
	Мъжът спря, обърна се към усмихващия се сангуила.
	— Когато пак говорите с нея, благодарете на вашата домина, че ми спести грешката да купя Гарджето. Ако господарката ти иска да възстанови част от загубите си, аз имам публичен дом в Бяла крепост, който постоянно набира нови проститутки.
	Леонид огледа насмешливо Мия от главата до петите.
	— Може би ще се справи по-добре с друг вид меч в ръката.
	През множеството премина вълна от весел смях. Аркад се обърна и излезе от салона, без да продума. Мия го последва, провесила ниско глава, черната коса скриваше окървавеното й лице. Тя знаеше, че е глупаво, че не бива да позволява на този надут гъсок да я засегне. Че за да спечели Магни, ще трябва да победи най-добрите борци на Леонид и тъй или инак да го види как вкусва от срама на поражението. И все пак…
	_И все пак…_
	Да натрие мутрата на този глупец в собствените му говна сега вече беше нетърпяща отлагане задача.
	_Стана лично, мерзавецо!_


>>	20.
>>	Трима

	— Фуриян със сигурност — рече Аркад.
	— Това се разбира от само себе си — отвърна Леона. — Той е нашият шампион.
	— Сигурна ли сте, мидоня? Аз си помислих, че може би сте го забравила.
	Леона събра върховете на пръстите си под брадичката и изгледа гневно екзекутуса.
	— Аркад, аз нищо не забравям. А още по-малко прощавам.
	Двамата бяха седнали в тясна каюта на борда на „Славната хрътка“, корабът се люлееше и скърцаше по океанските вълни. Бяха вдигнали платна в деня след празненството в дома на губернатор Месала и на четири дни път от Вранско гнездо Леона и Аркад още се опитваха да определят кой ще се изправи срещу коприненката. Зад господарката си седеше дойката и сплиташе косата й на изящни плитки, докато двамата спореха. А под стола й, смесен със сянката, седеше котарак, който нямаше нищо общо с котараците.
	— Можем да се откажем от двубоя — рече Аркад. — Ще изпробваме късмета си в Ултима.
	— От днес до пълна светлина ни трябват два венеца, екзекутус — отвърна Леона. — А Бяла крепост е последният Венатус в календара преди Магни.
	— Еквилаите могат да ни донесат един венец. Брин и Биерн бяха на косъм от…
	— Да, но ако загубят? — попита Леона. — Дори с победа в Ултима след това, ще се окажем с един венец по-малко. Ако откажем предизвикателството срещу баща ми, рискуваме двойно. Ако го приемем, рискуваме само веднъж. Единственият начин, по който можем да сме _сигурни_, че ще се бием в Божигроб, е да надвием онази тъпа коприненка.
	— Езика, домина — предупреди я дойката.
	— Да — въздъхна Леона. — Прощавай.
	Челото на по-възрастната жена се набръчка замислено.
	— Прости ми, домина, но дори да спечелите битката срещу шампионката на баща ти, дали едиторият ще зачете облога?
	— Подобни случаи не са от вчера — отвърна Аркад, като си играеше с дръжката на бастуна си. — Отдавна утвърдените колегиуми често подлъгват по-неопитните сангуила в предрешени двубои с обещанието за място на Магни.
	Леона му отправи смразяващ поглед.
	— Хм, това беше необичайно тактично.
	— Той си _играе_ с вас, мидоня — отвърна Аркад. — Това място е стръвта, а игрите са примката. На баща ви не му стигна, че ви отказа покровителството си, ами иска да пратите тримата си най-добри гладиати на заколение, а с тях и бъдещето на този колегиум.
	— Без Магни ние нямаме бъдеще! — сопна се рязко Леона. — Враната ни беше смазана от бой пред всички реброродени в Ураганова кула! Сега никой, който има пари, няма да се бръкне за нас!
	Тишината отекна в каютата, нарушавана единствено от скърцането на дървото, непрестанното блъскане на вълните по корпуса. Господин Благ се прозя и облиза лапичката си.
	— Тогава Фуриян — въздъхна Аркад.
	— Да — кимна Леона. — И Враната с него.
	Екзекутусът се наведе напред и разтърси глава:
	— Мидоня…
	— Освен ако следващите думи, които ще излязат от устата ти, не са „това е чудесна идея, мидоня, а между другото, косата ви изглежда великолепно“, не искам да ги чувам, Аркад.
	Екзекутусът се почеса по брадата и несполучливо се помъчи да скрие усмивката си.
	— Ах, той все още можел да се усмихва — наду се Леона. — Помислих, че си забравил как се прави.
	— При цялото ми уваж…
	— Тя е Спасителката на Ураганова кула — въздъхна Леона.
	— Онази коприненка едва не й строши скапания череп!
	— Езика! — начумери се маги`страта.
	Аркад се извини под нос, а Леона продължи:
	— Да, победиха я в двореца на Месала, но обикновените хора не знаят това. Гражданите ще очакват да я видят как вади меча си под нашето знаме. Четири дъщери, Аркад, тя закла речвирм почти сама, със собствените си ръце. Ти сам каза, че битката срещу коприненката е била неравностойна. Враната спечели венец за този колегиум и прослави името ми пред цялата арена. Тя без съмнение заслужава малко доверие.
	Едрият мъж помълча и накрая кимна неохотно.
	— Тя не може да държи щит, за да се предпази. Но Караваджото й беше… сносно.
	— Каква похвала — въздъхна маги`страта. — Моля те, гледай момичето да не те чуе как говориш за нея, че ще се надуе като пуяк.
	Леона и Аркад се спогледаха с подсмихване, а старата жена започна нова плитка.
	— Така — въздъхна накрая едрият мъж. — Фуриян и Враната. Кой ще бъде третият?
	Леона направи муцунка и се потупа по устата.
	— Касапина?
	— Той е остър камък, не мели брашно с никого.
	— Пробуждащия вълните?
	— Той е добър с меча, но ме е страх, че е голям кавгаджия.
	— Ако ми позволите да изкажа едно мнение, домина? — обади се дойката.
	— О, да, ето ти обрат — въздъхна Аркад. — Съвет от бавачката. И от кого ще потърсим помощ след това? От юнгата?
	Леона го стрелна с унищожителен поглед.
	— Говори, маги`стра.
	Старицата повдигна посивелите си вежди към Аркад, преди да продължи:
	— Вярно, аз не съм познавач. Но силата на Враната, изглежда, е в бързината й. По всичко личи, че се нуждаете от човек, който да запълни празнината между нейното темпо и силата на Фуриян.
	Леона и Аркад се спогледаха и изрекоха в един глас:
	— _Пеещата сабя._
	Аркад се облегна на стола си и се загледа в пространството.
	— Тя притежава дългите ръце, които Враната няма, и скоростта, от която Фуриян се нуждае. Може да се получи.
	Леона се наведе напред и стисна ръката му.
	— _Трябва_ да се получи — отвърна тя.
	Аркад погледна надолу към ръката й върху неговата. Кожата й беше бяла, пръстите — тънки и деликатни, нежни като коприна. Неговата ръка беше загоряла от слънцата, напукана като стара кожа, с мазоли от дръжките на мечовете и напрежението от живота на пясъка.
	Той преглътна мъчително. Помълча, сякаш да се съвземе. И като обгърна ръката й със свойта, наведе се и леко я целуна по кокалчетата.
	— Ще се получи, мидоня — измърмори той. — Давам ви дума.
	С ръка в капана на устните на Аркад Леона примигна, без да знае накъде да погледне. Маги`страта изглеждаше поразена. Но без да даде на господарката си възможност за отговор, Аркад пусна ръката й и стана, взе бастуна си и закуца към вратата. На прага се спря, обърна се към Леона.
	— Между другото, косата ви изглежда великолепно.
	После се завъртя на пети и напусна каютата.


	— Не!
	Тренировъчният меч удари Мия отстрани и я прати на колене. Пеещата сабя се хвърли с ожесточен вик, но Аркад вече се беше извъртял настрани и стовари втория си меч върху предмишницата на жената. Тя залитна назад, блъсна се във Фуриян и един контраудар от Аркад просна и двамата по гръб.
	Триото лежеше в праха и дишаше тежко, подгизнало до кости в пот.
	— Слушате, ама не чувате! — закрещя екзекутусът, като крачеше напред-назад помежду им. — Тя не прилича на нито един неприятел, когото сте срещали. Шест размахани меча с една цел. Осем очи, които ще следят всяко ваше движение. Аз имам само по чифт и от двете, а вие не можете да ме надвиете. Как, в името на Четирите проклети дъщери, се надявате да станете победители срещу нея?
	Цял ден се упражняваха, всеки ден, откакто се бяха завърнали във Вранско гнездо. Другите гладиати тренираха наблизо, но в действителност всички очи бяха устремени към четиримата в кръга, където Аркад размяташе противниците си по пясъка. Двете слънца бяха увиснали тежко в небето, сипеха с пълна сила зноя на летните горещини в златен и кървавочервен огън. А ако човек се вгледаше усилено, щеше да забележи на хоризонта тънка ивица по-ярко синьо, известяваща бавното пристигане на третото око на Аа.
	Наближаваше пълна светлина, а с нея и Магни. А Соколите от колегиум „Ремус“ бяха кажи-речи толкова близо до тези пясъци, колкото и преди три месеца.
	— Ставайте! — излая Аркад. — Движете се решително и нападайте като един!
	— Трудна задача — изръмжа Пеещата сабя, — когато двама от нас си пречат в атаките.
	Мия обърса потта от челото си, изгледа застрашително Фуриян, който беше в другия край на кръга. Непадналия отвърна на погледа й, черните му очи проблясваха като обсидиан. Той се изправи, подаде ръка на Пеещата сабя и я вдигна от пясъка. Дори не погледна Мия, ами взе меча и щита си и зае позиция.
	Мия се изправи с тренировъчните мечове в ръце.
	— Нападайте! — изрева екзекутусът.
	Без да дочака другите, Фуриян се хвърли в атака срещу Аркад и като сипеше удари, го отблъсна назад по пясъка. По време на тренировките екзекутусът винаги беше пазил самообладание, показваше на спаринг-партньорите си къде са им слабостите, без да се стреми да ги наказва. Но през последните няколко дни Мия започна да осъзнава колко много се беше сдържал някогашният шампион. Аркад беше бог на пясъка — дори с един крак той се движеше като вода, удряше като гръмотевица, изправяше се като планина. Ударите му раняваха въздуха и той посиняваше след тях, в защитата му нямаше пролука, а всяка грешка мъжът наказваше със замах, който едва не им чупеше костите.
	Като отблъсна атаката на Фуриян, Аркад хвърли шампиона по задник и се обърна към Пеещата сабя и Мия. Двете се движеха добре заедно — Мия се промъкваше под ударите на по-високата жена и бъхтеше Аркад по корема и краката. Тя нанесе удар в корема му, но докато се извърташе настрани от бързия отговор на Червения лъв, се блъсна право в нападащия Фуриян, който се беше изправил на нозе и се беше хвърлил отново в боя.
	— Проклет да си, гледай…
	Един дървен меч фрасна силно Мия по слепоочието и тя падна. Аркад обезоръжи Пеещата сабя, заключи гарда на Фуриян и го блъсна с лакът в челюстта. Като се превъртя по пясъка с развети солни кичури, Пеещата сабя грабна оръжията си, но изруга, щом Аркад хвърли и двата си меча и я уцели в гърлото и над сърцето.
	Той дишаше тежко, останал с празни ръце, и гледаше кръвнишки победеното трио.
	— Жалка работа! — изплю гневно.
	— Тази тъпа кучка ми се изпречи на пътя — изръмжа Фуриян.
	— О, Фуриян — въздъхна Мия и впи в него унищожителния си поглед. — Ако има нещо, което съм научила в този живот, то е да не ми пука, когато някое куче ми каже, че съм кучка.
	— Куче, значи? — Фуриян стана от праха, Мия скочи също толкова бързо.
	— Достатъчно! — изрева Аркад.
	Двамата стояха неподвижни, впили очи един в друг, готови за удар. Мия усещаше как сянката й се изпъваше по края като вода зад бент. Ако не я удържеше, без всякакво съмнение сянката й щеше да се протегне през пясъка към сянката на Фуриян с ръце, извити като нокти. Стиснала зъби, тя се мъчеше да се овладее и мигаше срещу потта в очите. Да изгуби самообладанието си тук и всички да научат каква е…
	— Достатъчно се бихме за един ден — обяви екзекутусът. — Врана, Пееща сабя, идете да се упражнявате с дървените кукли. Трябва да удряте по-здраво, ако искате да пропукате защитата на коприненката. Фуриян, обърни внимание на движенията на краката си. Трябва да стъпваш по-бързо, ако искаш да надвиеш този противник.
	Мия и Фуриян се гледаха свирепо, без да помръднат.
	— Движете се! — изкрещя Аркад.
	Пеещата сабя събра падналите си мечове, прекоси двора и започна яростно да налага тренировъчните кукли. Мия я последва по-бавно, без да отделя присвитите си очи от Фуриян. Усещаше как ледената омраза гори заедно с тревогата и глада, които чувстваше под лъжичката, когато той беше наблизо.
	_Твърдоглав проклет кретен…_
	Мия зае мястото си до Пеещата сабя и като си представи Фурияновата глава на върха на дървената кукла, започна безпощадно да я бъхти. Кожата й плувна в пот, косата й се завираше в очите й, а тя блъскаше с все сила меча си в корема, в гърдите и в гадната му мутра.
	— Ще ме убият заради вас — измърмори Пеещата сабя и поклати глава.
	— Фуриян сее раздор, не аз.
	— И двамата сте… — изрече злобно жената. — Не разбирам защо просто не намерите някой тъмен ъгъл, за да се изчукате, и да се приключи с това.
	Мия се изсмя.
	— По-скоро бих позволила на Касапина да си пъхне патката в мен.
	— Тогава какво има между вас? — Пеещата сабя спря, за да върже дългите си до земята солни кичури. — Езиците ви пръскат омраза, но очите ви никога не се отделят от другия.
	Мия знаеше, че жената казва истината. Тя щеше да пребори онази коприненка, ако Фуриян не се беше намесил. Вместо това публично я набиха, а Леона изгуби всичките си шансове да намери покровител сред реброродените от Ураганова кула. И все пак…
	Не можеше да го отрича. Въпреки заплетеното кълбо от чувства към Ашлин, Фуриян я _привличаше_. И макар че Непадналия безспорно беше привлекателен, това беше нещо отвъд чувствеността. Нещо, което проникваше в костите. Същото беше изпитвала, когато лорд Касий биваше наблизо. Нещо отвъд сладострастието и повече като… копнеж. Като на инвалид за липсващия му крайник. Като пъзел, който търси парченце от себе си.
	_Но защо?_
	Клео беше писала за това в дневника си. Вървиш по земята и другите здрачини те привличат като паяк муха, а сетне…
	… сетне ги изяждаш.
	Но, ’паст, какво означаваше това?
	_Многото бяха един. И пак ще бъдат; един под тримата, за да издигнат четвъртия, да освободят първия, да ослепят втория и третия._
	_О, майко, най-черна майко, в какво се превърнах?_
	Мия разклати глава, изплю се в пепелта.
	— Нямам никаква представа — рече тя.
	— Е, най-добре се замисли и потърси решение — предупреди Пеещата сабя. — Защото ако излезем в битка за живота си в този вид, и тримата ще сме край Огнището преди пълна светлина, Гардже.
	Жената отново започна да налага сламеното плашило, присвила очи. Мия се загледа във Фуриян в другия край на двора, коремът й свит на топка омраза.
	— С него не може да се говори разумно. Вече опитах. Той е невеж глупак.
	_Тряс!_ — отново изтряска мечът на Пеещата сабя по куклата.
	— Фуриян е много неща — изсумтя тя. — Твърдоглав може би. Надменен със сигурност. Само не и глупак.
	— Дрън-дрън! — Мия удари дървената кукла по врата. — Ти опитвала ли си някога да разговаряш с него?
	— О, да — кимна Пеещата сабя. — Все едно да си блъскаш главата в каменна стена. Чест. — _Тряс!_ — Дисциплина. — _Тряс!_ — Вяра. Това са принципите, които го определят. Но преди всичко Непадналия е шампион и се чувства заплашен от теб. — Жената сви рамене. — Най-голямата пропаст, която разделя хората, винаги е гордостта, Гардже.
	Мия въздъхна, отново хвърли поглед към Фуриян.
	— Това подозрително ми звучи като мъдрост.
	_Тряс!_ — изтряска мечът на Пеещата сабя по мишената й.
	— Не е моя — изсумтя тя. — От Книгата на слепите е.
	Мия прониза дървената кукла в гърдите.
	— Това не е ли старо свещено лийсийско писание?
	— Да — кимна Пеещата сабя. — Знам го наизуст. Караха ни да четем свещени текстове от всички краища на републиката. — _Тряс! Тряс!_ — Прасиловият суфи желае ти да имаш мирски светоглед, преди да те приемат в ордена. Познай света, познай себе си.
	Мия наклони глава и изгледа косо другарката си. Сега й стана ясно. Татуировките навсякъде по тялото. Пеенето, което от време на време чуваше изпод вратата на Пеещата сабя.
	— … Била си жрица?
	— Само послушница. — _Тряс!_ — Така и не положих обет.
	— Тогава, ’паст — _Тряс! Тряс!_ — какво правиш тук?
	Пеещата сабя сви рамене.
	— Пиратски набег. Бърза продажба. Обичайната история.
	Мия поклати глава с отвращение.
	— Прекалено обичайна, по дяволите!
	— Суфи така ме е кръстила — _Тряс!_ — когато съм се родила.
	Мия се подпря на коленете си, като едва си поемаше дъх.
	_Черна майко, тази жега…_
	— Така те е кръстила?
	Пеещата сабя спря да налага дървената кукла и обърса потта от челото си.
	— Знаеш ли как се кръщават дюимерите, Гардже?
	Мия кимна и си спомни разказа на Трик в Тихата планина.
	— Когато си малък, те отвеждат в Прасило — отвърна тя. — В Храма на Трелена. Суфи те вдига на ръце към океана и пита Майката за пътя, който ти предстои, и те кръщава спрямо него.
	— Пеещата сабя ме кръсти тя — продължи жената. — Не Пеещата химни. Не Пеещата молитви. Пеещата _сабя_. И проклета да съм — рече, като насочи тренировъчния си меч в лицето на Мия, — ако песента на мечовете ми се чуе за последно, защото ти и Фуриян не можете да се съгласите за цвета на розите. Изчукай го. Промуши го. Промуши го, докато го чукаш, все ми е тая. Но се разберете, преди да ни убият всичките.
	Мия погледна към Фуриян, който тренираше бързината си в единия ъгъл на двора. В този миг той вдигна глава и срещна очите й с онзи пламтящ черен поглед.
	_Най-голямата пропаст, която разделя хората, винаги е гордостта._
	— Вие двете! — изрева Аркад. — На работа!
	Мия въздъхна. Но както винаги се подчини.


	— Очаквах да се появиш, вещице — рече Фуриян.
	Мия се огледа на двете страни по коридора за всеки случай. Господин Благ следваше патрулиращите стражи и нямаше риск да я спипат. Но без спътника й коремът й беше заплетено кълбо от глад и безпокойство, които се усилваха от присъствието на мъжа, когото бе дошла да види. Тя прибра откраднатата вилица шперц в препаската си и застана на прага на Непадналия в очакване.
	Чакаше.
F>
	        Ча

	               ка

	                     ше.
F$
	— Мога ли да вляза, мътните те взели, или не? — изръмжа накрая Мия.
	— Щом така искаш — изрече Фуриян с кисело изражение. — Но ако думите бяха мои, нямаше да си правя труда да ги хабя.
	Мия се намръщи и влезе, затвори вратата след себе си. Огледа стаята и видя, че не се е променила от последния път, когато беше идвала — олтара на Тсана, недодялано изрисуваната Троица на Аа на стената, горящата благовонна смола.
	Този път Фуриян поне беше облечен, макар че между тези стени това не значеше нищо. Беше гол до кръста, мускулите набраздяваха туловището му, кожата му имаше бронзов загар от тренировките под слънцата. Той беше златен бог, сякаш току-що излязъл от огнището на ковачницата. Но беше и нетърпим мерзавец, изплют от дълбините на пропастта.
	Тя го мразеше. Желаеше го. Едновременно нито едното от двете и двете.
	Мия погледна сянката си, видя я как се движи по стената като дим, протяга прозрачните си ръце към сянката на Фуриян. В отговор сянката на Непадналия потрепери, но с видимо усилие той я удържа и изгледа свирепо Мия с тези бездънни черни очи.
	— Вземи се в ръце — изръмжа момчето.
	Мия стисна зъби, върна обратно сянката си. Тя неохотно се оттегли с развята като че от бриза коса и протегната напред ръка като влюбена, която се сбогува. Тогава си помисли за Ашлин. Пристъп на мимолетна необяснима вина. Копнееше за двама души, не искаше нито единия, не обещаваше нищо на никого. Но в сравнение с Фуриян онази предателка, нейните подсладени устни, нейният отровен език изглеждаха като напълно проста задача…
	— Какво искаш, вещице? — попита Непадналия.
	— Не съм по-голяма вещица от теб, Фуриян.
	— Аз нямам нищо общо с мрака — изрече той ядно. — Аз не прекрачвам между сенките и не се промъквам из къщата на домината като крадец.
	— Не, ти просто се каниш да продъниш стените на крепостта й, глупав мухльо.
	— Как смееш…
	— О, смея — отвърна Мия. — Това е разликата между мен и повечето хора.
	— Аз се боря за славата на този колегиум. За славата на нашата домина.
	— Ти коства на донята покровителството в Ураганова кула! — изсъска Мия. — От теб се искаше само да си държиш патката в препаската, да ме оставиш да надвия коприненката и Леона щеше да плува до циците в злато.
	— Ти използва мрака в битката си срещу Изгнаницата — отбеляза Фуриян и скръсти ръце. — Ако те бях оставил да спечелиш в двореца на Месала с твоята магия, щях да омърся сърцето на това място. Бих умрял от глад, преди да се докосна до храна, купена с безчестни пари, и бих умрял, преди да взема венец, който не съм заслужил.
	— Не съм заслужила ли? — Мия не можеше да повярва. — Върви по дяволите, безочлив мръсник! Колко речвирма си убил напоследък?
	— Победата без чест не е никаква победа — отвърна той. — Повече няма да ти позволя да печелиш позорни хвалби за този колегиум с твоето магьосничество.
	— Значи, ти използваш същото магьосничество, за да се гавриш с мен? — Мия усети, че повишава глас, и се опита да укроти гнева си. — Ти повика мрака и ми попречи да победя коприненката. Това не ти ли се струва малко безчестно?
	Фуриян се приближи с гневни крачки, стиснал юмруци.
	— Върви си, Врано.
	Сянката му лумна, плъзна се по стената към нейната. Сянката на Мия се изправи да я посрещне, като змия се усука и сви ръцете си в хищнически лапи. Тя можеше да се закълне, че в стаята повя мраз, космите по врата й настръхнаха, в корема й пламна глад, който заплашваше да я погълне цялата…
	— Не.
	Тя затвори очи и поклати глава. Прибра мрака насила в себе си. Разговорът не вървеше така, както беше намислила. Трябваше да сдържа гнева си, да говори разумно. Тя не знаеше какво правеше с нея присъствието на Фуриян, защо я караше да изпитва такова желание за насилие, нищо не разбираше. Знаеше само, че…
	— Трябва да постигнем съгласие — изрече тя и отвори очи, протегнала умолително длани. — Фуриян, чуй ме, ако и на пясъците се бием така, както тук, ти, Пеещата сабя и аз ще бъдем насечени до смърт. Тогава как ще помогнем на нашата домина?
	— Ти може и да си нищо без магьосничеството си, момиче — рече мъжът и се удари по гърдите. — Но аз съм Непадналия. Аз се бих почти час под палещите слънца в Талия, убих две дузини мъже, за да спечеля лавров…
	— Ишках не е някакъв загубен мъж! Нали я видя как се бие в двореца на Месала. С два меча в ръцете тя би била равна на всеки от нас. Но с шест? В битка до смърт? Тя ще ни направи на кайма!
	— Как живееш със себе си? — Непадналия поклати глава. — Без вяра в Бащата или Дъщерите му, без вяра в себе си? Само сенки, мрак и лъжи.
	— Не прави грешка да си мислиш, че ме познаваш, Фуриян. — Тя погледна към треперещата му сянка и поклати глава. — Ти себе си дори не познаваш.
	— Върви си!
	— Очакваш друга гостенка, така ли? — Мия хвърли поглед към леглото му.
	Щом чу това, очите на Фуриян се разшириха, яростта като мрачен облак се появи на челото му. Той вдигна ръка да я изблъска назад, ала Мия я удари и заключи неподвижно в хватката си. Той я сграбчи за китката, блъсна я гърбом във вратата, сборичкаха се и двамата заръмжаха и заругаха. От тази близост Мия надуши миризмата на прясната му пот, почувства топлината на кожата му при допира с нейната — ярост, сладострастие, глад се преплетоха в едно. През препаската на слабините му усети в хълбока си огъня му, който се втвърди. Поиска да го целуне, да го ухапе, да го прегърне, да го удуши, да го изчука, да го убие, изръмжа с оголени зъби, сърцето й биеше тежко в гърдите, устните му бяха едва на косъм…
	— Милостиви Аа… — пророни Фуриян.
	Тя проследи погледа му към сенките им на стената и дъхът заседна на гърлото й. Сенките се бяха сплели като змии, гънеха се, усукваха се и се виеха като дим. Напълно бяха изгубили формата си — две аморфни петна чернота, всяко вплетено в другото. Мия осъзна, че те бяха двойно по-тъмни, отколкото трябваше да бъдат, точно както когато Господин Благ или Затъмнение пътуваха с нея. В стаята стана осезаемо по-студено, кожата й настръхна, тя потрепери от желание.
	Фуриян я отблъсна, отдръпна се от нея с ужас. Сенките им продължиха да се усукват на възли и мъжът вдигна три пръста — защитният символ на Аа срещу злото. Като кичури сплетена коса сенките бавно се откъснаха една от друга и възвърнаха човешката си форма. Те се държаха здраво една за друга, с ръце, длани, после пръсти, но Фуриян отстъпи още назад и сянката му се върна на мястото си. Сянката на Мия пулсираше и ту прииждаше към стената като морска вълна, ту се отдръпваше.
	— Какви сме ние? — попита тя шепнешком.
	Гърдите на Фуриян се повдигаха, дългата му черна коса се движеше като по своя воля. Той я хвана, върза я на възел на тила си и изръмжа.
	— Ти и аз — ние не сме нищо.
	— Ние сме _еднакви_. Ето какви сме, Фуриян.
	— Ето това — изсъска злобно той и посочи Троицата на стената — съм аз. Вярващ, богобоязлив син на Аа. Окъпан в неговата светлина и изучен в неговото писание. Ето това — рече той и посочи дървените мечове — съм аз. Гладиат. Непобедим. Несломен. Непаднал. И такъв ще си остана, ако ще хиляда коприненки да се изправят между мен и Магни.
	— Значи единствено Магни имат значение? Ако свободата е толкова важна за…
	— Тук не става въпрос за _свобода_ — изрече злобно той. — И това е още една разлика между теб и мен. Да си гладиат за теб е само маска. За мен пясъкът, тълпата, славата — това е причината да се събуждам. Причината да дишам.
	Фуриян прекоси стаичката, ослуша се за миг на вратата и я отвори. Изгледа Мия свирепо, явно не желаеше пак да я докосва.
	— Върви си, Врано.
	Не беше го убедила. Ни на йота. Глупавата му гордост. Безумното му чувство за чест. Страхът му кой е и какъв. Тя не разбираше нищо от тези неща. И макар че и двамата бяха здрачини, Мия осъзна, че в действителност бяха напълно различни хора. И каквато и близост да разпознаваха в сенките си, тук, в този живот, в тази плът те си приличаха толкова, колкото си приличаха светлината и мракът.
	_Ако не виждаш оковите си, за какво ти е ключ?_
	И тъй, с въздишка, тя прекрачи прага на стаята му и излезе в коридора.
	— Какво те е направило такъв? — попита тя тихо. — Какъв си бил по-рано?
	— Точно това, което ще бъдеш и ти, когато минат Магни, момиче!
	Фуриян я смушка на раздяла и тръшна вратата в лицето й.
	— Нищо.


>>	21.
>>	Моля

	— Виж ти, виж ти — обади се Сидоний. — Какво е домъкнала котката сянка.
	Мия клекна на пода на килията все още замаяна от Прекрачването. В казармите беше тъмно като в рог и само тихото похъркване и случайни думи на гладиатите около тях нарушаваха тишината. Примижал, Сидоний лежеше на една страна върху сламеника си. Господин Благ я беше предупредил, че мъжът е буден, но той и бездруго знаеше тайната й. Е, _част_ от тайните й…
	Нямаше смисъл да крие онова, което вече му беше известно.
	— Сви ми малко кльопачка, нали? — попита Сид.
	Мия се усмихна и му хвърли едно голямо парче сирене, което беше откраднала от кухнята. Мъжът се ухили широко, отхапа и заговори с пълна уста:
	— Промъкваш се по-тихо от пръдня в църква.
	— Мен ли чакаш, че не си заспал? Много мило от твоя страна.
	— Не, всъщност искам да ти кажа, че прекъсна чудесен сън, в който бяхме аз, маги`страта, камшик за езда и мек креват.
	— Маги`страта ли? — повдигна Мия вежди.
	— Имам слабост към по-възрастни жени, Гардже.
	— Ти имаш слабост към всичко живо с дупка и две цици, Сид.
	— Ха! Колко добре ме познаваш! — Здравенякът се ухили и вдигна сиренето за наздравица. — Но, Четири дъщери, стилът ти наистина ми харесва.
	— Жалко, че Фуриян не може да каже същото.
	— Ах, ето къде си била. Е, как е надарен? Мъж, дето толкова много се фука и перчи, обикновено компенсира за фъстъчето под парцала.
	Мия си спомни допира на жезъла на Фуриян в хълбока й и притисна бедрата си, за да подсили болката. Чувстваше се раздразнителна след срещата с Непадналия. Неспокойна и преливаща. Но се опита да загърби всичко това и да мисли трезво.
	— Не съм спала с него, Сид — намръщено изрече. — Опитвах се да го убедя да не ме затрие.
	— Като човек, видял много свят, мога да ти кажа, че ще останеш изненадана колко лесно се поправят международните отношения с няколко бързи движения на китката.
	Мия изрита сламата срещу съкилийника си и се ухили против волята си.
	— Ти си свиня.
	— Както казах, познаваш ме добре, Гардже.
	— Ако с Фуриян не се научим да се бием заедно, онази коприненка ще си направи наденици от червата ми.
	— Толкова ли е страшна?
	— Не от нея се страхувам, не. Но не съм виждала по-добра от нея със сабята.
	— О, така ли? И колко други си виждала със сабята?
	— Достатъчно.
	— Мхм — изсумтя Сид и като се облегна на стената, огледа Мия от главата до петите. — Тайни, оплетени в тайни, това си ти. Обзалагам се, че нямаш и осемнайсет години. Кожа и кости си, а въртиш меча по-добре от мен. Но нали знаеш, че винаги можеш да се отървеш от устата на коприненката?
	— И как по-точно? — въздъхна Мия. — Като убия Фуриян в съня му и се надявам, че Леона ще сложи в отбора ни човек, който не е непоносимо говедо?
	Сидоний повдигна ръце и ги размаха като криле.
	— Отлети оттууууук, Гардже!
	— Това не е вариант.
	Сид й се присмя.
	— Ти можеш да си тръгнеш от това място, когато поискаш. И тъй, щом Говедото шампион ще те прати в гроба, защо просто не избягаш?
	Мия въздъхна.
	— Тогава ще обесят всички ви.
	— Глупости! — възкликна Сид. — Аз те наблюдавам, Врано. Наблюдавам как ти ни наблюдаваш. Аркад. Леона. Фуриян. Мен. Малките колелца зад тъмните ти очи не спират да се въртят. И макар че не вярвам да си най-студената риба в това езеро, не можеш да кажеш с ръка на сърцето, че ти пука дали някой от нас е жив, или мъртъв. И то когато много вероятно и без това всички ще измрем във Венатус. Е, каква игра играеш?
	— Повярвай ми, Сидоний — отвърна Мия. — Последното нещо, за което съм тук, е да си играя.
	— Щом казваш, така да бъде. — Сид отхапа от сиренето и поклати замислено глава. — Честно ти казвам, напомняш ми за една жена, която познавах някога. Толкова е странно. Същите очи като твоите. Същата кожа. Тайни, оплетени в тайните, и при нея.
	— Някоя стара изгора? Разбила ти е сърцето, така ли?
	— Не — поклати глава Сид. — Никога не съм я обичал. Но повечето мъже, които я познаваха, я обичаха. Едва не постави републиката на колене. Но накрая тя, тъмните й очи и тайните, оплетени в тайни, доведоха до смъртта на цялото й семейство. Съпруг. Дъщеричка. Син в люлката. А и много от моите приятели.
	Стомахът на Мия се вледени. Очите й се присвиха.
	— За кого говориш?
	— За някогашната доня на този дом, естествено. — Сид посочи стените. — Жената на истинския джустикус. Алин Корвере. — Той поклати глава. — Проклета празноглава курва!
	По-късно Мия не можа да си спомни да се е движила. Помнеше само задоволителното хрущене, когато юмрукът й се стовари върху челюстта на Сидоний, острия звук, когато главата му отскочи от стената зад него. Едрият мъж изруга, опита се да я отблъсне, но тя го стисна за гърлото и го заналага с юмруци по бузите, слепоочието и носа.
	— Ти да не си изгуби…
	— Върни си думите! — гневно изсъска тя.
	— Слез от мен!
	Двамата се сбиха. Здравенякът я затисна върху пода, докато кокалчетата й свиреха мелодия по лицето му.
	— _Вземи си думите обратно!_ — изрева тя.
	Затъркаляха се в сламата, махаха с ръце и крака, бъхтеха се. Някои от другите гладиати се разбудиха в суматохата, Пеещата сабя надникна от тесния процеп във вратата си, Ото и Феликс нададоха радостни възгласи, когато разбраха, че е избухнала разпра, и се притиснаха в решетките, за да виждат по-добре.
	— Я, млъквайте там вътре! — изкрещя Касапина от отсрещната килия.
	— Мир, Врано! — извика Сидоний.
	— _… мия, спри…_
	— _Вземи си думите назад!_
	— Какви думи?
	Сидоний прасна Мия в челюстта, тя го фрасна в гърлото. Едрият мъж се закашля, сграбчи я с ръка за косата и й блъсна главата в решетките, които огласиха целия свят като гонг. Със звезди пред очите тя се нахвърли отгоре му слепешката и го срита жестоко в топките. Двамата гладиати паднаха кървящи на каменния под, раната на челото на Мия от битката с коприненката отново се отвори, стенещият Сид се улови за скъпоценностите си.
	— _… мия, спри, аркад ще ви чуе!_
	Шепотът на Господин Благ преряза червената мъгла в главата й и тя си възвърна здравия разум. Не-котката казваше истината — ако продължаваха да се бият, екзекутусът щеше да чуе суматохата и имаше вероятност да ги бичуват. Мия срита за последно Сидоний, който с ругатня се претъркаля по пода. Здравенякът се завлече в единия ъгъл като пребито куче, а Мия в отсрещния. Двамата дишаха тежко и се гледаха свирепо над окървавените камъни.
	— ’Паст, какво… беше това? — успя да попита Сид с глас, по-висок почти с една октава.
	Мия обърса с окървавените си кокалчета кървящия си нос.
	— Няма да говориш така за нея.
	— За кого…
	Сидоний примигна. Леденосините му очи се присвиха и той огледа момичето, което хриптеше в отсрещния ъгъл на килията. Тя отметна дългите си черни коси от черните си очи, очите, които му напомниха за…
	— Не може да бъде… — отрони той.
	Сидоний огледа стените наоколо. Мия видя невъзможната математика, чрез която парченцата бавно заеха безумното си място в пъзела в очите му. Това момиче, което отказваше да избяга от тези стени, макар че можеше да го направи по всяко време. Това момиче, което бе решено да се бие в най-поквареното състезание, измислено в историята на републиката, само за да получи свободата, която можеше да има, стига да реши. Но щом не й беше важна свободата…
	— Враната — изрече той шепнешком. — А ние сме седнали тук във Вранско гнездо.
	… значи е важна победата.
	— Ти си… Ти си тяхната…
	Тя усети как всичко се надигна у нея. Зад болката от сбиването със Сид пулсът тупкаше в главата й и разливаше кръв в очите й. Всичко й тежеше. Обстановката ежедневно й напомняше коя е била, каква е могла да стане, всичко, което й е било отнето. Ядът и гладът, които усещаше в близост до Фуриян, объркването и желанието, които изпитваше край Ашлин, трудността на задачата й. Не чувстваше страх от нея, не, онова нещо в сянката й нямаше да го позволи. Но изпитваше мъка. Съжаление — за всичко, което е било и е могло да бъде.
	И само за миг, за един кратък миг тежестта на всичко това й дойде в повече.
	Другите гладиати бяха разбрали, че програмата свърши, и затътриха крака към сламениците си. Мия седеше прегърбена, прегърнала одрасканите си колене, и гледаше кръвнишки Сидоний през нащърбения си перчем. Устните й трепереха. Очите й горяха в мрака.
	— Вземи си обратно думите — прошепна тя и сълзите се наляха в очите й.
	— Мир, Врано — измърмори мъжът и почисти кървящата си устна. — Ако съм те обидил, моля те за прошка. Не съм… _не бих могъл_…
	Той се блещеше озадачено срещу нея и още веднъж огледа стените наоколо. Червен камък, железни решетки, ръждиви вериги. Нищо не можеше да я задържи. Ала ето че тя все така беше тук…
	— Четири дъщери, съжалявам…
	Мия седеше в тъмното, усещаше очите му, усещаше жалостта му, която пълзеше по кожата й като въшки. Не можеше да понася слабостта, която беше показала, тъгата в очите на Сид, и като обърса с кървящите си кокалчета очите си, отново усети как гневът й пламва. Чувството на гняв беше по-добро, много по-добро от самосъжалението. Адреналинът от битката тръпнеше във върховете на пръстите й, краката й трепереха от него. Искаше й се да побегне, искаше й се да се сбие, искаше й се да затвори очи и да усмири бурята в главата си, времето да спре за малко.
	Това ли искаше?
	_Какво искаш?_
	Глупаво беше, че се издаде. Остави се да кипне от яд, остави Сид да научи коя е. Но дали това беше грешка?
	Той беше познавал баща й. Беше му служил вярно. Все още го тачеше, след всичките тези години.
	Може би _й се искаше_ той да научи?
	Може би й се искаше да познава човек, който е познавал и тях? Който отчасти разбира какво значеше за нея да бъде тук.
	Бъдещето се издигаше напред, празните пясъци на божигробската арена. Кръвта, която я чакаше, кръвта зад гърба й. Всяка секунда от живота й я беше водила към този път, към отмъщението — този път без завои и разклонения.
	Но какво искаше, освен отмъщение?
	Имаше още дълги часове до края на нивганощ.
	Не искаше да спи.
	Не искаше да сънува.
	Не искаше да полага глава на това място, което някога беше нейният дом, а сега служеше само като избледняващо възпоминание за всичко, което е могло да бъде.
	_Какво значи да искаш?_
	— Врано?
	Тя вдигна глава и погледна Сид, който мълчаливо ближеше раните си в ъгъла.
	— Благословени Аа, съжалявам, момичето ми — рече той. Тя не искаше той да я гледа — това поне беше сигурно. А когато стана от сламеника си и седна до нея, прегърна я с една от тези огромни, дебели като свински джолани ръце, тя осъзна, че последното нещо на света, което искаше, беше той да я утешава. Не искаше съжаление. Не искаше да попада в тромавата, малко неудобна прегръдка на някаква скала и да плаче като някакво уплашено дете. Това време отдавна беше останало в миналото. Мъртво и погребано като семейството й. Сега тя беше _острие_ на Червената църква. Не слабо и крехко стъкло. Тя беше стомана.
	Но не искаше и да бъде сама.
	Спомни си времето, когато беше чирак. Забравата и утехата, която беше намирала в прегръдката на Трик. Но той също беше мъртъв и погребан сега. Празна гробница в пуста зала, върху която беше издълбан единственият помен, който той щеше да има. Мия беше казала на Шахид Аалеа, че той й липсва, и в това имаше истина. Но най-вече, осъзна тя, й липсваше яснотата; простата радост да желаеш и да бъдеш желана. Копнежът, който продължаваше да изпитва при посещението си при Фуриян, също не й помагаше.
	_Най-ярките пламъци изгарят най-бързо_, й беше казала Аалеа. _Но в тях има топлина за цял живот. Дори от любов, която трае само една нивганощ. За хора като нас няма обещания за вечност._
	И като погледна Сидоний в очите, тя най-накрая разбра какво искаше.
	Може би не завинаги.
	Но засега.
	— Защо ме гледаш така? — попита едрият айтриянец.
F>
	И без нито дума
	     тя погледна над рамото му
	                към сенките под стълбището
	                               и изчезна от ръцете му.
F$
	Звуци от пристанището. Войниците си подвикваха „всичко е наред“, докато патрулираха по нивганощните улици. Вятърът, който духаше откъм океана, носеше блажена прохлада във Врански отдих и Мия потрепери след влажния задух в бараките. Ръката й се поколеба над стъклото на прозореца малко преди да почука.
	— _… това е неразумно…_
	— Върни се в крепостта — прошепна Мия. — И кажи на Затъмнение да стои на пост на улицата.
	— _… мия, аз…_
	— Върви.
	Без звук не-котката я остави и сянката й изтъня и изсветля. Веднага щом Господин Благ замина, тя почувства как се промъква и пълзи като змия в корема й — страхът, който _винаги_ изпитваше без него. Страхът, че беше дошла тук. Страхът от значението на постъпката й и докъде можеше да я отведе тя. Страхът от това коя и каква беше. Ала преди да успее да забие ноктите си надълбоко в месата й, тя почука — веднъж, дваж — и кокалчетата й издрънчаха остро по стъклото.
	Отвътре не се чу нищо. Мия усети, че страхът я надвива, помисли си, че нея я няма, че е избягала тайно след спора им, предала я е и я е изоставила, доказала е, че недоверието и подозренията…
	Прозорецът се отвори. До перваза стоеше сънената Ашлин Ярнхайм с разчорлена коса. Очите й бяха сини като опаленото от слънцата небе.
	— Мия? — изрече въпросително момичето и потисна прозявката си. — Колко е часът?
	Сините й очи се разшириха, когато забеляза драскотините по кокалчетата на Мия, раната над посиненото й око, посинелия оток на челюстта й.
	— Черна майко, какво е станало с…
	Въпросът увисна недоизказан, щом Мия протегна ръка и допря пръст до устните й. Те останаха там известно време — две момичета, без да се докосват, а наоколо им целият свят беше стаил дъх. Объркването в очите на Ашлин започна да се стопява, когато Мия я погали нежно като перце. Бавно и полека тя проследи с пръста си гладката извивка на горната й устна, меката пълнота на долната. Дъгата на бузата, линията на челюстта. Аш се задъха, разбуди се напълно, опомни се, изпълни се с възторг, кожата на голите й ръце настръхна. А когато разтвори устата си да заговори, а може би да протестира, Мия се наведе напред и с целувка я накара да замълчи.
	Досега тя не беше целувала момиче. Поне не по този начин. Целувката им в Планината беше за сбогуване — може би по-дълга, но пак за сбогуване. Тази целувка беше покана — нежна, отчаяна молба за начало, не за край. Въпрос без думи, устата на Мия — отворена и топяща се в тази на Ашлин. И когато почувства потреперването на Ашлин, нежната като перце милувка на езика й, Мия получи своя отговор.
	Тя се прехвърли през прозореца, устните им не се отделиха. Сплетени ръце, търсещи пръсти. Мия се откъсна от целувката, колкото да свали нощната риза на Ашлин през главата й. Тя остана божествено гола, разсъблечена с един-единствен жест. Мия поспря за малко, за да отпие от гледката. Слънцето милваше очертанието на шията, извивките на тялото й, сянката между краката й.
	— Мия, аз…
	Мия се отпусна назад, допря устни в шията на Ашлин. Гърдите на момичето се повдигаха, страните й пламтяха, тя шепнеше тихо маловажни неща и отпусна глава назад, когато Мия потъна по-ниско, надолу към гърдите й, където докосна с езика си твърдо като камъче зърно.
	Двете паднаха върху леглото, ръцете на Аш разкъсаха лентата около гърдите и бедрата на Мия и тя простена, когато зъбите на Мия я захапаха за врата. Всичките й въпроси бяха удавени, дъхът й твърде запъхтян, за да говори, устните разтворени, когато се отърка в Мия, кожа в кожа, всяка сладка тайна на върха на пръстите й. Надолу по ребрата, над възвишението на бедрата й до извивката на хълбоците й. Мия я обгърна с единия си крак, притисна я по-близо към себе си.
	Усети как пръстите на Аш я погалиха от вътрешната страна на бедрото, алхимична тръпка лумна и пробяга по гръбнака й, блесна в тъмнината на очите й. Собствената й ръка подири надолу по стегнатия корем на Аш русия мъх между краката й. Ръцете им откриха едновременно целта си, целувката им стана по-дълбока и заглуши диханията им. Гърбът на Мия се изви, когато усети как Ашлин описва стегнати твърди кръгове с изкусните си пръсти. Със свободната си ръка тя замачка едната й гърда, а между краката на Ашлин другата започна да подражава на бавния й агонизиращ ритъм, цялата в слух за равномерните й стенания.
	Това не приличаше на нищо, което тя познаваше. Внезапни пориви, сладостна нежност, целувки, безкрайни, парализиращи целувки, които я изпълваха с топлина чак до върховете на пръстите. Времето застина неподвижно, всичко изчезна, останаха езиците, задъханите въздишки, все по-буйният пожар между краката й, от който цялото й тяло пламваше в огън.
	— О, да, богиньо — шепнеше Мия.
	— Не спирай — молеше Ашлин.
	Устните й бяха топъл течен мед, тялото й се извиваше, докато пръстите на Мия се въртяха напред-назад по набъбналата й пъпка. Тя гореше там долу, влажна и тръпнеща, и копнежът у Мия растеше до мига, в който тя повече не издържаше.
	— Искам да те вкуся — шепнешком изрече и се отърка в шията й.
	— О, да… да…
	И се спусна надолу, бавно като топящ се лед. Облиза шията на Ашлин, усмихна се, когато момичето се изви като дъга със свити пръсти. Надолу до възвишението на гърдите й, Мия лапна едната, облиза я, засмука я, докато ръката й продължаваше да опъва струните между бедрата на Ашлин. Изгаряше я жажда, пустинна жажда, и Мия знаеше само един начин, по който да я утоли. Тя я теглеше като сладостна тъмна сила. Надолу.
	Все надолу.
	Аш се огъваше на матрака, стенеше, а Мия продължаваше спускането си с дълги бавни целувки по ребрата, по корема й. На пъпа поспря, с върха на езика си описа бавни изгарящи кръгове около него, ноктите й галеха нежно кожата на Аш. Вдъхна лекия аромат на лавандула и зашеметяващото ухание на желанието й.
	— Моля те, Мия — простена момичето.
	Надолу, надолу по гладката дължина на разтворените крака, тя наближаваше с езика си онзи опияняващ огън. В падинката между бедрото и влагалището си Аш имаше малка бенка и Мия бавно я облиза, като се усмихна пагубно.
	— Моля те какво? — прошепна тя.
	— _Моля те…_
	Мия сви устни, издуха леко въздух върху Ашлин и тя потрепери. Нея я бяха вкусвали, но тя самата никога не бе го правила и очакването се загнезди в душата й, накара я да потръпне. Не искаше да бърза, искаше да вкуси с наслада всеки миг, целия възторг, но Аш вкопчи пръсти в косата й и с тръпнещ дъх я привлече към себе си.
	Копринената мекота, напоена със сладострастие, се разтвори под напористата й целувка. Мия движеше бавно езика си ту навън, ту навътре между гънките на Ашлин, която скимтеше и стенеше, бедрата й се въртяха равномерно, ръцете й дърпаха още по-силно косата на Мия. Сякаш огън погълна жадната, изгладняла Мия, реката от топъл нектар по езика й. Тя се наслаждаваше на стоновете на Ашлин, стисна набъбналите й зърна, помилва гърдите й, заби пръстите си в кълбата на хълбоците й.
	Ашлин обезумя, когато Мия се задвижи настойчиво, увисна наполовина от леглото, като не спираше да я подканва, _не спирай, не спирай_. Мия никога не беше усещала такава сила. Всяко нейно движение, всяка милувка на езика й или допир на устните й изтръгваше стон, прошепната молба и по цялото тяло на Ашлин преминаваше трепет.
	Времето изгуби смисъла си, всеки миг — година, всяка година — удар на сърцето, огънят между тях се разпалваше, повдигаше Аш все по-нависоко, все по-жарко, все по-ярко, стенанията й станаха по-силни, по-дълги, докато накрая се изопна като тетива на лък, гърбът й се изви, бедрата пристегнаха главата на Мия като менгеме, всеки мускул се изпъна, тя вирна пръстите на краката си към небето и извика, сякаш светът отиваше към края си.
	В бездиханния завършек тялото на Аш се отпусна безжизнено, а Мия продължи да описва малки кръгове и да вкусва нея и силата на дребния си триумф. Тя се ухили широко, когато езикът й потъна по-навътре и накара другото момиче да простене — „Стига толкова, Богиньо, стига!“. И отстъпи, щом момичето нежно я повдигна към себе си. Аш обгърна Мия в ръцете си, телата им се сляха в едно, стройни крака опасаха кръста на Мия и двете потънаха в нова дълга и жадна целувка. Вкусът на Аш се смеси по езиците им и Мия усети, че се дави в него, клепачите й изпърхаха, тъй хубаво, тъй сладостно и преизпълнено с блаженство, че не й се искаше никога да свърши.
	Ала тогава Ашлин я удари по задника, ухапа я по устните толкова силно, че едва не й пусна кръв, и тя изохка.
	— Оу! — сгърчи лице Мия. — За какво беше това?
	— Задето ме накара да се моля — изгледа я навъсено Ашлин.
	— О? — усмихна се Мия и устните й целунаха леко тези на Ашлин. — Не чух оплаквания по онова време.
	— Не се възгордявай, Корвере. Това беше късметът на начинаещия.
	— О, наистина ли?
	Тихият смях се превърна в топло потръпване, когато Аш се отърка във врата й.
	— Наистина — прошепна момичето и зъбите й погалиха кожата й.
	— В такъв случай… може би донята ще направи демонстрация на начинаещата?
	— Кажи моля.
	— Аз… ах!
	Мия изохка, когато Ашлин дръпна за косата главата й назад и отново здраво я плесна по задника. Устните й се спуснаха по шията на Мия, зъбите докоснаха шийната артерия, ноктите оставиха огнени и ледени следи по подмокрените й бедра.
	— Кажи — прошепна Аш и ухапа лекичко Мия по гърлото — моля.
	В душата си Мия не бе свеждала глава никога пред никого. Нито в Църквата, нито на арената, нито в спалнята. И макар че властта преди малко й донесе наслаждение, всяка нейна ласка, всяко нейно движение палеше пожар в момичето в прегръдките й, тя се запита дали в краткия миг на отстъплението не се крие по-дълбока радост.
	Пръстите на Аш танцуваха по нея, леки като бриза. Коремът на Мия се обтегна, когато момичето потъна по-надолу, езикът й заописва все по-стесняваща се спирала около повдигащите се гърди.
	— Кажи го — прошепна тя и облиза с език зърното на Мия.
	Мъждива светлина се процеждаше през завесата, ала Мия затвори очи, когато Ашлин се спусна надолу — не искаше нито да вижда, нито да чува, нито да говори, а само да _чувства_. Водопад от целувки се изля върху тялото й, ръцете на Аш като че бяха едновременно навсякъде. Мия откри, че краката й се разтварят по собствена воля, болката между тях беше сладка агония, дъхът й се накъса, сърцето й заблъска тежко в очакване. Чувство, каквото никога не бе познала, разпъпи в нея — нито с Трик, нито с Аалеа, нито с Аврелий и онази златна хубавица, и копнежът набъбна до изгарящ огън, когато Ашлин коленичи между краката й, горещият й дъх опари набъбналите й устни.
	— Кажи…
	Милувката на езика й, немислимо ефирна, накара Мия да подскочи и да потрепери.
	— … моля.
	Мия повдигна глава, погледна надолу по дължината на тялото си към Ашлин, която стоеше над нея, готова да я погълне лакомо. Сърцето й се блъскаше, въздухът не достигаше в дробовете й, замая се. Очите й отново се притвориха, тя отпусна глава назад и щом се предаде, напрежението внезапно напусна костите й.
	— _Моля те_ — отрони Мия.
	Дълго тихо стенание излезе от устата й, когато устните и езикът на Ашлин затанцуваха в мрака. Откъде момичето беше научило уменията си, тя не знаеше, от Аалеа, някой нов любовник, някоя стара изгора. Но, богиньо, беше ослепително. Аш беше виртуоз, мелодията помежду им по-древна от времето. Огънят в нея се разпалваше с всяка ласка на езика й, Мия едва смогваше да си поеме дъх, постелите се усукваха в свитите й юмруци. Едва не обезумя, когато усети, че Ашлин мушка пръст в нея, извива го, примамва я, подклажда тлеещата жар, алхимичният поток стигна с пращене до върховете на пръстите й.
	— О, богиньо…
	Безпомощна, тя бе уловена и пометена от урагана от чувственост и копнеж, огънят в нея мъчителен, нетърпим. Ашлин беше безпощадна, езикът й се движеше ритмично с ласките й, Мия извиваше гръб като свод, повдигаше хълбоците си високо, устата й, оформила съвършен кръг, пръстите, вплели се в червената коса, я притискаха по-навътре, по-силно, още и _още_. Тя се тресеше с такава сила, че не можеше да си поема дъх, не можеше да мисли, не можеше да говори, можеше само безгласно да се моли за края. А когато почувства втория пръст на Ашлин, който се съюзи с първия, бедрата й се задвижиха неконтролируемо, черни звезди разцъфтяха в очите й, жарта в нея избухна в ненаситен пожар, тя забрави себе си, изкрещя беззвучно, заслепена от огъня на хиляди слънца.
	Долови нежни устни до своите, влажни и погубващо сладки. Отвори очи и видя над себе си красиво усмихнато момиче.
	Момиче, на което не биваше да се доверява.
	Любима, която не биваше да обича.
	Опита се да въздъхне, сърцето се блъскаше в гърдите й.
	— Беше… поразително.
	— И доста закъсня — ухили се Ашлин.
	Мия я притегли за целувка, устните им се притиснаха, вълните от оргазма продължаваха да припламват в костите й. Отделиха се след дълга сладка вечност, Ашлин се тръшна по гръб на матрака и доволно въздъхна.
	Мия стана от леглото с все още разтреперани крака. На скрина откри сребърната си табакера, запали едно цигарило с кремъка и пак се пъхна под чаршафа. Ашлин я прегърна, взе ръката й и я целуна по одрасканите кокалчета, погали шията й. Мия дръпна дълбоко от цигарилото и усети как сладникавият тежък дим изпълни дробовете й.
	— Много пушиш — измърмори Аш.
	— Успокоява ме — отвърна Мия.
	— Неспокойна те карам да се чувстваш, така ли?
	Мия изпъна ръката си в отговор. Обикновено беше твърда като скала и даже лек трепет не разколебаваше ръката, с която държеше меча си. Но сега и двете ръце се тресяха.
	— О, ти цялата трепериш, гълъбче — изгука Аш. — Първия път става така с момичетата, нали?
	— Да видим твоите тогава, умнице.
	Аш издаде напред ръката си и макар че се помъчи да го скрие, Мия видя, че тя също трепери. Усещаше гърдите на момичето да се притискат в нея, сърцето под тях препускаше в същата грохотна музика. Тя сплете пръстите си с тези на Ашлин и почувства как помежду им премина електричество. Осъзна, че все още не се е наситила.
	— Може би трябва да пропушиш.
	Аш направи физиономия.
	— Не ми харесва вкуса им.
	— Аз ще го подсладя…
	Мия всмукна дълбоко от цигарилото и изпълни дробовете си с топлия дим. Повдигна брадичката на Ашлин с пръсти, приближи се и я целуна, разтворила устни, изпусна дъха си в устата й. Устните й бяха в захар от хартията на цигарилото, карамфиловият дим се изви около езиците им в дълбока целувка. Аш отметна глава и въздъхна, притисна тялото си в тялото на Мия. Ръцете на Мия бродеха по гърба й, докосваха настръхналата й кожа, сладката болка отново се разгаряше в слабините й. Ашлин затвори уста, засмука езика на Мия, после се отдели.
	— Не е лошо — усмихна се тя и изпусна сивия дим. — Но пак няма да пропуша.
	Мия сви рамене и всмукна отново. Аш се намести до нея, Мия я прегърна през раменете. Дълго време лежаха в мълчание, заслушани в звуците на нивганощ отвън. Мия оглеждаше момичето в прегръдката си, деликатните извивки, падинките близначки в основата на гръбнака й, пръстите отместиха дългите кичури кървавочервена коса и разкриха…
	… мастилени знаци, които пълзяха по гърба й.
	— Какво е това? — прошепна Мия.
	Ашлин се изпъна, седна изправена и заметна косата си върху рамото.
	Мия едва успя да зърне заплетени линии и щрихи, които загатваха за чуждо писмо, формата на завито острие върху лявото рамо на Аш…
	_Едно условие — рече едрият мъж, като вдигна пръст. — Важно нещо за твоя покровител. Карта, написана на древноашкахски и с печат във формата на сърп._
	… Богиньо!
	— Картата — осъзна Мия. — Картата на Дуомо.
	— Затова ли дойде тук? — попита тихо Аш.
	Мия се намръщи, цигарилото подскочи в устата й.
	— Какво?
	— Затъмнение вечно дебне наоколо. Може би я е зърнала за миг. — Момичето впери в Мия небесносините си очи. — И тъй, ти решаваш, че единственият начин да я видиш по-ясно е да ми свалиш дрехите? Умно играеш, Корвере.
	— Това ли си помисли?
	— Аз нищо не мисля. — Аш изправи рамене, увери се, че татуировката не се вижда. — Затова питам.
	— Аш, аз не знаех. Защо си татуирала картата на Дуомо на гърба си?
	— Не е татуирана. — Тя кимна към двата кръга върху бузата на Мия. — Алхимична е, точно като твоята дамга.
	Мия изведнъж схвана и примигна.
	— Така че, ако те убият…
	— Дамгата изчезва. Остават без карта. — Момичето сви рамене. — Който си играе с огъня, трябва да очаква да изгори.
	Куп въпроси горяха в мислите на Мия. Какво толкова важно имаше в тази карта, че Ашлин я е жигосала незаличимо върху кожата си? За какво им е тя на Дуомо и Скайва, че така открито се борят един срещу друг да се докопат до нея? Накъде води? Къде се вписва във всичко това момичето, което току-що беше прегръщала?
	— Много неща криеш от мен, Ашлин.
	— Мога да кажа същото за теб, Мия.
	— Например?
	Ашлин погледна изпитателно в очите й, преглътна мъчително.
	— Защо дойде тук? Защо сега?
	— Защото исках да бъда с теб.
	— Но защо?
	Мия дръпна от цигарилото и се замисли.
	— Защото размишлявах. За всичко онова, което ме доведе дотук. За нещата, които ме направиха това, което съм, и за всички неща, които можех да бъда, ако ми бяха дали избор. А след това не исках повече да мисля.
	— Значи това било? — Ашлин запази лицето си спокойно, гласа хладен, но Мия видя бурята, която се надигаше в опаленото синьо. — Само едно развлечение?
	— Най-сладкото развлечение — усмихна се Мия.
	— Не се шегувай. Непостоянна си като вятъра, но ако си дошла за едно бързо въргаляне, с което да избиеш мрачните си мисли, добре. Предпочитам това пред подлостта да видиш мастилото по кожата ми. Но все едно кое е, аз трябва да знам.
	— Нито едно от двете, Аш.
	— Познавам лъжата, когато я вкуся.
	Мия въздъхна и поклати глава. Докато се прокрадваше по нивганощните улици, за да стигне дотук, беше разсъждавала. Защо по-рано това й се виждаше нередно, защо сега беше тъкмо обратното? Счепкването с Фуриян беше разбудило чувствеността й, счепкването със Сид не беше я заситило. Но не беше само това, не беше мисълта за родителите й, нито болезненото напомняне, че е затворена в крепостта, нито мисълта откъде беше минала и какво я очакваше.
	— Мислих какво можеше да излезе от мен, ако ми бяха дали избор — рече тя накрая. — И осъзнах, че никога не съм имала избор. Откакто обесиха баща ми, краката ми поеха по този път. Няма как да го отхвърля. Не мога да избягам. Затова ми се прииска да избера нещо сама. Нещо, което да бъде само мое. _Мой_ избор.
	Мия погледна Аш и погали с треперещи пръсти лицето й.
	— И избрах теб.
	Ашлин я гледаше с разтворени и подпухнали устни, като че жилени от пчели, и Мия се впусна в дълга сладка целувка. Ашлин бурно се притисна в нея, взе лицето й в ръце, изгубена в сладостта на целувката, чието трептене прозвуча чак в душата на Мия. Тя се отдръпна с неохота, черните й очи потърсиха тези на Ашлин.
	— Имам ли вкус на човек, който лъже? — попита тя.
	Ашлин се подсмихна и поклати глава.
	— Не. А аз?
	А тя? Беше ли се променило нещо тук? Не оставаше ли всичко все същото? Въпросът за картата — къде водеше, защо Дуомо я търсеше, какво означаваше всичко това — продължаваше да виси между тях. Ашлин Ярнхайм си оставаше момиче, което би направило всичко, за да получи желаното. Лъжа, измама, кражба, убийство. Тя имаше тайни. Беше _опасна_.
	Но дали Мия беше по-различна?
	Колкото повече време прекарваха заедно, толкова повече близост виждаше тя с това момиче, което трябваше да презира.
	— Имаш вкус на мед — прошепна Мия.
	Ашлин се усмихна, допря чело в нейното. Мия затвори очи, заслуша се в звуците на улицата отвън, в хладния нивганощен вятър, който бавно стихваше. Измъчваха я въпроси. Прекалено много въпроси. Но денят скоро щеше да започне, екзекутусът щеше да ги събуди за нова тренировка, пот, борби, проклетият Фуриян и всичко останало — забравено в един миг на блаженство в арката на ръцете на това момиче — изведнъж нахлу. Мия си спомни коя е. Каква е. Отвори очи и въздъхна.
	— Налага се да поговорим още за това. Но сега трябва да се връщам.
	— Знам. — Ашлин се приближи за още една кратка целувка.
	— Искам да остана.
	— Знам — промълви шепнешком Аш и гризна долната й устна. — Обещай да се върнеш.
	— Кажи моля.
	Гризването се превърна в болезнено ухапване.
	— Да ти го начукам, Корвере — усмихна се тя.
	— Мислех, че никога няма да си поискаш.
	— Не си поисках аз, забрави ли?
	Тя се усмихна широко, целуна очите на Ашлин, бузата на Ашлин, устните на Ашлин и запамети мига. После стана от леглото, _тяхното_ легло, уви се в парцалите си, изпитвайки ужас от слънцата, които я очакваха зад завесата. Но все пак отмести пердето, присви очи срещу ярката светлина и се обърна да погледне за последно красавицата, която оставяше.
	_Беше ли се променило нещо тук?_
	И като въздъхна, тя излезе на чакащата я светлина.
	Нищо вече нямаше да бъде същото.


>>	22.
>>	Тишина

	— ’Паст и кръв, това се казва жега.
	Мия въздъхна, затвори очи и се потопи в изпускащата пара топлина. Водата се затвори над главата й и звуците в къпалнята за малко стихнаха, шумът от целия свят изчезна.
	Тя остана в мрака и топлината, наслаждавайки се на усещането върху отмалелите си крайници. През последните две седмици с Фуриян и Пеещата сабя не спираха да тренират под палещите слънца, но триото все така не можеше да се научи да се бие като едно цяло. Аркад беше наясно, че коприненката щеше да се бие безпощадно, затова не знаеше милост в кръга и всяко мускулче по тялото на Мия я болеше. Цялата беше в синини и отоци и с всеки изминал ден трупаше все повече гняв срещу Фуриян.
	Тя задържа дъха си под водата и изплува леко на повърхността. Това й напомни за басейните на Адонай и кървавите пътища от Тихата планина. Замисли се за Солис, Друсила и другите. Ролята, която бяха изиграли в гибелта на семейството й.
	Какво ли правеха сега? Сигурно помагаха на Скайва да си подсигури четвъртия мандат. Въргаляха се в парите си като свине в корито. Но консулът, а следователно и Духовенството, навярно губеха търпение, че нямаше напредък в издирването на картата на Дуомо. Как ли се оправяше с тях Меркурио?
	Не за първи път тя си даде сметка какъв риск поемаше заради нея старият й учител. Тази мисъл я накара да се засрами, че изобщо се бе усъмнила в предаността му. Честно казано, той й липсваше. Липсваха й съветите му, пушаческата му кашлица, дори проклетият му нрав. Но много скоро тя щеше да се върне в Божигроб и да се изправи на арената. Тогава щеше да го види. И след това, когато делото е свършено.
	_Ако предположим, че преди това не ме убият в Бяла крепост…_
	Мия изплува с пламнали дробове, обгърната в пара. Примигна да прогони водата и я посрещна гледката на Пробуждащия вълните, който тъкмо влезе в къпалнята. Мъжът лъщеше от пот след цял ден тренировки, прашен от пясъка и мръсотията в кръга. Той си пееше дует на име „Mi Utori“* — женската партия с фалцет, мъжката с обичайния си баритон. Като свали препаската от слабините си с подходящо драматичен _тоооооооооон_, той влезе във ваната и Мия спонтанно му заръкопляска.
	[* Айтриянска опера с позорна слава, поръчана от крал Франциско XII (известен приживе сред поданиците му като Горделивия, а след смъртта му като Козела). Франциско бил възторжен любител на музикалния театър и след триумфа му по време на въстанието на ваанийския крал Оскар III поръчал да напишат ода в негова възхвала. Главният композитор в двора му Максимилиан Омберти работил над произведението повече от година и го озаглавил „Mi Utori“ („Моята победа“). Франциско бил убеден, че операта ще му донесе неувяхваща слава и любов сред поданиците. Той не пожалил средства за продукцията и тъй като се имал за сносен певец, издал указ, че сам ще играе своя образ на премиерата. Тя се състояла на божигробската арена, където присъствали всички благородници заедно с деветдесет хиляди жители. За да е сигурен, че тълпата ще се наслади на всеки миг от шедьовъра, в началото на увертюрата Франциско XII заповядал да заключат изходите на арената. За зла беда, макар че операта включва споменатото по-горе заглавие в последното си действие — считано за най-доброто произведение на Омберти, което продължава да се изпълнява векове по-късно, — кралят настоял композиторът да вмъкне всяка подробност от ваанийския му триумф. Премиерното представление се проточило повече от седемнайсет часа, а времетраенето се утежнило още повече от певческите дарби на Франциско, които историкът Корнелий Младия описал като „прилични на две котки, които се чифтосват в горяща торба“. През това време две жени родили, а стотици граждани рискували да си изпотрошат краката и да ги обесят, като скочили от стените на арената на улицата отвън. Един особено хитър барон от свитата на краля, някой си Гаспаре Джанкарли, се престорил, че получил инфаркт, за да позволят стражите на семейството му да изнесат от мястото безжизненото му тяло.
	Говори се, че Франциско бил „доста огорчен“ от приема на операта. Малко след премиерата Омберти се самоубил. Представлението не се играло втори път. — Бел.авт.]
	— Прекалено сте мила, мидоня — поклони се здравенякът.
	— Ама какъв тръбен глас имаш ти!
	— Учил съм се в нозете на най-добрите.
	— Наистина ли си бил актьор в театъра? — попита тя и наклони глава.
	— Амии… — поде едрият мъж. — Работих в един, на входа. В по-добри времена. Винаги съм мечтал да се кача на сцената, да омагьосам тълпата, но… — Той сви рамене към стените наоколо. — Не ми било писано.
	Мъжът се пресегна да вземе сапуна и тя го огледа с критично око. Пробуждащия вълните беше демон на пясъка, може би малко непокорен, но як като бик. Мия беше готова да се обзаложи, че тези негови ръце като на игра можеха да обвият вратлето й, да й строшат черепа, ако се напънеше достатъчно. И си го представяше как играе в пантомима по костюм точно колкото можеше да си представи, че й никнат крила.
	— Нека да отгатна. — Той повдигна вежди. — Не ти приличам на театрален тип.
	— Прости ми — засмя се тя, — но ни най-малко.
	— Простено ти е — ухили се Пробуждащия вълните. — Баща ми каза същото. Нали разбираш, той ме възпита в изкуството на меча. Още от малък ме научи да троша кокали с голи ръце. Искаше да стана почетен страж на рода на бара, както неговия баща преди него. Нарече ме глупак, когато му казах, че искам да стана актьор. В крайна сметка суфи не ме беше кръстила Бродещия по сцената. Но на мен не ми се нравеше мисълта да ми казват какъв мога или не мога да стана. Затова все пак опитах. Това беше мечтата ми. А човек най-хубаво мечтае с отворени очи.
	Мия се улови, че кима, и в гърдите й разцъфна уважение.
	— И така заминах за Града на костите и мостовете — продължи Пробуждащия вълните с драматичен колорит. — Намерих една трупа, която ме взе. Малък театър, който се казваше „Светилището“.
	— Знам го! — възкликна с удоволствие Мия. — Близо до Долната земя!
	— Да — усмихна се широко Пробуждащия вълните. — Разкошна стара сграда. Аз нямах подготовка, затова започнах постепенно. Отначало стоях на вратата и помитах след представленията, но за мен пак беше магично. Да слушам великите драми от древността, да гледам как във въздуха като тънка паяжина се носи поезия и събития оживяват пред очите на учудената тълпа. Такава е силата на думите — двайсет и шест букви могат да нарисуват цяла вселена. — Гласът на Пробуждащия вълните се изпълни с тъга. — Това бяха най-щастливите дни в живота ми.
	Мия знаеше, че трябва да си мълчи. Че не трябва да разпитва мъжа. И все пак…
	— Какво стана? — чу се да казва тя.
	Пробуждащия вълните въздъхна.
	— Емилия, една от нашите актриси. Един богаташки син й беше хвърлил око. Паулус му беше името. Донята ясно му даде да разбере, че не се интересува от чувствата му и на няколко пъти аз бях принуден да го изпратя, след като беше прекалил със златнопиво, но това не беше нещо необичайно. Тази част на града беше опасна. Всичко вървеше добре, наистина. Трупата печелеше добри пари, публиката се множеше. Аз се учех усилено и бях определен да играя първата си роля в една от продукциите — крал магус в „Марк и Месалина“, знаеш ли я?
	— Да — усмихна се Мия.
	— Беше денят на дебютното ми представление. Но по всичко личеше, че даже и след отказите на Емилия и пердаха, който многократно яде от мен, малкият Паулус не беше свикнал да получава не за отговор.
	— Като повечето богаташки синове.
	— Да. Заварих негодника зад кулисите след генералната репетиция. Опитваше се да изнасили Емилия. Костюмът й беше раздран. Устната й кървеше. Можеш да се досетиш за останалото. В крайна сметка баща ми от малък ме беше научил как да троша кокали с голи ръце.
	Пробуждащия вълните погледна към мазолестите си длани.
	— Но той беше богаташки син. Единствено показанията на другите актьори ме отърваха от бесилото. После ме продадоха във вериги, а парите отидоха в джоба на Паулус като компенсация за счупените ръце.
	— Четири дъщери! — прошепна Мия. — Съжалявам.
	— Недей, скъпа — усмихна се Пробуждащия вълните. — Аз не съжалявам. В състоянието, в което го оставих, той никога повече няма да посмее да пипне жена без покана.
	— Но това е цената, която ти плащаш? — Мия посочи стените, железните решетки.
	— Човек трябва да се примирява със съдбата си, Гардже. Или ще бъде погубен от нея. Като гладиати нашият жребий е по-лек, отколкото на повечето хора. Имаме шанс да си спечелим свободата. _Sanguii e Gloria_ и прочие.
	— Но това не е справедливо, Пробуждащ вълните. Ти не си направил нищо лошо.
	— Справедливо ли? — надсмя й се здравенякът. — Ти в коя република живееш?
	Като клатеше глава и се подсмихваше, сякаш Мия беше казала смешен виц, едрият мъж продължи да се сапунисва все едно всичко на света си беше наред. Мия взе нов уханен калъп сапун, а в това време в къпалнята влязоха Брин и Биерн, свалиха си препаските и си изсулиха сандалите. Беше денят, в който ходеха да тренират при еквориума и Мия можеше да надуши потта и конската миризма по тях от десет крачки.
	— Ах, ето ги и нашите смели еквилаи — усмихна се Пробуждащия вълните. — Добре дошли, страшилища близнаци, ненадминати на хиподрума. С Враната тъкмо говорехме за театър.
	— Четири дъщери, и защо? — намръщи се Брин и се потопи под водата.
	— Познавах в миналото една актриса — изрече Биерн със замислен глас.
	— Онова захарно момиче, което лятно време минаваше през селцето?
	— Тя не беше захарно момиче, сестрице, беше актриса.
	— Ако ти е жулила пръчката за просяци, значи е била захарно момиче, скъпи братко.
	Биерн погледна Мия и Пробуждащия вълните.
	— Говори глупости. Петни доброто ми име във вашите очи. През целия си живот не съм си плащал за това и мога да ви уверя, че въпросната девойка се чувстваше на сцената като риба във вода.
	— Единствената роля, която играеше, беше да се преструва, че си пада по теб — присмя му се Брин.
	— Почитай по-старите, пале! — изрече Биерн и опръска сестра си в лицето.
	Близнаците влязоха в кратка водна битка, а Мия и Пробуждащия вълните отстъпиха в другия край на басейна, за да не пострадат в кръстосания огън. Биерн потопи главата на Брин под водата, а тя го удари с юмрук в корема. Двамата се оттеглиха в противоположни ъгли, Брин вдигна кокалчета на брат си и се намуси.
	— Вие двамата свършихте ли? — попита Пробуждащия вълните.
	— Да — отвърна Брин. — Не, почакай…
	Тя грабна един калъп сапун и уцели брат си по главата.
	— Оу!
	— Сега свърших.
	— Един ден — обяви Пробуждащия вълните, щом военните действия стихнаха, — когато се измъкнем от тая дупка, ще ви заведа всички на истински театър. Да видите малко култура.
	— Дъщерите знаят, че на някои от нас това ще им бъде от полза.
	— Продължавай в същия дух и ще се видим в съда за обида — предупреди Биерн и пак изпръска сестра си.
	Брин си върна, като замахна широко с ръка и огромен воден откос удари в лицата брат й и Пробуждащия вълните.
	— Съжалявам — подсмихна се тя самодоволно.
	— О, ще има да съжаляваш ти — отвърна здравенякът и обърса брадичката си.
	Той изви масивната си ръка и запрати една струя право в очите на Брин. Биерн се спусна да защити сестра си, зашляпа с ръка назад и Мия попадна в кръстосания огън. Тя също се хвърли в сражението и не след дълго четиримата се биеха с яростта на бели дракони, шляпаха и ругаеха през смях. Пробуждащия вълните запрати Мия право в другия край на басейна в гърдите на Биерн, направи хватка ключ на главата на Брин и тъкмо се канеше да я потопи под водата, докато тя риташе и махаше…
	— Какво, в името на Всевиждащия, става тук?
	Мия отметна мократа си коса от очите и като вдигна глава, видя, че маги`страта стоеше на вратата на къпалнята с ръце на кръста. Както винаги, беше облечена безукорно, дългата й сива плитка беше преметната през едното рамо. Гласът й беше изпълнен с оскърбление.
	— Вие сте гладиати от колегиум „Ремус“, а аз ви сварвам тук да крякате и да се боричкате като банда дечурлига. Така ли отдавате чест на вашата домина?
	— Простете, маги`стра — рече Пробуждащия вълните и пусна шията на Брин. — Само се шегувахме. Времето става все по-горещо, дните растат и…
	— И до Венатус в Бяла крепост остават шепа от тези дни, а след това идват Магни — отсече рязко маги`страта. — Знаете ли какво ще коства на вашата домина провалът ви? Срамът, който ще трябва да понесе? Може би си мислите, че е разумно да си прахосвате времето, като правите разни маймунджилъци, но на ваше място щях да се съсредоточа върху игрите и онова, което ви очаква, ако колегиумът падне.
	Усмивката на лицето на Мия угасна и мимолетната й радост се изпари. Гладиатите провесиха глави като скастрени деца. Маги`страта казваше истината и това беше ясно на всички — ако колегиумът претърпеше провал, сигурно щяха да ги продадат като евтино месо и само Всевиждащия знаеше на кого. На нов сангуила или по-вероятно в Пандемониума. Животът на всички им висеше на косъм.
	Зъбите на Гърлото, беше прекрасно за малко да забравят всичко това. Но Мия стисна зъби. Въоръжи се с решителност. Тук се размекваше. Не физически — под обучението на Аркад тя беше заякнала и беше по-здрава от всякога. Но да се сближава със събратята си гладиати беше грешка. Колкото и да бяха приятни, мъжете и жените в колегиума бяха само пешки върху дъска. Пешки, които щяха да бъдат пожертвани, преди да е стигнала до царя.
	_Тези хора не са твое семейство, нито твои приятели_, напомни си тя.
	_Всички те са средство към целта._


	— По-силно.
	Леона се подпря с длани на стената и заби коленете си в матрака с отметната назад глава. Фуриян я държеше за кръста, ръцете му се плъзгаха от потта, цялото й тяло потреперваше при всеки напън на таза му. Рамката на леглото се тресеше, от стената на пода се сипеше прах от камъните.
	— _По-силно!_ — изпъшка пак Леона.
	Шампионът й се подчини и заблъска като жребец. Донята се пресегна назад, заби нокти в кожата му, подкани го да проникне още по-надълбоко, а той сграбчи с шепи кестенявите й коси и я дръпна назад, за да поеме още повече от горящия му член. Леона затвори очи, разтърсена в сърцевината си, трепереща, с широко зинала уста.
	— Чукай ме — изрече шепнешком.
	— Домина…
	— О, Дъщери, да!
	— Домина, не мога…
	— Да, свършвай — изохка тя. — Чукай ме, чукай ме, _чукай ме_!
	Фуриян направи още няколко тласъка, после излезе с вцепенено тяло от нея и свърши върху задника и гърба й. Леона отпусна главата си, ноктите й се забиха навътре в кожата му и тя прехапа устни, за да потисне вика си. Останала без дъх, рухна по лице на леглото и замърка като котка.
	Непадналия приседна до нея със заморени гърди и плувнало в пот тяло. Макар че леглото беше тясно, той внимаваше да не я докосва — явно донята не обичаше ласките след сношението. Той се облегна на стената, облиза устни и въздъхна с разтуптяно сърце.
	— Добро представяне, шампионе — измърмори донята.
	— Вашият шепот е мое желание — отвърна той.
	Леона се засмя, претърколи се по гръб. Размърда бедрата си, изви гръб и погледна мъжа над нея.
	— Четири дъщери, нуждаех се от това — въздъхна тя.
	— Не по-малко от мен — отвърна Фуриян. — Бях почнал да подозирам, че сте ме забравили.
	Леона изгука, приглади косата си да не й пречи и погали с върховете на пръстите си вълнообразните ивици по корема му.
	— Липсвах ли ти, шампионе?
	— Минаха седмици от последния път, домина.
	— Няма от какво да се страхуваш, любими — усмихна се донята. — Аз винаги ще се завръщам.
	— Докато не спечелите обичта на друг?
	— На друг ли? — Устните на Леона се извиха. — И кой е той, кажи ми?
	— Спасителката на Ураганова кула — измърмори шампионът с подигравателна театралност.
	— Ах! — Леона въздъхна и извъртя очи. — Стигнахме върха на копието. Но аз не обичам жени, Фуриян. А още по-малко ревнивците.
	— Пускате я да се бие до мене на пясъците — измърмори той. — Сякаш ми е равна. Но тя няма чест. Тя има…
	— Тя има лавров венец — прекъсна го Леона. — Спечели обичта на тълпата. И държи една трета от ключа, който ще ни отключи вратата към Магни.
	— Аз мога и сам да победя коприненката на баща ви, домина — изръмжа Фуриян. — Не ми трябва ничия помощ, най-малкото от някакво подмолно момиче, което врагът ми вече надви.
	Леона въздъхна. Стана от леглото, взе чаршафа и нехайно обърса семето му от кожата си.
	— Този разговор ме отегчава.
	Фуриян протегна ръка.
	— Леона…
	— Леона ли? — Донята рязко вдигна очи. — Забравяш се, робе.
	— О, да, робе — кимна Фуриян. — Докато пак не зажаднеете. А тогава се почва с „любими“, „шампионе“, ласкателства, докато не се наситите.
	— И ти се оплакваше тъй горчиво в това време!
	— Искам да бъда нещо повече от расов жребец.
	— И какво повече? — попита Леона. — Може да си шампион на арената, но други венци далеч не си спечелил. Аз съм домината на този дом. Не си мисли, че ще търся съветите ти само защото идвам в леглото ти. Нито че когато се даде заповед, няма да очаквам тя да се изпълни.
	— Когато кошмарите ви будят от сън, мислите ли, че ви утешавам, защото ми е заповядано така? Мислите ли, че ви прегръщам, защото…
	— Минаваш границата, шампионе.
	Фуриян стисна устни и челото му потъмня от гняв. Но повече не се обади. Известно време Леона се вглеждаше неподвижно в него и накрая лицето й се смекчи. Тя приседна на леглото и допря ръка в бузата му.
	— Аз държа на теб — изрече шепнешком. — Но не мога…
	На вратата се почука.
	— Шампионе?
	Очите на Леона се разшириха, когато разпозна гласа.
	— Всемогъщи Аа… — изсъска тя. — Аркад!
	Фуриян скочи от леглото, лицето му пребледня.
	— Мислех, че се е запил.
	— Беше заспал в трапезарията, мъртвопиян.
	Ново почукване.
	— Фуриян?
	Леона отчаяно огледа стаичката. Светилището на Тсана. Малък сандък. Дървени мечове и една тренировъчна кукла. Нямаше къде да се скрие. Най-накрая донята на къщата коленичи на пода. Провря се под леглото с помощта на Фуриян, присви крака до гърдите си и ги обгърна с ръце. Останал доволен, че домината не се вижда, Фуриян завърза препаската си и отвори вратата.
	На прага стоеше Аркад с пиянски петна по лицето. Той леко се поклащаше и оглеждаше шампиона от глава до пети. Дъхът му вонеше на златнопиво.
	— Прощавай — рече. — Спеше ли?
	— Само си почивах, екзекутус.
	— Мхм…
	Аркад мина покрай него и влезе куцешком в стаята, железният му крак отекна върху камъните, _дрън_, туп, _дрън_, туп. Той потърси нещо за сядане и накрая се тръшна на леглото. Сламеният матрак увисна под тежестта му и Леона заглуши вика си, когато я удари отзад по черепа. Тя изруга мълчешком и се сви по-надолу като непослушно дете, което се крие от родителите си.
	Аркад подуши въздуха, повдигна вежда с пиянски глас:
	— Тук вони.
	— От жегата, екзекутус. С всеки ден Сааи пълзи все по-близо до хоризонта.
	Аркад набърчи нос.
	— Ще говоря с маги`страта. Този сапун, с който те кара да се къпеш, мирише на женски парфюм.
	Очите на Фуриян леко се разшириха и погледнаха към сянката под леглото му. Екзекутусът не забеляза, извади вярната си плоска бутилчица и отпи дълга глътка. Предложи я на Непадналия, който отказа с мълчаливо поклащане на главата.
	— Мхм, добър човек. — Аркад прибра шишето си. — Това размеква на пясъка.
	— Но също те кара да забравиш петната от кръв — тихо каза Фуриян.
	Аркад кимна отнесено, почти на себе си. Погледна надолу в ръцете си. Нагоре към черните очи на Непадналия.
	— Харесвам това в тебе, Фуриян. Ти виждаш. _Разбираш._ Болката, която понасяме. Червените реки, в които трябва да газим.
	— По пътя ни към славата.
	— Голяма тежест.
	— Добре дошла е. Ако ще ми донесе победата.
	Аркад тихо се изсмя.
	— Това също ми харесва в теб.
	— Простете ми… Но нуждаете ли се от нещо, екзекутус?
	Аркад въздъхна и премести тежестта си, а увисналият матрак притисна Леона към пода. Донята дишаше плитко и нарядко, гърдите й се бяха опрели в твърдите камъни, лицето й беше уплашено. Ако издадеше звук, ако екзекутусът й откриеше, че е тук…
	— Искам да спреш да се дразниш с Враната — отвърна леко завалено пияният Аркад. — Искам да се биеш редом с нея, не срещу нея.
	Фуриян се намръщи.
	— Това момиче, изглежда, е в устата на всички тази нивганощ.
	Примигване.
	— Какво?
	— Тя е лъжкиня и псе, екзекутус. Славата й е незаслужена.
	— Как можеш да говориш така? — намръщи се Аркад. — Патката на Аа, и аз също като теб не я харесвам, но я видях как се би в Ураганова кула. Победата й над речвирма…
	— Беше пълна с коварство. Тя не е победител, тя е крадец.
	Аркад въздъхна, посегна към плоската си, но се спря. Изправи се, за миг се олюля, а Леона въздъхна от облекчение, че отново можеше да диша. Като се закрепи, Аркад тръгна да обикаля куцешком стаята, посочи стените.
	— Какво виждаш?
	— Къщата на моята домина — отвърна Непадналия.
	— Да. Стените, които ти дават подслон, покривът, който пази гърба ти от слънцата. Знаеш ли какво ще стане, ако не успеем да си осигурим място на Магни?
	— Не се нуждая от помощ, за да надвия коприненката, екзекутус — изръмжа Фуриян и се наежи. — И няма да се бия редом с едно безчестно псе, което краде това, което трябва да се спечели.
	— Защото знаеш какво значи да бъдеш безчестно псе, нали?
	Очите на Фуриян се разшириха.
	— Вие смеете…
	— Спести ми възмущението си — изръмжа Аркад и вдигна мазолестата си ръка. — Забравяш, че аз те открих и те доведох тук. Аз единствен знам откъде идваш и какво си _направил_, за да се озовеш окован във вериги.
	Фуриян хвърли поглед към леглото си. Към жената, която се криеше под него.
	— Това беше отдавна. Аз вече не съм онзи човек. Аз съм богобоязлив син на Всевиждащия и гладиат, който живее, за да носи слава на домината си.
	— Ти живееш за _собствената_ си слава — отвърна Аркад и поклати раздразнено глава. — Искаш да докажеш, че си по-добър от човека, който беше. Виждам всичко. Но не казвай, че се биеш за твоята домина. Ако и за миг мислеше действително за Леона, ако изпитваше и една частица от онова, което аз изпитвам към н…
	Аркад примигна и се опомни. Олюля се. Погледна нагоре към шампиона, покашля се, потърка помътнелите си очи.
	— Фуриян, ти имаш уменията и волята да ни отведеш до Магни. Не те измъкнах от блатото, за да те избавя от миналите ти грехове. Направих го, защото виждам в теб шампион, какъвто бях и аз. Ти можеш да спечелиш свободата си. Да се движиш между нас отново като човек, не като животното, което беше. Но тези, които не отстояват нищо, умират заради нищо. Ако се бориш единствено на себе си, загиваш сам.
	— Да се боря за себе си ли? — повтори изумен Фуриян. — Аз се боря за тези стени!
	— Тогава го докажи! — изръмжа Аркад. — Бий се редом с Враната, не против нея. А щом победите коприненката и си осигурим мястото, когато се изправиш срещу Враната в големите игри _e mortium_, можеш да се покажеш като мъжа, който знам, че си.
	Аркад сложи ръката си на рамото на шампиона.
	— Или падни сам — повтори той. — И повлечи със себе си и този дом.
	Екзекутусът се клатеше като дърво в буря, стиснал Фуриян за рамото повече да не падне, отколкото за утеха. Но макар че златнопивото лъхаше тежко в дъха му, макар че той едва се крепеше изправен, изглежда, улучи в целта.
	Фуриян стисна зъби, но накрая кимна.
	— Ще се бия редом с нея в Бяла крепост. Но в Божигроб тя умира.
	Аркад кимна и закуца към вратата, _дрън_, туп, _дрън_, туп, на прага се обърна да погледне отново Фуриян.
	— Може би и по-рано? Кой може да каже?
	Екзекутусът се усмихна и затвори вратата след себе си. Фуриян остана неподвижен, заслушан в накуцването му, което заглъхваше по коридора. Той коленичи, подаде ръка на Леона и й помогна да се измъкне изпод леглото. Щом се изправи, донята дръпна рязко ръката си и нахлузи роклята през главата си да се покрие. Във всяко движение беше изписано оскърблението й.
	— Така, значи — изгледа го тя кръвнишки. — Не се подчиняваш на моята заповед да се биеш редом с Враната, но Аркад ти наприказва няколко думи и ти виждаш, че е прав?
	— Домин…
	— Ти ми каза, че преди това си бил търговец — пресече го тя и впи в него искрящите си сини очи. — Продавач.
	— Бях — отвърна Фуриян.
	— От устата на Аркад не звучеше така. Той те нарече животно. Колко грехове може да натрупа един обикновен търговец, че се налага да се бие толкова свирепо, за да ги изкупи?
	Непадналия замълча.
	— Какво си направил, Фуриян? — попита тя. — Какви лъжи си ми наговорил?
	Шампионът се взираше в Троицата на Аа на стената и отказваше да срещне погледа й. Тя стоя така дълго време, пронизвайки очите му, търсейки отговори. Откри само мълчание. И като изсумтя с отвращение, обърна се и прекоси с гневни крачки стаята. На вратата се ослуша, отвори я рязко, почти необмислено, излезе в коридора и я затръшна след себе си.
	Непадналия отпусна рамене и тихо изруга.
	Приседна на леглото и забеляза, че Леона си беше забравила долната риза. Той я взе в ръцете си, дълго се взира в нея, потънал в мисли. Галеше с пръсти коприната, дантелите. Вдъхна благоуханието й. А накрая се наведе и я натика под матрака, скри я в сенките под леглото си.
	В сенките, където седеше не-котката и слушаше.
	И отчаяно се мъчеше да не врътне не-очите си.
	— _… въздъх…_


>>	23.
>>	Бяла крепост

	Прибоят върху каменния бряг.
	Писъците на чайките в прегорялото небе.
	Ревът на седемдесет хиляди гласа, отекнали като един.
	Самотен гладиат стоеше в сърцето на арената, окъпан в грохот. Двете слънца блестяха по дължината на двете вериги от остри бръсначи, които той въртеше около тялото си. Беше облечен в лъщяща стомана, на ръката му имаше люспеста броня, на краката пищялки. Лицето му беше скрито зад полиран щит, оформен като пастта на ревящ дракон.
	Затворниците около него не носеха подобни предпазители — няколко съшити парчета от кожа, ръждясали мечове в ръце. Екзекуциите бяха предназначени да развличат тълпата между по-големите двубои, но на арената имаше дузина осъдени мъже и жени, които се бореха срещу един гладиат. Нямаше как да дадат на престъпниците шанс да оцелеят. Те все пак бяха изкарани тук да умрат.
	Един осъден изнасилвач се хвърли в атака с вик, гладиатът замахна с веригата от шипове през корема му и върху аления вече пясък се изляха навити лилави черва. Тълпата изрева одобрително. Подпалвач и убиец удариха гладиата в гръб, но и двамата бяха посрещнати от свистяща стена от стомана, която преряза десните им ръце през лактите и гърлата им до кост.
	Виковете на тълпата гръмнаха още по-силно, стените на арената в Бяла крепост се разтресоха от тропащите нозе и гладиатът сериозно се хвърли в действие. Той пореше гръкляни и стомаси, режеше ръце и крака, а на вълнуващия финал с един замах отсече главата от раменете на последния затворник.
	— Граждани на Айтрия! — чу се призив по роговете на арената. — Почитаеми администратии! Сенатори и реброродени! Вашият победител, Джовани от Лийс!
	Гладиатът изрева и вдигна кървавите си вериги. Докато той обикаляше по пясъка и разпалваше обезумялата тълпа, обезобразените трупове на затворниците бяха изнесени, за да ги изхвърлят. Чакаше ги небелязан гроб и пастта.
	Мия стоеше в килията си и гледаше към пясъка през решетките. Игрите бяха към края си — между този ден и Ултима оставаха само състезанието на еквилаите и техният мач — гвоздеят в програмата — срещу коприненката. Касапина беше участвал в борбите по-рано през деня, но беше солидно набит от един мечоносец от колегиума на Тацит — само молбата за милост на едитория спаси живота му. Пробуждащия вълните и Сидоний се бяха били в животински мач с дузина други гладиати и стадо ваанийски острозъби мечки. Двамата с общи усилия заклаха три звяра, но в крайното събиране на точките ги изпревариха двойка ловджии от колегиума на Траян. Само две точки не им достигнаха за победата.
	Тъй близко до лавровия венец и все пак толкова далече.
	Сега двамата седяха в килията с Мия и ближеха раните и ужилената си гордост. Касапина беше при Магот, която му зашиваше главата и ребрата. Пеещата сабя седеше с гръб към пясъците и слушаше как фурорът отвън стихва. Беше се хванала да връзва наръч извити ножове в краищата на солните си кичури и си тананикаше. Остриетата бяха дълги по осем сантиметра и остри като бръснач. Тя беше облечена с нагръдник от изварена кожа, раменници и пищялки от черно желязо. На пейката до нея лежеше шлем с отрязан гребен.
	— Скоро ще излязат Брин и Биерн — обади се Мия.
	Пеещата сабя кимна, но не отговори.
	— Напрегната ли си? — попита Мия.
	— Винаги — отвърна жената.
	— Кураж, сестрици — усмихна се Пробуждащия вълните. — Този мач е ваш.
	Пеещата сабя кимна бавно. В седмиците преди отпътуването от Вранско гнездо тренировките им с Фуриян се бяха подобрили извънредно много и в дългите часове под жулещите слънца тримата бяха постигнали синхрон. Движеха се като един и бяха започнали редовно да надвиват Аркад. Бързината на Мия. Силата на Фуриян. Пеещата сабя — мостът между тях. Макар че държаха Непадналия отделно от тях в шампионската килия, каквато беше традицията преди мача, те бяха истински отбор.
	— Имаме шанс — призна Пеещата сабя.
	Честно казано, имаха повече от един. Ашлин беше пристигнала в Бяла крепост седмица преди гладиатите от колегиум „Ремус“ и оттогава дебнеше из арената. Чрез съобщенията по Затъмнение тя беше известила Мия как точно едиториите планират да подправят зрелището на сблъска между шампионите на колегиумите на Леонид и Ремус. Но освен това Аш беше уредила специален подарък, който да наклони везните още повече в тяхна полза.
	Мия затвори очи и се заслуша в звука на далечния океан*. Божигроб беше оттатък водата — ако се покатереше на градските стени, щеше да го види. Беше на една крачка от Магни.
	[* Бяла крепост е метрополис, който се простира на южните брегове на Айтрия, и е побратимен град с Божигроб. От бреговете й се вижда Градът на костите и мостовете, а огромният акведукт, който захранва с вода айтриянската столица, се спуска от планините, които обграждат Бяла крепост през метрополиса до залива и оттам до Божигроб. Украсен със скулптури на Аа и четирите му дъщери и пазен в двата му края от гигантските тела на Бойните пехотинци, акведуктът е шедьовър на инженерството и едно от чудесата на Айтриянската република. Главният му архитект бил гражданин на Бяла крепост на име Мариус Гандолфини, на когото крал Франциско II, Големият строител, възложил да ръководи проекта. Акведуктът дал възможност на айтриянската столица да се превърне от окаяна клоака в чуден воден извор, изпълнен с фонтани, сложна канализация, стотици обществени бани и всевъзможни водни пътища. Макар че Гандолфини починал на преклонна възраст преди завършването на акведукта, неговото име и досега се почита в Града на костите и мостовете. Негова статуя гордо се изправя в Редицата на мечтателите в Железния колегиум, мраморни бюстове с неговия образ могат да се видят в баните из града, а някои специални публични домове предлагат „Гандолфини“ на своята по-… смела клиентела.
	Използвайте въображението си, благородни ми приятели. — Бел.авт.]
	На един мач от отмъщението.
	Изсвириха фанфари, тълпата изрева в отговор. Камъкът под нозете й потрепери — устройството на големия мекверк под настилката на арената се задвижи. Мия погледна през решетките, видя, че центърът се раздели на две и в сърцето на арената се издигна издължен остров. Четирийсетина разпятия бяха наредени в стройна редица покрай дължината му, за напречните греди бяха вързани здраво затворници.
	— Започва — рече Мия.
	Пеещата сабя отиде при нея до решетките, с нея и Пробуждащия вълните. Мия погледна към Сидоний, който като скала стоеше до нея. Не бяха говорили за откритието от кой род произхождаше, откакто се бяха сбили в килията — Сид, изглежда, беше от хората, които можеха да чакат — докато Мия сама повдигне въпроса, когато е готова. Но тя забеляза, че вече той буквално не се отделяше от нея. В столовата сядаше на съседното място, тренираше близо до нея, на не повече от няколко крачки разстояние. Сякаш чувстваше, че трябва да я закриля. Сякаш новината, че е дъщерята на Дарий Корвере…
	— Граждани на Айтрия! — прогърмя призивът на едитория. — Представяме ви надбягването на еквилаите!
	Тълпата ревна в отговор и през публиката преминаха вълни. Арената в Бяла крепост беше значително по-малка от посестримата й в Божигроб, но според Мия на скамейките имаше поне седемдесет хиляди души. Глъчката им, жегата, пулсиращият ритъм на песните им я отнесе обратно на пясъка в Ураганова кула, когато крачеше нагоре-надолу по трупа на речвирма.
	— _Как се казвам? — изкрещя тя._
	— _ВранатаВранатаВранатаВранатаВраната!_
	— _КАК СЕ КАЗВАМ?_
	Сега вече знаеха името й, нямаше никакво съмнение. Мълвата за победата й се беше разнесла из републиката. Ашлин беше чула познавачи да разказват за нея в една таверна само преди две нивганощи. Били я нарекли Кървавата красавица. Спасителката на Ураганова кула.
	Тя погледна към Божигроб. Заслуша се в шума на океана над врявата.
	_Скоро всички ще узнаят името ми._
	Стисна юмруци.
	_Моето истинско име…_
	— А сегааааа! — провикна се едиторият. — От Вълците на Тацит Колосите от замъка Леш — Алфар и Балдур!
	Двама огромни ваанийци излязоха от навдигащата се назъбена врата в южния край на арената. Стояха разкрачени в колесницата, украсена с изображения на ръмжащи вълци, крилцата на шлемовете и русите им бради блестяха на слънчевата светлина и те вдигнаха ръце да поздравят крещящата публика.
	— От Мечовете на Филипи! Победители в Талия, Деветото чудо на Айтрия — Максус и Агрипина!*
	[* Въпреки твърденията на запалените едитории съществуват само седем айтриянски чудеса:
	Ребрата в Божигроб;
	Божигробският акведукт;
	Мавзолеят на Луций I — последен дом на първия лийсийски крал магус, този зикурат се издига на около сто и петдесет метра височина и смайва съвременните инженери с гениалността на конструкцията си;
	Прашните водопади на Нууваш — група скални масиви, открити в южен Ашках, които изливат огромни лавини от прах от Шепотната пустош в океана под нея;
	Статуята на Трелена в Прасило — намираща се в главния храм на дюимерската столица, тази скулптура от мрамор и злато на Майката на океаните извършва чудеса, когато надеждните източници не гледат;
	Хилядата кули — група от естествени каменни шпилове, които се издигат на стотици метри от древно речно корито в Ашках. В действителност броят им е само деветстотин шейсет и четири. „Хилядата кули“ просто звучи по-добре;
	Храмът на Аа в Елай — построен от великия обединител Франциско I, за да ознаменува победата му над Лийс. В сърцето му се издига триметрова статуя от чисто злато, а материалът бил добит, като претопили личното богатство на всички знатнородени лийсийскии фамилии, които оказали съпротива в битката срещу Франциско.
	В Списъка с чудеса с уважение се споменават Голямата сол, Гробницата на Брандър I, една куртизанка на име Франческа Андиами, която може да прави забележителни неща с купа ягоди и броеница, и собственото ми удивление, че някой от вас е отделил време да прочете това, когато проклетото конно надбягване вече започва. — Бел.авт.]
	След първата излезе втора колесница, теглена от дорести жребци. Еквилаите бяха момче и момиче също като Брин и Биерн, но по лъка в неговата ръка личеше, че момчето е флагела в двойката. С внушителна акробатична проява той застана разкрачен върху конете, разпери ръце и тълпата изпадна в опиянение.
	— От Соколите на колегиум „Ремус“…
	— Наш ред е — шепнешком промълви Сидоний.
	— … страховитите близнаци от Ваан Брин и Биерн!
	Братът и сестрата излетяха напред с колесницата си, копитата загърмяха по отъпкания прахоляк. Без да се дава да я надмине флагелата на Филипи, Брин яздеше на ръце върху гърбовете на Роза и Шипка, а лъка държеше с пръстите на краката си. Тя изстреля стрелата си във въздуха, острието падна на земята и се заби в пистата точно на финалната черта.
	Когато колесницата мина покрай килията им, Мия и събратята й нададоха ентусиазирани викове. Биерн им се усмихна с подкупващата си усмивка, Брин им изпрати целувка и Пробуждащия вълните протегна ръка да я улови във въздуха.
	— Трелена да язди с вас, приятели мои! — извика той. — Напред!
	— А сега от Лъвовете на Леонид, победителите в Ураганова кула и Чермост, Титаните на хиподрума, вашите любимци… Каменоубиеца и Армандо!
	С широки усмивки еквилаите препуснаха в галоп по пистата под оглушителни аплодисменти. Бяха вдигнали високо сключените си ръце. Носеха златни доспехи, а от раменете им се спускаха кожите на огромни лъвове. Армандо бръкна в колчана на бедрото си и започна да праща стрели във въздуха. Чрез някаква алхимия стрелите избухваха и се превръщаха в конфети и панделки, които се изсипваха в разноцветен дъжд върху възхитената публика.
	Ритмични песни огласиха трибуните, еквилаите заеха позиции, всеки в противоположен край на овалното трасе. Мия наблюдаваше Брин и Биерн без страх в сърцето, но знаеше, че изгледите са неблагоприятни за тях. В Ултима Леона нямаше да изведе на арената никой от своя обор и дори близнаците да спечелеха, на Соколите пак не им стигаше един лавров венец за участие в Магни — сега единствено мачът с коприненката, гвоздеят в програмата, щеше да им гарантира мястото. Брин и Биерн се състезаваха единствено за паричната награда и може би за собствената си слава. Но рискът беше доста голям за шепа сребърници и някаква си гордост.
	Не само на Мия й беше ясно, че силите не са равни. До нея Пеещата сабя стоеше изпъната като желязо. Пробуждащия вълните стискаше здраво решетките, Сидоний беше затаил дъх. Мия си спомни думите, които й казаха Брин и Биерн в Гнездото. Онази поговорка от родното им място:
	_Във всеки дъх е стаена надежда._
	Тя стисна ръката на Сидоний и му прошепна:
	— Дишай.
	— Еквилаи… — чу се викът на едитория. — _Започнете!_
	Плющене на юзди. Барабанен тропот на копита. Мия скръцна със зъби, състезанието започна, всеки от отборите се хвърли в яростен галоп. Докато колесниците се търкаляха с грохот по хиподрума и набираха скорост, стрелците започнаха да сипят стрела след стрела по безпомощните затворници. Мъчеха се убият колкото може повече, за да съберат точки. Тълпата ревеше, обречените пищяха, алена кръв оцвети пясъка.
	В тълпата стояха едитории с телескопи, преброяваха перата в различните цветове на всеки отбор и отбелязваха кой е спечелил точка с изстрелите. В западния и източния край на трибуните бяха разположени две табла и пъргави дечурлига отбелязваха общия брой точки, като мушкаха камъни в процепите им. Сидоний посочи резултата.
	— Ние водим.
	Тълпата зарева и откъсна вниманието на Мия от точките. От самото начало отборът на Филипи беше предприел настъпателни действия и без да обръща внимание на затворниците, бързо влезе в бой. Стрелецът им опъваше лъка срещу Брин и Биерн, черноперести стрели просвирваха във въздуха. Биерн покри сестра си с щита, докато тя прониза един от последните затворници, после се завъртя на пети и принуди стрелеца на Филипи да се покрие. Междувременно Лъвовете на Леонид си разменяха изстрели с Вълците на Тацит и тълпата изтръпна възбудено, когато Армандо хитро прониза стрелеца на Вълците в бедрото.
	— Първата пролята кръв за Лъвовете на Леонид! — провикна се едиторият.
	Изсвириха фанфари.
	_Осем обиколки до финала._
	Четири корони бяха пръснати произволно по хиподрума, сребърните венци проблясваха в праха. От тях се печелеше само по една точка, но с няколко точки разлика между първото и последното място всяка беше от значение. Брин изпрати три снаряда по стрелеца на Филипи, а в това време брат й се наведе от колесницата и грабна една корона. Мечовете взеха втората, Лъвовете третата. Ездачите препускаха с грохот по пистата, стрелите прорязваха въздуха, а Мия и събратята й продължаваха да гледат и да викат с останалата тълпа.
	_Шест обиколки до финала._
	Паднаха нови корони. Тромпетите изсвириха, земята потрепери и пясъците се разделиха на две. От тях покрай трасето изникнаха дървени барикади, покрити с гъсти лози бръсначи. Сякаш рискът ездачите да се блъснат в тях не стигаше, барикадите едновременно избухнаха в пламъци. Сагма сега бяха принудени да внимават повече накъде карат колесниците и по-малко как да защитават партньорите си, а след като скоростта понамаля, стана по-лесно да се скъсява дистанцията. Стрелите валяха нагъсто и Мия изруга, когато една ожули Брин, защото Биерн не съумя да я отклони навреме. И докато развълнуваната тълпа беснееше, Вълците на Тацит успяха да уцелят Каменоубиеца и една белопереста стрела потъна надълбоко в пищялката му.
	Каменоубиеца се олюля, падна на колене и пусна щита си. Колесницата им яростно поднесе. Стрелецът на Вълците пак опъна лъка, Армандо беше уцелен в рамото и тълпата зави. С ловкостта, която ги беше направила шампиони, Каменоубиеца овладя управлението на колесницата, а Армандо изтръгна стрелите от ръката си и от крака на своя сагма. Но кръвта шуртеше обилно, а Вълците, без да се мотаят, вдигнаха нови три корони и така поеха водачеството.
	Мия поклати глава, като гледаше как Брин и Биерн изостават.
	_Четири обиколки до финала._
	Нови венци заваляха на пистата — този път половин дузина. Вълците държаха първото място, Соколите и Лъвовете се бореха за второто. Като обладана от демони жена, Брин изопваше тетивата на лъка срещу враговете си без отдих. Мечовете бяха на последно място и положението им беше трагично. В бързината си да вдигне една корона сагма на Мечовете мина с колесницата прекалено близо до една от барикадите и с град от искри колелото им се закачи в горящите лози бръсначи. Загубил равновесие, сагма падна на колене, Брин изстреля зашеметяващ изстрел и червеноперестата й стрела промуши със свистене кочияша право в гърлото.
	Мъжът изгъргори, втора стрела се заби глухо в гърдите му. Конете се закачиха в нова барикада, скъсаха траверса и колесницата се превъртя и се разби на купчина руини.
	— Първо убийство за Соколите! — тържествуващо извряка едиторият. — _Sanguii e Gloria!_
	Брин вирна триумфално юмрук, а Биерн грабна от земята поредната корона. Мия и събратята й ревяха от радост. С тези пет точки колегиум „Ремус“ се връщаше на челното място. Победата се задаваше на хоризонта.
	— Остават две обиколки! — обяви гласът.
	От горящите барикади над пистата се понесоха кълбета дим, пясъците почервеняха от кръв. След като враговете, които през целия двубой ги преследваха, сега бяха мъртви, Биерн шибна кобилите в силен галоп, приближавайки Лъвовете откъм гърба. Армандо се беше свил ниско зад щита на Каменоубиеца, от двамата обилно шуртеше кръв. Тълпата ревеше и се питаше дали нямаше заговор срещу любимите им Лъвове. Мия беше присвила очи. Армандо и Каменоубиеца съвсем не бяха глупаци, а и една голяма котка е най-опасна, когато е ранена.
	— Внимавайте! — изкрещя тя, когато Соколите прелетяха с колесницата покрай прозореца на тяхната килия.
	Брин вдигна лъка си и се прицели, а стрелецът на Вълците стори същото отпред. Тълпата беше на крака и всички мислеха, че Каменоубиеца и Армандо ще загинат в кръстосания огън. Но с изненадваща ловкост Каменоубиеца хвана с голи ръце едното колело и здраво стисна. Спирачката завъртя колесницата настрани и изстрелите на враговете им пропуснаха целта си. Армандо се надигна от прикритието си и отправи изстрел към Вълците. Стрелата изсвистя с шепот покрай щита на изненадания сагма и се заби във врата на стрелеца. Тълпата нададе вой, стрелецът се залюля и падна в прахоляка.
	— Трето убийство, Лъвове! — прозвуча викът.
	Колесницата на Вълците се закачи в една барикада, разклати я странично. Три от стрелите на Брин се забиха с тъп звук в щита на Каменоубиеца и тогава Армандо пак стреля, уцелвайки кочияша на Вълците в коляното и гърдите. Тя се свлече, в падането кракът й се закачи и колесницата я влачи стотици крачки, докато тялото й се разкъса и освободи.
	— Лъвове, четвърто убийство! _Sanguii e Gloria!_
	Опиянена от касапницата, тълпата изпадна в бурен възторг. Биерн вдигна още една корона, Шипка и Роза бяха плувнали в пот. Каменоубиеца шибна жребците си, като се мъчеше да държи Соколите на разстояние. С двете убийства срещу Вълците Лъвовете излязоха начело и сега само трябваше да поддържат разстоянието и да не изостават от Соколите в събирането на венците и победата им беше в кърпа вързана.
	— Последна обиколка!
	Цялата арена беше на крака, глъчката пъплеше по кожата и по гърба на Мия. Сидоний мърмореше под нос, окуражаваше близнаците, Пеещата сабя се молеше тихо, Пробуждащия вълните немееше като камък. По муцуните на конете беше избила пяна, тълпата ревеше, огньовете припукваха, Господин Благ се издуваше в сянката на Мия от страха, който се мъчеше да пусне корени в корема й, а тя стискаше здраво челюст. Видя как Биерн шибна безмилостно конете, за да скъси дистанцията и сестра му да успее да отбележи точка за убийство. Лицата им бяха застинали в отчаяние. Телата им облети в кръв. Във въздуха витаеше смърт.
	Мия погледна към тълпата и усети отвращение. Еуфорията, червения блясък в очите им. Четирима души се бореха за живота си на пясъка. Но тълпата не виждаше мъже и жени с надеждите, мечтите и страховете им.
	Мия искаше Брин и Биерн да спечелят. Макар да беше достатъчно умна, за да не мисли за тях като за свои приятели, тя ги опозна. Хареса ги. Не искаше те да умират. Но с почуда разбра, че също така не желае Каменоубиеца и Армандо да умират с всичките техни надежди, мечти и страхове. Само заради един венец, който и бездруго нямаше значение?
	Лъвовете се приближаваха към финалната линия. Тълпата беше раззинала усти в животински рев. На завоя към финалната отсечка Каменоубиеца се наведе и вдигна от земята още една корона. Соколите прелетяха зад тях и взеха така бурно завоя, че колесницата им се изправи на едно колело. Брин стреля през прахоляка, пушека и огъня — невероятен изстрел, който мина покрай щита на мъжа и се заби в ръката му. Каменоубиеца се подхлъзна в кръвта и дръпна поводите. Колесницата се преобърна странишком и тълпата зарева, когато купето се удари в барикадата и премаза еквилаите като стъкло. Мостът се разтресе, едното колело се откъсна от руините и заподскача надолу по пистата.
	Право към Соколите на Ремус.
	Биерн дръпна юздите, опита се да насочи конете наляво, но инерцията им беше прекалено голяма. Подскачащото колело преряза краката на Шипка, кобилата изпищя и падна. Напречната ос на колесницата се заби в пясъка и тъкмо когато Мия и другарите й ахнаха
F>
	             _О, не…_
F$
	целият екипаж се натроши като сух пергамент и хвръкна високо във въздуха.
	Брин и Биерн излетяха като парцалени кукли, тълпата изохка, близнаците се сгромолясаха на земята. Брин падна върху рамото си в пясъка, но брат й нямаше този късмет. Той полетя с главата напред право към една от горящите барикади и Мия се сви, щом чу мокрото хрущене от строшените кости. Вааниецът премина през преградата и се изсипа на купчина двайсет крачки надолу по пистата, близо до прозореца на тяхната килия.
	— Майко на океаните! — промълви Пеещата сабя.
	Тълпата беше слисана — и двата отбора се бяха разбили преди финалната линия. Каменоубиеца и Армандо лежаха безжизнено сред останките от колесницата им, гърбът на младия стрелец беше изкривен под страшен ъгъл, до него партньорът му беше проснат неподвижно. Но в отекващата тишина тълпата скоро започна да надава радостни възгласи.
	— Всемогъщи Аа, вижте! — провикна се Сидоний.
	Мия присви очи през дима и осъзна, че Брин мърда. Отначало бавно момичето се раздвижи, изправи се на колене, захвърли шлема си с перата. Тълпата започна отново да реве, стрелецът на Соколите се изправи колебливо.
	Брин се намираше може би на петнайсет метра от финалната линия. От нея се искаше само да я прекоси и Соколите щяха да получат победата си. Тя закуца натам, като се придържаше през тялото, клатушкаше се, препъваше се. Тълпата запя „Брин! Брин! Брин!“. Младото момиче изплю кръв на пясъка с изкривено лице, без да изпуска от очи линията.
	Докато не видя брат си.
	Мия затаи дъх, щом момичето спря, и цялата арена се усмири. По лицето на Брин пробяга объркване. А миг след това тя се запрепъва, закуцука задъхана към Биерн. Той лежеше по очи, на един хвърлей от клетката на Мия и останалите. Брин падна на колене до него и нежно го преобърна.
	— Биерн? — с треперещ гласец го повика тя.
	Мия видя кръвта по устните му. Сините очи гледаха широко отворени горящото небе над тях. Брин го разтърси с окървавени ръце.
	— Б-братко?
	— О, Дъщери… — отрони Сидоний.
	— Моля те, дишай — промълви Мия.
	Брин се наведе, допря ухо в устните на брат си. Не чу нищо и пак го разтърси с изкривено в писък лице.
	— Биерн? — тръскаше го тя и крещеше. — _Биерн!_
	На арената излезе отряд стражи, облечени всичките в черно. Докато те проверяваха телата на падналите Лъвове, Брин гушна своя близнак в обятията си и заплака с отчаяни вопли. Мия усети как сърцето й се свива, по бузите й се търкулнаха сълзи. Сидоний стоеше неподвижен като статуя. Пробуждащия вълните отпусна глава, когато Брин изпищя:
	— _БИЕРН!_
	Стражите отидоха при коленичилото в праха момиче и я вдигнаха за ръцете. Брин дойде на себе си, започна да рита и да пищи.
	— Не! НЕ!
	Наложи се четирима мъже да я изведат от пясъка, докато тя се мяташе и крещеше името на брат си.
	— Граждани на Айтрия! — разнесе се гласът от роговете на арената. — Със съжаление трябва да обявим, че… няма победител!
	Мия затвори очи. Накрая цялата работа беше за нищо. Няма венец. Няма слава. Само едно нищо. И тогава, докато коремът й гореше, а по гърба й лазеше хлад, тя чу освиркванията на тълпата. Погледна през решетките и видя, че множеството беше на крака, хвърляше храна и плюеше по пясъка. Пясъка, който беше обагрен с петната от кръв на осем мъже и жени, седмина от които току-що бяха намерили смъртта си за тяхно развлечение. Седем човека с надежди, страхове и мечти сега не бяха нищо повече от трупове.
	Ами тълпата? Тя не даваше пукната пара`.
	Хората по трибуните искаха само победа.
	Мия си пое дълбоко дъх. Стисна челюст. Сидоний и другите останаха на решетките, но тя се обърна гърбом и се отдалечи навътре. Вперила поглед в камъните в краката си. В пътя пред себе си. В чийто край я чакаше отмъщението.
	— _… мия, съжалявам…_
	— Ти? — прошепна тя. — За какво?
	— _… той беше твой приятел…_
	— Те не са част от семейството ми, не помниш ли? — отвърна тя. — Те не са ми приятели.
	Тя погледна ръцете си. Размазани, почти безформени заради сълзите й.
	— Всички те са само средство към целта.


>>	24.
>>	Обсидиан

	Празна.
	Ето как се чувстваше Мия. Тя слушаше тълпата, която тропаше нетърпеливо по трибуните, докато изнасяха трупа на Биерн. Дългата коса скри очите й и тя се зае да си върже кожения нагръдник и железните пищялки на краката. Всяко движение беше изпълнено хладнокръвно.
	Методично.
	Механично.
	— _… ДОБРЕ ЛИ СИ…?_
	Шепот в ухото й, под сянката на косата й.
	— _… мия?_
	На вратата на килията им се появиха облечени изцяло в черно стражи, които трябваше да ги отведат. Зад тях в лъскавата си броня стоеше Фуриян, на главата му шлем на Соколите, на врата му проблясваше сребърната му торква на шампион. До Непадналия куцукаше Аркад, лицето му излято като маска. Накрая вървеше доня Леона, сияйна в дълга небесносиня рокля и размазано от сълзите около очите й чернило. Стражите отключиха вратата на килията и Мия срещна погледа на домината си, като се мъчеше да прецени тъгата й.
	Беше ли искрена? Или куха отвътре като нейните гърди в момента?
	— Домина? — попита тихо Пеещата сабя. — Брин…?
	— Тя е при Магот — отвърна шепнешком донята. — И… не е добре.
	— Брат й умря на арената, домина — обади се Сидоний. — Как иначе да бъде?
	— Аз…
	— Достатъчно — изръмжа Аркад. — Биерн умря с чест като гладиат. Съсредоточете се върху мача и прогонете мрачните мисли. Те няма да възпрат врага ви.
	Мия продължаваше да се взира в Леона. Размишляваше върху всичко, което знаеше за нея. Донята беше отраснала край жестокостта на арената. Но макар че държеше обор от мъже и жени, които се биеха и умираха за развлечение на тълпата, някаква човечност беше се запазила в душата й. Тя беше видяла признаци за това в банята с маги`страта, може би дори в колебливото й увлечение по Фуриян. У нея имаше нещо повече от обикновена жажда да надвие баща си. Дали донята щеше да покаже истинска скръб сега, или щеше да ги подкани да „отмъстят за убития си брат“ и между другото да спечели мястото си на Магни?
	Леона хвана ръцете на Мия и на Пеещата сабя.
	— Аз…
	Тя поклати глава, като се опитваше да говори. Очите й се наляха със сълзи.
	— Пазете се — прошепна накрая.
	Пеещата сълзи примигна изненадано. Погледна Аркад.
	— … Да, домина.
	— Мачът ви чака, мидоня — предупреди я капитанът на стражата.
	Леона кимна, изтри лицето си.
	— Много добре.
	Поведоха ги през недрата на арената, барабанната глъчка на тълпата отекваше в гредите над тях. Стигнаха до огромна площадка от черен камък и назъбена желязна врата. Четири стъпала водеха надолу до арената. Виковете и крясъците на тълпата ги заляха и Мия стисна зъби с очи, вперени в пясъка.
	— Удари часът — изрече Аркад. — Безсмъртието е съвсем близко. Имате шанс да издълбаете имената си в земята, да прославите домината си и да си спечелите свободата. Само един враг стои между вас и Магни. Враг, който може да кърви. Враг, който може да умре. — Той погледна всеки от тях с леденосините си очи. — Вие сте гладиати от колегиум „Ремус“. Бийте се като един или умрете сами.
	Фуриян кимна.
	— Екзекутус!
	— Да, екзекутус — измърмори Пеещата сабя.
	Мия само гледаше. Спомни си какво й беше предал господин Благ за думите на Аркад в стаята на Непадналия. Тя знаеше, че беше само пречка за този мъж, камък, върху който да стъпи по пътя към Магни. Той само я използваше, за да види издигането на Фуриян, постигането на целите му.
	_Добре тогава, мерзавецо. Дай да се употребим един друг._
	Мия проговори с глас, леден като зимния мраз.
	— Екзекутус!
	Леона не каза нищо повече и двамата напуснаха площадката, вратата зад тях се заключи. Фуриян хвърли кос поглед към Мия, но лицето му се криеше под соколовия шлем. Очите на Пеещата сабя бяха вперени в арената. Тя промуши солните си кичури през короната на шлема и го намести на главата си. Взе един тежък железен щит, украсен с червен сокол, размаха глава и острите като бръсначи ножове на върховете на кичурите й проблеснаха на слънчевата светлина.
	Мия стискаше и отпускаше празните си ръце, сянката й потръпваше, целият глад, копнеж и бездиханна енергия, които чувстваше, когато беше в близост до Фуриян, изплуваха на повърхността. Тя не си даде труд да вземе щит — и бездруго не умееше да се отбранява с него. Господин Благ и Затъмнение се издуха в сянката й, скачаха върху пеперудите, които се опитваха да литнат в корема й, и ги убиваха една по една.
	Тя знаеше, че предстои най-трудната битка в живота й.
	Изсвириха фанфари, тълпата утихна, от стените потече очакване.
	— Стойте… — Фуриян погледна капитана на стражата. — Къде са ни мечовете?
	— Чакат ни — отвърна тихо Мия. — Отвън.
	— Граждани на Айтрия! — прозвучаха в тишината думите на едитория. — Почитаеми администратии! Сенатори и реброродени! Представяме на вниманието ви гвоздея на програмата — битката между Лъвовете на Леонид и Соколите на Ремус!
	Развълнуван шепот премина през тълпата.
	— Този двубой ще се води _e mortium_, без отстъпление, без пощада! Сангуила Леонид заложи предварително място във Венатус Магни! Ако Соколите на Ремус станат победители, дъщеря му, сангуила Леона от колегиум „Ремус“, ще получи правото да пусне свой гладиат в големите игри в Божигроб след шест седмици.
	Шепотът се надигна като вълна.
	— От крайбрежната порта излизат Соколите на Ремус. Представяме ви Пеещата сабя, Изкормвачката от Дюим! Кървавата красавица и Спасителка на Ураганова кула, Враната! И шампиона от Талия, самия Непаднал, Фурияааан!
	Тълпата скочи на нозе и зарева одобрително. Назъбената решетка се вдигна и като си размениха един последен поглед, тримата Соколи излязоха на пясъка, съпроводени от стражите. Пеещата сабя и Фуриян вдигнаха ръце за поздрав, безчисленото множество на тълпата нададе рев в отговор. Мия само се намръщи. Спомни си как неотдавна тези аплодисменти бяха изпълнили с радостна тръпка душата й. Но сега знаеше, че многолюдието не вика за _нея_, а за кървавото зрелище, което им беше устроила. Никой не се интересуваше кой размахва меча. Важното беше нечий врат да го пресрещне.
	Мия искаше да приключи, искаше на това кърваво угощение да се сложи край, Дуомо и Скайва да изчезнат и да прекара хиляда години в минерален извор, който да отмие кръвта и вонята на всичко…
	Големият остров, който очертаваше хиподрума на еквилаите, беше потънал в мекверка под арената. Пясъкът пред тях беше гладък, мръснобял, нашарен с прясно червено.
	— Чакайте тук — нареди капитанът на стражите. — Не мърдайте, докато не чуете заповедта на едитория, или ще ви дисквалифицират.
	Стражите се върнаха под строй при решетката и ги заключиха на арената.
	— ’Паст, какво става тук? — измърмори Пеещата сабя.
	— Стой мирна — отвърна Мия. — И се дръж здраво.
	— Врано, да знаеш нещо, което ние не знаем? — изръмжа Непадналия.
	— Фуриян — въздъхна тя, — нещата, които аз знам, а ти не, могат да напълнят проклетата Голяма сол.
	— От портата на кулата излизат Лъвовете на Леонид. Представяме ви страшилището от планината Патешки гръб! Отвъргнатата от собствения си народ, чието име носи смърт на устата, която го произнесе! На вашето внимание, Ишках Изгнаницатааааа!
	Възхитен шепот премина като вълна през навалицата, решетъчната врата в северната стена на арената се отвори със скърцане. От сянката излезе коприненката на Леонид, обградена от половин дузина стражи. Беше облечена в прелестна златна броня, чийто цвят се подчертаваше от изумруденозелено. Раменете й бяха наметнати с лъвска кожа, а главата и огромната грива на лъва пристягаха шлема й. Коприненката излезе на арената и тълпата нададе бурни възгласи. Стражите се върнаха обратно в строй и назъбената решетка рязко се спусна след тях.
	Мия погледна към врага. Излезе вятър и вдигна облак прах. Ишках се извисяваше над два метра на ръст, цялата лъскав хитин и мускули, устните й боядисани в бяло като облаците. Тя свали лъвската кожа и шестте й ръце се разгънаха като цъфтящо цвете. Тъмнозелената й кожа лъщеше под слънчевите лъчи, безизразните й очи се взираха надолу към враговете й.
	— Майко на океаните! — измърмори Пеещата сабя. — Бива си я.
	— Дръж се — рече Мия.
	— Граждани, затаете дъх! — провикна се едиторият. — Вашето бойно поле!
	Дълбок тътен отекна под пясъците, застъргаха гигантски механизми. Земята потрепери, но другарите на Мия се задържаха на крака, когато един огромен клиновиден отрязък от земята, на която стояха, започна да се издига. Пясъкът се изсипа като водопад надолу, Мия надникна над ръба към масивния мекверк под тях. Надуши грес, сяра, сол.
	Други участъци от пясъка също се движеха, цялата настилка на арената се разкъсваше на серия от клиновидни платформи. Различни по височина и мащаб, те започнаха бавно да се въртят около централния плинт, обръщаха се, извиваха се, минаваха една над друга и една под друга като съединяващи се части на някакъв огромен циферблат. Тримата Соколи се спогледаха, Пеещата сабя зашепна молитва към Трелена.
	— Не ще и дума, знаят как да направят зрелище — измърмори Мия.
	Прехласнатата тълпа с всички сили надаваше радостни викове. Мия и другарите й сега се намираха на шест метра над земното равнище. Тя отново надзърна към мекверка във вътрешностите на арената — подхлъзнеше ли се от ръба, щеше да падне между тези огромни механични колела, които щяха да я направят на кайма с мазните си метални зъби.
	— Оръжия! — провикна се едиторият.
	Голямата кръгла платформа в центъра на арената простена и Мия видя как от пясъка с дръжките нагоре се издигат дузина мечове с различна дължина. Имаше къси и дълги мечове и безпощадни извити ятагани, които Изгнаницата предпочиташе. Всичките бяха черни, остри като бръснач и лъщяха на слънчевата светлина.
	— Трябва да тичаме за мечовете си? — попита под носа си Пеещата сабя.
	— Да — кимна Мия. — Но внимавайте, всичките са изработени от обсидиан, не от стомана. Остри са като стъкло, но са чупливи. Стигат да направиш няколко удара с тях и след това не стават за нищо. Отбранявайте се с щитовете, не с оръжията си.
	— Откъде знаеш това? — попита Фуриян.
	— Какво значение има, по дяволите? — изръмжа тя. — Да свършваме с това.
	— Без магьосничество, Врано — предупреди я той. — Ще заслужим този венец или ще умрем славно.
	Пеещата сабя погледна и двамата.
	— Бийте се като един, или умрете сами, забравихте ли?
	— Гладиати! — провикна се едиторият. — Пригответе се!
	Мия се сгъна като спринтьор с очи, вперени в двата меча в средата на кръга.
	— Успех, сестрице — рече Пеещата сабя. — Братко. Нека Господарката на океаните да те закриля.
	— Да — кимна Фуриян. — Аа да те благослови и пази, Тсана да направлява ръката ти.
	Мия примигна срещу потта в очите си. Шумът гърмеше в ушите й. Тя погледна към кипналата тълпа, потърси едно момиче с боядисана в червено коса и сини очи като прегорялото небе. Сянката й затрепери по краищата, плисна се като вода към сянката на Фуриян.
	— Закриляй ни, майко — прошепна тя.
	— Гладиати! — изрева едиторият. — Започвайте!
	Мия се впусна в силен бяг, колкото я държаха краката, без да изпуска от поглед мечовете. Въздухът изгаряше дробовете, от отсрещния край на арената насреща им спринтираше коприненката, тълпата ревеше като побесняла. Пеещата сабя летеше на няколко крачки зад нея, дългите й крака тупкаха гладко, най-отзад се носеше Фуриян.
	Мия стигна ръба на платформата, прескочи пропастта и се приземи върху следващата платформа. Клинът под краката й се завъртя по посока на часовниковата стрелка, гигантските колела застъргаха отдолу. Пясъкът хрущеше под ботушите й и с един скок тя се прехвърли на следващия низ от по-малки клинове, които бяха в близост до сърцето на арената. Без да отделя очи от коприненката, която тичаше с всички сили и все повече се приближаваше до лъскавите черни мечове. Сърцето й се сви, когато осъзна…
	_… тя ще ме изпревари._
	Мия се пресегна през подвижните платформи, пясъчната вихрушка, мощните зъбчати колела. Сянката й потрепери, когато сграбчи сянката на коприненката и я заплете в ботушите й. Ишках изсъска, препъна се за миг и Мия хукна към централния плинт. Ала изруга, щом усети, че сенките й се изплъзнаха и нозете на Ишках се освободиха.
	_Проклетият Фуриян…_
	— Без магьосничество! — изкрещя той зад нея.
	Ишках стигна централната платформа, шестте й ръце се развиха като змии и грабнаха дръжките на шест безпощадно завити ятагана. Тълпата нададе вой, слънчевата светлина се отрази в обсидиана. Мия скочи на плинта, но коприненката се извъртя, три от мечовете й проблеснаха, извиха се като коси във въздуха право към гърлото й. Момичето ахна, хвърли се наляво, падна на рамото си и се превъртя под свистящите ятагани зад Ишках. После още със зяпнала уста грабна два меча и ги издърпа.
	Обърна се тъкмо когато Ишках замахна, мечовете й се размазваха пред погледа. Мия не посмя да отблъсне ударите меч в меч. Обсидианът щеше да се натроши, ако удареше под лош ъгъл, а Ишках имаше излишни. Вместо това направи стъпки встрани, вдигна облак прах, извъртя се наляво, надясно, преви гърба си назад, ала единият от ударите мина точно над брадичката й. Падна заднешком, превъртя се и клекна точно на ръба на платформата, където се олюля заплашително над подвижното море от стържещи метални зъбци.
	Пеещата сабя нададе рев и нападна Ишках в тил, щитът й изскриптя в гърба на коприненката и я тласна напред. Жената полетя от платформата и падна върху друг отрязък, минаващ отдолу, превъртя се и скочи на крака. Бледните й безизразни очи светнаха, когато видя, че Мия се надигна, а Пеещата сабя отскубна един дълъг обсидианов меч. Ишках пристъпи към Фуриян, но той беше твърде далеч — Непадналия най-накрая се прехвърли върху централния плинт и взе друг обсидианов меч. Размаха го във въздуха и тълпата зарева възторжено. Надбягването беше свършило, всички състезатели се бяха снабдили с оръжие. Сега можеше да започне истинската битка.
	Ишках разпери ръце, ятаганите застинаха в лъскаво ветрило, и без звук тя скочи обратно на централния плинт. Тримата Соколи я посрещнаха, Мия първа се спусна напред бърза като светкавица и замахна ниско, а Фуриян завъртя меча си към главата на коприненката. Ишках се движеше със смайваща грация. Тя се измъкна встрани от ударите на Пеещата сабя и Мия, но когато вдигна единия от ятаганите си, за да отвърне на Фуриян, дръжката му се пръсна като тънък лед.
	Коприненката се окопити, ятаганите разсякоха въздуха. Тя изрита яростно щита на Пеещата сабя и тя загуби равновесие. Мечовете на Ишках отвориха плитка рана на Фурияновата ръка. Един от тях изсвири покрай гърлото на Мия, одраска нагръдника й и направи широк процеп в кожата. И като си пое дълбоко дъх, шесторъката разтвори с ръмжене белите си като облаци устни и изплю яркозелена отрова право в лицето на Мия.
	— _… пази се!_
	Мия извика, изви се отчаяно, извъртя глава. Гъстата течност опръска шлема й отстрани. Щом се допря в метала, отровата засъска и прояде желязото като нажежено острие сняг. Мия се претърколи по-надалеч, изхлузи шлема си и примигна напрегнато. Отровата не беше пръснала в очите й, нито по кожата й, но, богиньо, беше на косъм…
	Непадналия нададе яростен вик и размаха меч в безмилостна атака. Ишках го посрещна с два кръстосани ятагана, но те се строшиха в меча на Непадналия. Обсидианът се пръсна на малки парченца, Мия покри очите си, а коприненката изсъска гневно. Пеещата сабя замахна, но мечът й отскочи от бронята на Ишках. Докато Мия стане на крака, Фуриян заблъска Ишках с щита си и я принуди да отстъпи до ръба на платформата, а в това време още един от ятаганите й се разби на парчета в бронята на Пеещата сабя. Мия се хвърли в атака, направи висок финт и удари ниско, тълпата зарева, когато разсече бедрото на коприненката. Зелена кръв шурна по пясъка и късчета обсидиан се разлетяха, когато Ишках парира атаката на Мия, запрати единия от мечовете й на земята и го стъпка с ботуша си. Понечи да посече Мия с ятагана си, но момичето се превъртя и четвъртият меч на коприненката се пръсна в пясъка.
	Мечът на Фуриян беше напълно здрав, от двата на Мия беше останал единият, а този на Пеещата сабя беше само малко поочукан. Ишках беше останала само с два меча и трима врагове. Тя удари едновременно и принуди Соколите да отстъпят, въздухът свистеше там, където замахваше. Фуриян мина в отбрана, като удряше с щита си където свареше. Пеещата сабя и Мия се биеха рамо до рамо, жената посрещна единия от ударите на Ишках с щита си, насочи меча й към земята и го пречупи на две. Ишках продължи да размахва последния си меч и счупената дръжка на предишния, а ударите свистяха към гърлото и корема на Пеещата сабя. Фуриян блокира високия удар с щита си, Мия отблъсна ниския и счупи последния меч на Ишках от дръжката. С яростен вик Пеещата сабя се хвърли напред, удари коприненката в корема с щита си и я изблъска заднешком от платформата. Ишках отчаяно изцъка с уста, но успя да се улови за ръба на минаваща платформа и издрапа отгоре й.
	Тримата Соколи се изправиха един до друг, като едва дишаха. Коприненката обикаляше около централния плинт на платформата, безизразните й очи впити в тях. Тя все още стискаше дръжките на счупените си мечове, а светлите й очи се бяха залепили върху оръжията на враговете й. Обсидианът беше чуплив, ама не чак толкова. Макар че оръжията на Соколите бяха нащърбени и издраскани, ятаганите на Ишках се бяха оказали крехки като есенни листа. Ще рече човек, че…
	Че…
	Бавна усмивка разтегли устните на Мия.
	— Изглежда разстроена.
	— _… значи усойницата е успяла…_
	— Предпочитам да не я наричаш така.
	Мия се осмели да погледне към публиката, сърцето се разду в гърдите й и тя отново потърси в тълпата кървавочервената коса и красивите сини очи. Не знаеше със сигурност дали сместа, която беше измислила — една част калцитна киселина, две части боров оксид, — щеше да подейства на оръжията на коприненката така, както се беше случило на арената. Не знаеше дали Ашлин ще прояви достатъчно бързина и хитрост да се промъкне в недрата на арената и да намаже ятаганите с разтвора преди началото на мача. Но като гледаше строшените остриета в ръцете на коприненката и сравнително здравите в техните собствени, тя разбра, че Ашлин някак беше успяла. Коприненката беше изцяло обезоръжена и сега, даже с отровата и плашещата й бързина, везните между тях се бяха изравнили.
	Тълпата крещеше, подканяше Соколите да й видят сметката.
	Фуриян изгледа намръщено Мия.
	— Мачът се оказва по-лесен, отколкото някой предполагаше.
	— Представи си ти — отвърна момичето.
	— _Врано…_ — изръмжа Фуриян.
	Мия го изгледа косо и му смигна.
	— Стига сте говорили — изплю гневно Пеещата сабя. — Дайте да изкормим тая грозна кучка!
	Соколите вдигнаха оръжия и се приготвиха за атака.
	— Мечове! — извика едиторият.
	Мия чу тътен, обърна се към една платформа в края на арената. Сърцето й се сви, когато пясъкът потрепери и десет нови обсидианови меча се издигнаха от прахоляка.
	— По дяволите… — измърмори тя.
	— _… да разбирам ли, че с усойницата не сте знаели за тези…_
	— По дяволите, мамка му, _по дяволите_!
	— _… о, това е чудеееесно…_
	Тълпата ревна, щом Ишках хукна към здравите мечове, като скачаше от една въртяща се платформа на друга. Мия се стрелна след нея, а другарите й се затичаха подире й. Платформите се въртяха и обръщаха — един голям танц на мекверка, който беше невъзможно да предугадиш. Потта щипеше в очите на Мия.
	Ашлин е трябвало да се досети, че ще има резервен план, в случай че всички участници си строшат оръжията, но сега нямаше време да хленчи — новите ятагани не бяха намазани с нейната смес. Ако Ишках ги докопаше, битката щеше да излезе честна, а _това_ не можеше да се случи. Но докато тичаше, Мия осъзна с примряло сърце, че коприненката пак ще стигне до мечовете преди нея.
	— Фуриян? — задъхано изрече тя.
	— Не! — изрече злобно Непадналия и прескочи тътнеща пропаст.
	Тя изплю пясъка от устата си, поклати глава и въпреки изгарящия пек на двете слънца отгоре се протегна към сянката на Ишках. Усети я хладна и мрачна в ръцете си как се повдигна нагоре като змии, за да се увие в краката на коприненката. Жената се препъна, падна на колене, шлемът се катурна от главата й и полетя към колелата на мекверка отдолу. Но рязко изтръгнат, откъснат от ръцете й, мракът се изплъзна между пръстите й.
	— Проклет глупак, проклет да си! — изкрещя Мия със сгърчено лице.
	— Победата трябва да се спечели! — отвърна разярено Фуриян. — Не да се краде!
	Ишках стигна при оръжията, хвърли треските от своите в пропастта и издърпа шест нови — този път дълги мечове, не ятагани. Докато тримата се препъваха и скачаха от платформа на платформа към нея, тя се обърна към тях. Беше величествена гледка със сабите, които свистяха във въздуха в почти хипнотичен танц. Мия първа стигна до платформата, приведе се и хвърли шепа пясък в лицето на Ишках. Беше й останал само един меч, затова щом коприненката залитна назад и започна да търка очи, Мия се хвърли към останалите мечове, грабна още един и замени първия си. Превъртя се, когато остриетата на коприненката се забиха в пясъка, а тълпата ахна, щом ботушът й срита Мия в ребрата. Ударът беше унищожителен, Мия усети да се пукат ребра, в гърдите й избухна огън. От устните й се разхвърчаха пръски, лицето й се изкриви, тогава Ишках вдигна меча си и…
	_Тряс!_ — чу се звук, когато Пеещата сабя запрати щита си в лицето на коприненката. Ишках изпищя, залитна и публиката нададе вой, когато видя, че ъгълът му се беше забил в едно от очите й и го беше сплескал като яйчена черупка. От раната потече зелена течност, с пъшкане от болка Мия се навдигна на крака, изтръгна от пясъка два нови меча. Пеещата сабя прескочи пропастта, Ишках _изпищяааааааааааа_ пронизително, дюимерката вдигна нащърбения си меч и посрещна атаката й.
	Мечът на Пеещата сабя се строши с първия удар, разярената коприненка остави дълбоки рани по рамото й и разби един от своите мечове отстрани в шлема й. Жената падна на колене, в черепа й отекна метален звън. Но тъкмо когато Ишках вдигна мечовете си, за да нанесе смъртоносен удар, Фуриян с вой прескочи бездната и блъсна врага с щита си. Двамата паднаха на земята, счепкаха се, а щитът му се плъзна по пясъка.
	Непадналия възседна коприненката, заби пръсти в кървящата й очна кухина и заудря с юмруци в лицето, и пак, и пак.
	— Мръсна кучка! — _Фрас!_ — Знаеш ли кой съм аз? — _Фрас!_ — Аз съм Не…
	Ишках изписка и изплю отровна храчка. Жлъчната зелена течност опръска нагръдника на Фуриян и незащитеното му гърло и мъжът изкрещя, когато отровата започна да го гори. Той падна назад, задращи с нокти шията си и се затъркаля по пясъка под рева на тълпата. Ишках се изправи с гъргорещо ръмжене, грабна мечовете си и ги вдигна над главата си да го довърши.
	Мечът на Мия проблесна и отклони удара на Ишках, но тя пак удари, счупи меча на Мия при дръжката и замахна към главата й. Момичето се отдръпна назад и извика, когато острието проряза челото й, отвори бузата й и очите й се напълниха с кръв. Тя се олюля назад, падна на едно коляно и Ишках пак я изрита яростно в гърдите, а огънят в счупените ребра на Мия избухна в бяло. Останала без въздух, тя се строполи назад в пясъка и едва се задържа да не падне от ръба на платформата.
	С дивашки вик Пеещата сабя развъртя врата си и дългите й солни кичури засвистяха като метални коси във въздуха. Остриетата бръсначи, които жената беше сплела в краищата на плитките си, разкъсаха лицето на Ишках и долната част на ръцете й. С по един меч във всяка ръка Пеещата сабя се хвърли в атака и влезе лице в лице в бой с коприненката над простряното тяло на Фуриян. Сабите й пореха въздуха, свистяха, фучаха, _пееха_, направиха на сол едно от оръжията на Ишках и се забиха надълбоко в кръста й. Сабята усука китката си, натроши обсидиановия меч в раната и от нея рукна зелена кръв. Ишках нададе зловещ писък и разсече до кокал предмишницата на Пеещата сабя, която се опита да отблъсне удара. Празен юмрук фрасна жената в лицето, меч изсвистя към гърлото й, Пеещата сабя залегна и коприненката ритна врага си в лицето с коляно.
	Изхруска кост, гърбът на Пеещата сабя се изви като лък и тя полетя назад, шлемът изхвръкна от главата й, носът й стана на пихтия. Като придържаше с една ръка разкъсаните си черва, Ишках последва жената, изрита я зверски в слънчевия сплит и тя се претърколи по платформата. Мия стана на крака, от разрязаната й буза капеше лигава кръв, и ахна, когато видя, че Пеещата сабя всеки миг ще се изтърколи през ръба.
	— _… МИЯ, НЕДЕЙ!_
	Беше безразсъдно. Направо глупаво. Нейната цел тук беше победата, не геройствата, а и Пеещата сабя не й беше приятелка. Но Мия се хвърли с отчаян вик през платформата, заби останалия си меч дълбоко в пясъка и сграбчи Сабята за ръката. Тя нададе вик, когато изхвърча от ръба, и повлече Мия със себе си. Момичето изпищя, но спря падането им, като с едната ръка стискаше здраво Пеещата сабя, а с другата се държеше за дръжката на меча. Но огънят в счупените й ребра избухна отново. Тълпата зарева в почуда, кървящото лице на Мия се сгърчи в агония. Ребрата й се притискаха отстрани на платформата, гигантските зъбци скърцаха на три метра под тях, докато парчето земя продължаваше да се върти около сърцето на арената. Ръката й се хлъзгаше от кръвта, тялото й плуваше в пот.
	— Дръж се! — извика тя.
	Пеещата сабя изохка силно от раздиращата болка с кървавото си кашесто лице. Погледна към движещия се мекверк под тях, нагоре към Мия и поклати глава.
	— Пусни ме!
	— Ти полудя ли? Катери се!
	— Твърде тежка съм, а ти, глупачке, си кожа и кости! Пусни ме!
	— Бийте се като един или умрете сами!
	Ишках беше коленичила и с две ръце притискаше страшната рана, която Пеещата сабя беше издълбала в корема й, зелен ихор капеше от сплесканото й око, лицето й беше насечено. С разкривени черти тя затърси опипом в пясъка, сграбчи един паднал меч. И под шепота на възторжената тълпа се надигна със силата на планина.
	— Убий ги! — зарева тълпата. — Убий ги!
	— О, по дяволите… — изпъшка Мия. — Катери се, жено!
	Ишках започна да се приближава като котка, слънчевата светлина проблясваше по меча й. Мия сгърчи лице, постара се да не изпуска Пеещата сабя, докато тя се катереше нагоре. Ребрата й надаваха писъци, лицето й пулсираше, зъбите й скърцаха от болка. Ръцете й бяха заети и тя не можеше да улови сенките, както беше правила хиляди пъти преди…
	— _… мия, погледни!_
	Зад коприненката, която се приближаваше дебнешком, се размърда Фуриян. Той изсули шлема си, месата на брадичката, челюстта и гърлото му шуплеха на мехури в сълзяща плът, гърдите му хъркаха. Виковете на тълпата се превърнаха в песен, ритъм, пулсиращ с всеки удар на сърцето й.
	— Убий ги! Убий ги! Убий ги!
	— Фуриян! — изкрещя Мия.
	Непадналия вдигна глава, видя, че Пеещата сабя се мъчи да се издърпа за рамото на Мия, а лицето на момичето беше омазано с кръв. Само няколко крачки оставаха на коприненката да довърши и двете.
	— Фуриян! — изрева с пълно гърло Мия. — Мрака!
	Ишках изръмжа, приближи се, оголила острите си като игли зъби.
	— Убий ги! Убий ги! Убий ги!
	— _Действай!_ — изкряска Мия.
	Пеещата сълзи се прехвърли над ръба, като се катереше по Мия. Само на две крачки от тях Ишках вдигна меча си. Със сгърчени пръсти и оголени зъби Непадналия протегна ръце към сенките под нея и омота краката й в тях.
	Коприненката се препъна, изсъска смутено. Тълпата спря да напява, затаи дъх. Мия се изправи от ръба, лицето й беше свито в агония. Фуриян изохка, падна по корем и пусна мрака, Ишках направи крачка напред, разсече гърба на Пеещата сабя, сряза кожата, плисна кръв. Пеещата сабя се свлече с вик, а Мия с отчаян крясък измъкна обсидиановия си меч от земята, извъртя се, за да избегне удара на Ишках, и отсече ръката й от лакътя.
	Коприненката изпищя, зелената кръв плисна като фонтан. Тълпата гореше, виеше яростно. Мия се извъртя, сведе ниско глава и като нанесе удар в крака на коприненката, я принуди да падне на колене. Арената изригна в оглушителен рев, седемдесет хиляди гласа се издигнаха в кресчендо — _Убий я! Убий я! Убий я!_, — слънцата палеха над главите им, кръвта барабанеше във вените й, сърцето удряше грохотно в гърдите й, Мия изкрещя, замахна с две ръце и с цялата си сила, с целия си гняв, с цялата си болка отсече главата на Ишках от раменете й.
	Плисналата кръв опръска Мия в топло лепкавозелено. Тялото на Ишках потрепери, шестте ръце се сгърчиха конвулсивно и тя се прекатури от края на платформата във въртящите се зъбчати колела под тях. Мия сбръчка лице при звука на клокочещото хрущене, извърна очи, като продължаваше да стиска в ръката си окървавения обсидиан.
	И все пак…
	_… Аз успях._
	Мощно изсвириха фанфари, платформите изскърцаха и като се разтресоха, спряха да се въртят. Гласът на едитория се издигна над дивия кръвожаден рев на тълпата и отскочи от стените на арената.
	— Граждани на Айтрия! Вашите победители! Соколите на Ремус!
	Тълпата обезумя, аплодисментите гръмнаха оглушително. Пеещата сабя се изправи на крака, лицето й пламтеше от болка и тържество, кръвта се лееше обилно от раните й. Но независимо от всичко, тя се усмихна широко, прегърна със здравата си ръка Мия през рамото и я целуна по окървавената буза.
	_Ние_ успяхме…
	Пеещата сабя се завъртя, стисна ръката на Мия, вдигна я високо към небето и силно извика:
	— Как й е името?
	— Враната! — изреваха те.
	— _Как й е името?_
	Нозете тропаха, ръцете пляскаха, думата гърмеше над пясъците.
	— Враната! Враната! Враната! Враната!
	Мия погледна към кървавия меч в ръката си, после към Фуриян, който се беше свил на топка в праха и стискаше с ръце люто разраненото си гърло. Вдигна поглед към ложата на сангуила, видя изправената Леона да се взира с ужас към Фуриян. До нея стоеше Аркад и мрачно пляскаше с вдигнати ръце.
	Помисли си за Божигроб, за Венатус Магни, за мястото, което нейната победа им даваше сега. Помисли си за Брин, която прегръщаше мъртвия си брат и ридаеше. Помисли си за баща си, който я държеше за ръце, докато я въртеше във вихрен танц из някаква пищна бална зала, нейните ходила стъпили върху неговите. Майка й, която я караше да гледа как той увисна на въжето, а през това време й шепнеше думите, които щяха завинаги да окажат въздействие върху Мия, докато надеждата, която децата дишаха, а старците оплакваха, отслабваше и се разпръсваше като пепел на вятъра.
	„Никога не трепвай. Никога не се страхувай. И никога, _никога_ не забравяй.“
	_Как ми е името?_
	— Враната! Враната! Враната! Враната!
	_Как ми е името?_
	— ВРАНАТАВРАНАТАВРАНАТАВРАНАТА!
	Мрачно доволство в душата й.
	Топла кръв по ръцете й.
	Мия затвори очи.
	Вдигна меча си.
	_О, майко, най-черна майко, в какво съм се превърнала?_


>	Книга 3
>	Играта

>>	25.
>>	Гнилоч

	— Дръжте го да не мърда!
	— _Всемогъщи боже, горя!_
	— Дръжте му краката, мътните ви взели!
	— _Аа, помогни ми! Помогни ми!_
	Мия седеше в тъмен ъгъл на килията и държеше един подгизнал в кръв парцал до раната на бузата си, ребрата й горяха. Усещаше как адреналинът от битката вкисваше във вените й, ръцете й трепереха. Тълпата отгоре крещеше, Ултима беше в разгара си, каменната настилка под нея вибрираше от яростта на последната битка. До нея седеше Пеещата сабя с увита в напоено с кръв платно ръка, докато Мия притискаше с просмукана превръзка разкъсната рана на гърба й. Двете се нуждаеха от зашиване, кръвта се събираше в локва върху камъните край тях. Но Магот беше претрупана с работа.
	— Вържете го! — изкрещя момичето. — Той само шава!
	Фуриян пак изпищя треперливо, с пълно гърло и агонията му отекна в недрата на арената. Бяха го сложили да легне на каменна плоча, екзекутусът и трима от стражите на Леона се мъчеха да го държат неподвижен. По месата на гърлото, челюстта и гърдите му бяха избили мехури и сълзяха от отровата на коприненката. Той полудя от агонията, крещеше, мускулите на ръцете и гърдите му се бяха изопнали като въжета.
	На вратата стоеше доня Леона и наблюдаваше с ужас в очите.
	— Всемогъщи Аа… — прошепна тя.
	— Вържете го! — викна отново Магот.
	Аркад щракна в тежки железни окови ръцете, краката и кръста на Фуриян и го закрепи здраво за плочата. Но Непадналия продължи да се мята, разряза китките и глезените си във веригите, разби си главата в камъка. Мия и по-рано беше виждала болка — кървавото бичуване в Планината, дамгосването й в онази килия във Висящите градини. Но такава агония не беше наблюдавала друг път в живота си.
	— Трябва да го упоиш, Магот — рече тя.
	— Нямам съненбурен! — извика момиченцето и посочи едно ковчеже с билки и илачи. — Всичко се е развалило по пътя насам!
	— Имаш ли _Несвяст_?
	— Всичко отиде за Касапина!
	— Четири дъщери! — изруга Леона. — Ти по един напръстник ли носиш?
	— Моето уважение, домина, но от месеци не сте ми давали пари да попълня запасите.
	— Е, трябва да направиш нещо! — изкрещя Леона. — Чуй го!
	Фуриян пак изпищя, зинал широко уста, и чак гърлото му се разкървави от силата на вика му. Мия се надигна, сгърчвайки лице от болката в пропуканите си ребра, и куцешком отиде до ковчежето с билките на Магот. С лепкави от кръвта пръсти прерови стъклениците и бурканите с прахове и течности, а в това време всички уроци от залата на Паякоубийцата жужаха в главата й.
	— ’Паст, какво правиш? — изръмжа Аркад.
	Мия не му обърна внимание, ами подаде на Магот половин дузина бурканчета.
	— Стрий плешив бурен с моминска глава и щипка цялкорен и ги смеси с малко златнопиво.
	— Не — намръщи се Магот. — Алкохолът ще втвърди моминската…
	— Ето за какво е блатното листо — прекъсна я Мия. — Накисни листото… всъщност остави на мен. Ти иди да зашиеш Пеещата сабя. Целият под е в кървища.
	— Врано? — Леона я погледна въпросително.
	Мия се обърна към нея.
	— Доверете ми се, домина.
	Леона погледна към Фуриян, който все така се гърчеше и агонизираше. С плувнали сълзи в очите тя кимна и Мия се зае да забърка сместа. Магот извади игла и копринен конец и започна да шие ужасната рана на ръката на Пеещата сабя. Мечът на коприненката я беше срязал чак до костта и кръвта се лееше като евтино вино по време на пир на пълна светлина. Пеещата сабя стисна зъби, вперила поглед в Непадналия.
	— Можеш ли да го спасиш?
	— Мога да го приспя — отвърна Мия. — Екзекутус, имам нужда от бутилчицата ви.
	Аркад вдигна вежди, когато Мия вдигна окървавената си ръка.
	— Златнопивото ви, сега!
	Аркад бръкна под туниката си и извади сребърната си плоска бутилчица. Мия изля сместа си в уискито и хубаво я разклати.
	Фуриян продължаваше да се мята, да пищи и да се моли. А когато Мия се приближи, сянката му започна да кърви по камъка, протягайки се към нейната. Само благодарение на мъждивата светлина в килията и трагедията, която се разиграваше на каменната плоча, никой не забеляза и Мия на мига се премести, избутвайки с рамо един от стражите. Сянката на Непадналия се сля с нейната и тя усети онова прилошаване, онзи глад, който винаги се надигаше у нея в негово присъствие, и едва не повърна. Олюля се, едва не отърва бутилката и Аркад трябваше да я подхване, за да не падне.
	_Черна майко, аз усещам всичко…_
	— Добре ли си?
	_… сякаш той е част от мен._
	— Отворете м-му устата — рече Мия.
	Болката от срязаната й буза и в ребрата беше нетърпима, но тя чувстваше и болка в гърлото и гърдите си. По някакъв начин агонията на Фуриян се пренасяше в нея и усилваше нейната собствена.
	— Фуриян, трябва да пиеш! — изкрещя Мия. — Чуваш ли ме?
	Клокочещ агонизиращ стон беше единственият му отговор и Мия изля сместа в устата на мъжа. Той загъргори, опита се да плюе, но Мия затисна изприщените му устни с ръка и изрева:
	— Гълтай!
	Фуриян се замята, опъна оковите си, от очите му потекоха сълзи. Но накрая изпълни заповедта и обезобразеното му гърло подскочи, когато погълна изгарящата течност. Минаха няколко минути, докато билките подействат — Мия все пак не беше забъркала най-добрите съставки. Но полека-лека съпротивата на Непадналия стихна, виковете му се превърнаха в стонове и накрая, след цяла вечност, както им се стори в неосветените подземия под кървавите пясъци, зачервените очи на Фуриян се затвориха.
	Мия падна на колене, косата й лепнеше по разрязаните й чело и буза, виеше й се свят.
	— Откъде се научи на това? — попита озадачената Магот.
	Мия провеси глава, всичко пред погледа й се разми.
	— Врано? — повика я Леона.
	— _… мия?_
	— _… МИЯ?_
	Кръв по ръцете й, в очите й, върху езика й вкусът на горчиво лекарство, каквото никога не беше вкусвала. Тя погледна към сянката си. Сянката, която трябваше да бъде черна за трима. Но когато стаята се разлюля пред очите й, когато болката от раните, травмата от изпитанието на арената и разтърсващите последици от него се надигнаха, за да спуснат черна завеса над очите й, тя осъзна…
	_Черна за четирима…_


	— _… мия…_
	Събуди се в корабна каюта, гредите скърцаха на тавана, шумът на вълните идеше от всички страни. Отвори очи и усети хладен, лек като перце допир по тила си, прошепната въздишка на облекчение в ухото й:
	— _… най-после…_
	Хамакът, в който лежеше, се полюляваше, устата й беше пресъхнала. Ослепителна светлина се процеждаше през малкия стъклен отвор, картина в рамка от два цвята синьо — прегорялото от слънцата яркосиньо и тъмносиньото на океана. Ребрата й горяха като замиращ пожар. Мия опипа лицето си, усети превръзка на бузата и челото, хванала коричка от засъхнала кръв.
	— Не я пипай — чу се глас. — Ще оздравее по-бързо, ако я оставиш да зарасне.
	Мия погледна нагоре и видя черните очи и красивата усмивка на Магот. Тя се беше надвесила над Фуриян, който се поклащаше на съседния хамак. Като погледна към сянката си, Мия видя, че Фурияновата явно беше напуснала нейната по някое време в съня им. И все пак неразположението й още не си беше отишло, а болката от липсващо късче от душата й набъбваше в гърдите.
	Тя си пое дълбоко въздух и попита на Безименния така, че само Господин Благ да я разбере.
	_Къде?_
	— _… на славната хрътка…_ — бе прошепнатият отговор. — _… на път за вранско гнездо…_
	_Затъмнение? Ашлин?_
	— _… на два-три дни път зад нас…_
	_Фуриян?_
	— _… зле е…_
	Мия кимна и огледа кабината. Не беше идвала тук горе преди — при всяко досегашно пътуване я бяха заключвали долу в трюма. Помещението беше тесничко, скрин с приборите и билките на Магот и някакви дървени сандъци бяха единственият декор. За тавана бяха окачени три хамака, Мия заемаше средния. От лявата й страна по корем и със затворени очи лежеше Пеещата сабя, дясната й ръка и гърбът й бяха омотани в окървавени превръзки. От дясната й страна шампионът на колегиум „Ремус“ лежеше подгизнал и в безсъзнание. Торсът и шията на Фуриян бяха намазани със зеленикав мехлем, но раните от отровата на коприненката изглеждаха все така зле. Между трюма, морето и потта Мия надуши началото на остро зряло гниене.
	Магот поднесе чаша прясна вода до устата й и Мия я изгълта цялата въпреки болката, после въздъхна облекчено.
	— Пеещата сабя… — поде тя и облиза сухите си устни. — К-как е тя…
	— На добре върви — прошепна Магот, за да не смущава спящите. — Сухожилието и мускулите на дясната й ръка бяха срязани зле. Но добре я заших. Мисля, че ще се събуди.
	— Ами… Ф-Фуриян?
	Магот въздъхна и погледна към Непадналия.
	— По-зле е. Инфекцията се разнася и ме е страх, че ще получи отравяне на кръвта. Трябва да го върнем в Гнездото.
	— Плаваме толкова бързо, колкото ни позволяват господарките Трелена и Налипс.
	Мия вдигна очи и видя на прага доня Леона, която се беше втренчила в Непадналия. До нея стоеше маги`страта — вечно покорната й помощница.
	Както обикновено, видът на донята беше безукорен, но Мия се изненада да види прелома, който беше настъпил у нея. Обикновено Леона се издокарваше сякаш отива на прием във висшето общество, а сега носеше проста бяла и удобна рокля. Мия забеляза, че ноктите й бяха изгризани до живеца. В дясната си ръка тя държеше сребърната торква, която доскоро опасваше врата на Фуриян. Металът леко се беше посмачкал от отровата на коприненката.
	— Домина — кимна Мия.
	— Врано моя — отвърна жената. — Радостна съм, че си се събудила.
	Мия се надигна с гримаса, главата й се въртеше. Чувстваше, че бузата й се е подула, а конците я щипеха по кожата. Ребрата я заболяха, когато взе втора чаша от Магот и я изгълта до дъно.
	— К-колко време съм спала?
	— Три дни след триумфа ти — рече Леона.
	— Значи са наши? — попита тя развълнувано. — Магни?
	— Да — отвърна донята и влезе в стаичката. — Наши са. Баща ми е много неща, Гардже. Змия. Лъжец. Подъл кучи син. Но никой сангуила не ще посмее да се откаже от такъв публичен облог. С венците, които е спечелил, той има места в излишък. Може да си позволи да ни хариже едно. Но благодарение на саможертвата на Брин и Биерн той остана без еквилаи. И благодарение на вашата смелост той остана без шампион.
	Жената втренчи поглед във Фуриян.
	— Всичко, за което мечтаехме, сега е под носа ни.
	— Как е Брин? — попита Мия.
	Уплашените очи на донята бяха единственият отговор, който получи. Брин беше изгубила своя брат близнак пред собствените си очи. Смазан и окървавен пред дюдюкаща тълпа. И всичко на вятъра. Нямаше награда. Нямаше слава. Абсолютно нищо.
	_’Паст, как очакваш да бъде?_
	— Как са раните ти? — попита Леона.
	Мия леко опипа превръзката на бузата си, погледна Магот.
	— Ти ми кажи.
	— Ребрата ти са пукнати — отвърна момичето. — Синините ще болят страшно, но ще се оправиш. Раната на лицето ти зараства добре. Но, за съжаление, ще ти остане белег.
	Мия се улови за тази мисъл, която за кратко запламтя по-силно от болката от раните й. Като по-малко момиче тя не беше красавица — беше открила какво значи хубостта чак когато в Тихата планина Мариел изтъка от лицето й портрет. И истината беше, че тя се наслаждаваше на силата, която й даваше красотата.
	Стана й чудно какво ли ще каже Ашлин. Как ли ще я гледа сега момичето и дали самата тя няма да намрази отражението си в тези опаленосини езера. За миг й се прищя да може да се върне в Планината, където Мариел щеше да поправи всички рани с едно махване на ръката. Но предположи, че след като е тръгнала на война срещу Църквата, сега завинаги ще бъде лишена от тази възможност. И до края на живота си щеше да си носи белега и дамгата до него.
	Мия си представи как баща й риташе и умираше пред тълпата. Как майка й плачеше и кръвта изтичаше от ръцете й. Как невръстното й братче умря в черната яма.
	И като отпусна ръката си, сви рамене.
	— Човек всъщност не може да избира дали да изглежда красив, или грозен. Но всеки глупак знае, че за предпочитане и пред двете е да изглежда опасен.
	Безрада усмивка изви устните на Леона и тя леко поклати глава.
	— Харесваш ми, Врано. Всевиждащия да ми е на помощ, но ми харесваш. Не знам каква си била по-рано, но за помощта, която оказа на нашия шампион, и за куража ти на арената аз ще ти бъда вечно признателна.
	— Чудно ми е дали вашият шампион ще каже същото, домина…
	Очите на донята се върнаха на Фуриян, пръстите й стискаха тъй здраво сребърната торква, че кокалчетата й бяха побелели. Мия се запита колко ли пъти беше идвала донята да го види, откакто са отпътували от Бяла крепост. Запита се дали тя наистина беше привързана към него. И какво ли щеше да си каже Аркад, ако знаеше…
	— Да се връщаме на палубата, домина — измърмори тихо дойката и стисна жената за ръката. — Оставете ги да си почиват.
	Леона примигна като изтръгната от сън. Но кимна и се остави да я отведат. Когато стигна вратата на каютата, се спря и се обърна към Мия.
	— Благодаря ти, Врано — изрече шепнешком.
	И с тези думи си излезе.


	Ден след ден „Славната хрътка“ пореше Морето на мечовете с постоянен попътен вятър. Господарката на океаните беше милостива и корабът навлезе в пристанището на Вранско гнездо почти двайсет часа по-рано от предвиденото време. Но макар че майка Трелена беше на негова страна, изглежда, късметът на Фуриян Непадналия беше се изчерпил.
	Точно както Магот предвиди, раните гноясаха. При пристигането във Вранско гнездо месата по гърдите и гърлото му бяха почернели и сълзяха, а сладникавата миризма на гниене висеше над него като мъгла. Магот и Мия направиха всичко по силите си да го държат упоен, но той често идваше в съзнание, а после пак се унасяше. Когато беше буден, умът му рядко биваше бистър, а насън бълнуваше несвързано от треската. Какво щеше да стане с колегиума и Леона, ако той ги напуснеше, Мия нямаше представа.
	Колата, която ги чакаше, пое направо към Вранско гнездо, копитата чаткаха по склона на хълма. Познанията на Мия в лечението с билки явно бяха впечатлили донята и тя се возеше редом с Магот, унесения и стенещ Фуриян, Леона и маги`страта. Аркад и другите гладиати останаха да се катерят пеша по хълма.
	Капитан Ганик ги посрещна на портите и стражите на Леона пренесоха Фуриян в задната част на крепостта. Въпреки болката в ребрата, щом влезе в лазарета на Магот, Мия се залови да потърси треви, които щяха да спрат отравянето на кръвта на шампиона. Самата Магот изчезна в бараката в ъгъла на двора. Побледнялата от тревога Леона се въртеше като квачка около пиленцата си, покрила с кърпичка носа и устата си, за да не вдишва вонята.
	— Можеш ли да го спасиш? — попита тя.
	Мия се намръщи, въздъхна и продължи да рови в чекмеджетата и шкафовете на Магот. Момичето не беше излъгало — от месеци Леона не й беше давала пари да си набави нови запаси от бурени. Даже с всичко научено от Паякоубийцата и любимия й том с оръфани краища на „Алхимични истини“, тя пак нямаше какво да забърка.
	— Нуждаем се от свещен корен — обяви Мия. — Моминска глава. Нещо, което да премахне отока, като калаен плод или мехур от риба балон. И лед. Много лед. Тази треска го гори като проклета свещ.
	— Можеш ли да пишеш? — попита Леона.
	Мия повдигна вежди.
	— Да. Мога да пиша.
	— Направи списък — заповяда Леона. — Включи всичко, което ти трябва.
	Магот се върна от бараката, като вървеше патраво под тежестта на старо тенекиено ведро. Тя го тръшна тежко на окървавената плоча до главата на Фуриян, върза си косата и започна да сваля напоените с гной превръзки от гърлото и гърдите му.
	— Какво правиш? — попита Мия.
	— Помниш ли, когато ме попита откъде идва името ми?
	— Ти ми отговори да се моля никога да не науча — отвърна Мия.
	Момичето обърса носа си с цялата си ръка и направи гримаса от вонята на Фурияновите рани.
	— Е, не си се молила достатъчно горещо.
	Мия надникна във ведрото и видя огромна гърчеща се маса — безброй дребнички бели телца, черни главички, които дъвчеха безоко въздуха. Тя запуши устата си, на гърлото й се повдигна при вида на тези пълзящи, виещи се…
	— Четири дъщери — изрече тя през ръката си. — Това са…
	— Личинки — отвърна малкото момиченце. — Отглеждам ги в бараката.
	— ’Паст, и за какво?
	— С какво се хранят личинките, Врано?
	Мия погледна месата по врата и тялото на Фуриян. Инфекцията беше пробила навътре, от раните се стичаха струйки гной, мускулите и кожата се разлагаха. Вените наоколо бяха почернели от заразата, а всеки удар на сърцето му я разнасяше из тялото.
	— Гнило месо? — прошепна тя. — А това, което ги кара да спрат да ядат, са…
	— Здравите места?
	— Да.
	— Двата буркана на рафта зад теб. Дай ги тук.
	Мия изпълни каквото й поръчаха и се зачете в изписаното отстрани. Погледна момиченцето и въпреки волята й една усмивка плъзна по устните й.
	— Оцет и дафинови листа. _Бива си те._
	Магот се усмихна безрадостно и започна да налага раните с ларвите, като ги ръсеше като сол върху гранясало месо. Отвратена въпреки гениалното хрумване, Мия се залови да напише на восъчната плочка списъка на всичко, от което се нуждаеха, за да държат Фуриян упоен, да спрат отравянето на кръвта му и да излекуват треската. Тя показа списъка на Магот, която го прегледа набързо, изсумтя одобрително и го подаде на Леона.
	Донята му хвърли един поглед и го връчи на маги`страта.
	— Антеа, върви в града — нареди тя. — Вземи всичко, което Враната е записала.
	Дойката огледа списъка и повдигна вежди.
	— Домина, това ще струва…
	— Остави колко ще струва! — отсече рязко Леона. — Изпълнявай заповедта ми!
	Жената изгледа Мия и Магот, сви устни. Но после погледна господарката си и се поклони ниско:
	— Вашият шепот е мое желание, домина.
	Жената излезе на двора с восъчната плочка в ръка. Дона Леона остана, гледаше вторачено Фуриян и гризеше изстрадалите си нокти.
	— Трябва да оживее — прошепна тя.
	Заповед.
	Надежда.
	Отчаяна молитва.
	Но дали защото държеше за него, или за Магни — Мия нямаше как да знае.


	Работиха до късно през нивганощта, Магот налагаше раните на Фуриян с гърчещите се личинки на мухи, мажеше го по краищата с оцет и дафинови листа, за да отблъсква ларвите от здравите меса, а после внимателно го превързваше с марля. Мия стоеше до нея и помагаше, когато можеше, но през повечето време само гледаше с гърчещ се стомах.
	Пръста, измършавелият готвач, им донесе вечерята и се вгледа във Фуриян, сякаш вече беше покойник. Скоро след това се появи Зъб, който задуши наоколо за остатъци, и Мия, на която хем й се гадеше от методите на Магот, хем ребрата я боляха, му даде повечето от кашата си и го почеса зад ушите, докато той махаше с късата си и дебела опашка. Доня Леона също отказа да хапне и залък, а само седеше и зяпаше Непадналия, без да промълви и дума. Очите й бяха кървясали и опулени. Страните й бяха хлътнали.
	Другите гладиати се завърнаха в Гнездото и слязоха под страж в казармите. Аркад влезе в лазарета с накуцване, прашен и изморен от дългото вървене. Той огледа Фуриян, допря ръка в мокрото от пот чело на мъжа, проследи рязкото повдигане на гърдите му. Намръщи се и дългият белег се вряза дълбоко в бузата му. Мия докосна превръзката на собственото си лице. Отново си помисли за Ашлин.
	— Как е той? — попита Аркад.
	— Направихме сме всичко, което можем, докато маги`страта се завърне — отвърна Магот. — Билките и настойките, които ще донесе, ще свършат работа. Но нищо не е сигурно, екзекутус.
	Аркад кимна.
	— Врано, връщай се в казармите. Магот ще те повика, ако й потрябваш.
	— Бих предпочела да оста…
	— А аз бих предпочел вила в южен Лийс и да си върна истинския крак — изръмжа Аркад. — Нивганощ мина. Мястото ти е под ключ в казармите.
	Мия се обърна към доня Леона, но жената изобщо не ги чуваше, само гледаше втренчено Фуриян. Мия докосна Магот по рамото за довиждане и излезе, куцукайки, на двора, придружена от двама стражи от всяка страна. Аркад остана, загледан замислено в господарката си. Малка част от сянката на Мия с формата на котка също остана в лазарета.
	— Мидоня, трябва да си отпочинете — обади се Аркад.
	— Ще остана.
	— Магот ще ви извести, ако има промя…
	— Ще остана! — рязко отсече Леона.
	Викът накара Магот да вдигне глава, но тя бързо се върна към работата си. Екзекутусът погледна господарката си и падналия гладиат на масата. Кимна леко.
	— Вашият шепот е мое желание.
	И като се завъртя на пети, тръгна да излиза. Спря на вратата, погледна нагоре към нивганощните слънца — синьото сияние растеше и се наливаше с все по-тъмен цвят на хоризонта. Пълна светлина беше съвсем близо, оставаха само няколко седмици, докато трите очи на Всевиждащия загорят ярко в небето. И огньовете им прочистят света. И оголят греховете.
	Грехове.
	Със свити устни Аркад хвърли поглед назад към господарката си през рамо, забеляза как тя се взира в шампиона си. А след това влезе в крепостта и тръгна по коридорите, _дрън_ туп, _дрън_ туп, мелодията на стъпките му. Беше свъсил мрачно челото си, стиснал устни в тънка черта, свил огромните си мазолести юмруци.
	Така и не забеляза малкия черен силует, който го следваше и прехвърчаше от сянка в сянка. Безшумен като котка.
	Аркад подмина куцешком картините на стари гладиатски битки по стените, тежките брони и лъскавите шлемове, мраморните бюстове на предците на Маркус Ремус, без изобщо да ги вижда. Накрая пристигна пред самотна врата в края на коридора и я отключи с железен ключ.
	Влезе в стаята на Фуриян. Скръсти ръце и огледа обстановката. Светилището на Тсана под малкото прозорче. Троицата на Аа на стената. Една тренировъчна кукла и няколко меча. Малък сандък с оскъдните вещи на Непадналия.
	Екзекутусът затвори вратата и отиде до сандъка. Коленичи с гримаса и започна да тършува в него. Два сребърни венеца, спечелени в Талия и Чермост. Дръжката на счупен меч. Плесенясало тесте карти и няколко зара. Неизползвани препаски. Гребен от рибена кост. Шепа медни просяци.
	Аркад се изправи и огледа намръщено стаичката. Лицето му потъмня, очите му святкаха гневно. Той закуца към леглото, опипа възглавницата и я захвърли на пода, дръпна постелите и заопипва сламеника. Изруга гневно, изправи сламеника от единия край и го тръшна върху стената. И там, на рамката на леглото, я видя.
	Копринена риза.
	Екзекутусът се наведе, вдигна я до носа си и вдъхна. Слаб аромат на жасминов парфюм. Същия мирис, който беше надушил, когато беше дошъл тук преди Венатус, и предупреди Непадналия, че мирише на жена от този сапун.
	— Ти, проклет мерзавец…
	Аркад стисна ризата в юмрук и кокалчетата му побеляха.
	— Ти, неблагодарен…
	Върна стаята в предишния й вид, оправи леглото, приглади чаршафите. Беше пребледнял, стискаше зъби. После се обърна и излезе гневно, _дрън_ туп, _дрън_ туп. Закуца по коридора с надвиснали над челото му буреносни облаци, влезе в стаята си и тръшна вратата.
	В яда си екзекутусът не забеляза маги`страта, която стоеше до килера, натоварена с донесените от града лекове.
	Но старицата веднага забеляза копринената риза, която той стискаше в ръката си.
	— _… интересно…_ — прошепнаха сенките.


>>	26.
>>	Сребро

	Събраха се на двора след закуската.
	Седем дни бяха изминали, а почти нищо не се беше променило — треската на Фуриян се беше поуспокоила, но още не беше отминала напълно. Ларвите вършеха… ами, вършеха работата, която вършеха всички личинки. Процесът беше гнусен, а гледката на превръзките, които Магот сваляше, беше почти непоносима за Мииния стомах. Пък и все още не можеше да се каже дали това щеше да помогне.
	Гладиатите се бяха отпуснали духом. Победата на арената и мястото, което Соколите на Ремус бяха спечелили, ги бяха насърчили. Но цената, която бяха платили…
	Брин не излизаше от килията си, не говореше с никого даже и по време на храненето. Пеещата сабя може би никога повече нямаше да се бие. Фуриян се рееше на прага на смъртта, а Биерн беше мъртъв и толкоз. Ако това беше цената, която плащаха за шанса да получат свобода, тя беше окъпана в повече кръв, отколкото на някого от тях му се искаше.
	Аркад ги беше свикал по заповед на домината и докато слънцата прижулваха над пясъка, гладиатите на колегиум „Ремус“ се събираха. Ребрата на Мия боляха лошо, раната на лицето й я сърбеше под хваналата коричка марля. Беше необичайно да гледа света с едно превързано око — липсваше дълбочината, липсваше балансът. Знаеше, че трябва да отиде да се види с Ашлин. Затъмнение се беше появила в килията й късно миналата нивганощ, за да й съобщи, че корабът им е пристигнал във Врански отдих. Но с положението, което цареше в крепостта, Мия не смееше да рискува. Фуриян можеше да се събуди всеки момент и ако Магот пратеше да я повикат за помощ с билките посред нивганощ и стражите откриеха, че я няма…
	Тя опипа превръзката на лицето си. Още не можеше да събере сили да погледне под нея в огледалото. Чудеше се какво ли ще види, когато надникне.
	Какво ли ще види Ашлин.
	Касапина стоеше със сключени на гърба ръце и, както всякога, непрестанно местеше тежестта си от крак на крак. Въпреки че изгуби мача в Бяла крепост, той явно беше доволен от спечелените нови белези, които беше добавил в колекцията си.
	Сид чакаше мълчаливо, скръстил ръце върху дамгосания на широките му гърди надпис _СТРАХЛИВЕЦ_. Късо подстриганата му коса беше израснала, сините му очи светеха на слънцето. Както винаги, той стоеше до Мия и не се отделяше от нея, доколкото това зависеше от него. Беше се скъсал да сипе похвали за нея в килията им и обяви двубоя й срещу коприненката за най-великия, който някога е виждал. Но не повдигна темата за родителите й. Не зададе въпроси, на които тя все още не беше готова да отговори. При цялата му буйност и самонадеяност, при цялото му глупашко държане в обществото на жени той знаеше кога да си отваря устата и кога да я държи затворена.
	С всеки изминал ден Мия го харесваше все повече и повече.
	_Но той не е мой приятел._
	От другата му страна стоеше Пробуждащия вълните, краката му бяха стъпили здраво на земята като основи на планина. Той се беше борил като демон срещу онези острозъби мечки на арената. Със Сид не им достигнаха само две точки, за да спечелят свой венец. На Мия все още й беше трудно да си представи как този мъж стъпва наперено на сцената с копринени чорапи и говори в куплети. Изпъчил гърди с лъскавата си кожа под слънчевите лъчи, той й приличаше на роден воин.
	_И той не ми е приятел._
	Брин застана до Ото и Феликс. Изглеждаше сякаш не е мигнала от Бяла крепост насам. Странно беше да я види сама — Мия всъщност се улови, че се озърта наоколо за Биерн. Ваанийката ходеше като привидение. С кървясал и празен поглед, увила ръце около тялото си.
	_И тя не ми е…_
	Пеещата сабя се беше облегнала на вратата на лазарета. Лицето под татуировките й беше прежълтяло, дясната й ръка висеше на врата й в напоена с кръв превръзка. Раната на гърба й беше ужасна, но прорезът на ръката й направо не беше за гледане. Никой не знаеше дали жената ще може някога пак да размаха меч. Мия виждаше страха в очите й.
	_Но тя не…_
	Ами Фуриян?
	Той спеше на каменната маса в лазарета, до него бдеше Магот. Мия усещаше болките му всеки път, когато се приближаваше по невнимание, сякаш те потичаха в нея през мрака в краката й. Ала не разбираше защо. Независимо от цялото й познание за билките и от илачите на Магот, никой не знаеше дали Фуриян ще се оправи, освен може би Майката.
	— Гладиати! — изрева Аркад. — Внимание!
	Насъбралите се воини се изпъчиха с юмруци на гърдите. Леона и Антеа слязоха от верандата, донята на крачка пред дойката си.
	Леона изглеждаше уморена, но поне се беше издокарала във вид, който повече приличаше на обичайния й. Беше облечена в широка бяла рокля, чиито поли се диплеха около сандалите й. Тя зае мястото си на горещия пясък. Косата й беше сплетена на челото като лавровия венец, който държеше в дясната си ръка.
	— Соколи мои! — провикна се тя и вдигна високо венеца. — Погледнете!
	Събраните гладиати нададоха вик, но Мия почувства, че при сегашните обстоятелства ентусиазмът им отекна малко кухо.
	— Платихме скъпо, но спечелихме победата, за която толкова отдавна мечтаехме. С този венец идва и мястото ни във Венатус Магни след пет седмици. Свободата е на една ръка разстояние и скоро Градът на костите и мостовете ще проехти от името на колегиум „Ремус“!
	Втори победен вик прогърмя в двора, много по-мощен от първия. Колкото и дълбока да беше скръбта им, обещанието за свобода можеше да накара всеки гладиат да забрави мъката си. Пробуждащия вълните тупна Сид по рамото, Касапина се удари по бедрото и се изсмя гръмогласно. Мисълта, че ще се борят на Магни беше достатъчна да развълнува сърцата им и Мия усети как кръвта й кипва. Представи си Скайва и Дуомо.
	_Скоро, мерзавци…_
	— Трима от вас ще застанат с гордо вдигнати глави — обяви Леона. — Най-добрите и смелите, които някога са се обучавали между тези стени под грижовното око на нашия благороден екзекутус.
	Леона кимна на Аркад, който отвърна със скован официален поклон.
	— Ала все пак — продължи тя, — имаше само една, която нанесе смъртоносния удар срещу Изгнаницата. Само една, чиято смелост и ловкост отъпкаха пътя ни към славата.
	Леона погледна Мия.
	— Врано, излез напред!
	Мия хвърли поглед на Пеещата сабя, но се подчини и се поклони пред господарката си. Леона вторачи настойчиво искрящия си син поглед в нея.
	— На колене — рече й рязко.
	Това напомняне за положението й накара Мия да скръцне със зъби, но тя изпълни заповедта и сгърчи лице от болката в ребрата. Като внимаваше да не закачи превръзката на челото й, Леона сложи сребърния венец на главата й. Бръкна в диплите на роклята си и поднесе на разтворената си длан сребърната торква на Фуриян. От отровата на Ишках тя се беше разтопила малко и среброто беше поизгубило цвета си.
	— Сега тя е твоя — рече Леона.
	Мия погледна смръщено към лазарета, погледна донята в очите.
	— Ако искаме да спечелим в Магни — продължи Леона, — ако Соколите на Ремус искат да получат славата, която по право ни се полага, аз смятам, че не друга, а твоята ръка ще ни я донесе. Но каквото и да стане, ти наистина си заслужи това, Врано.
	Леона закачи торквата на шията на момичето.
	— Моята шампионка — обяви тя гордо.
	Сидоний изрева, другите гладиати последваха примера му и затропаха с крака и запляскаха с ръце. Поразена от несправедливостта, Мия пак погледна към Пеещата сабя. Тя и Фуриян се бяха били с всички сили, бяха рискували, колкото и тя — без тях сама нямаше да победи Ишках. Но само Мия получи хвалбите. Само Мия беше наречена шампион.
	_Нали за това се труди_, напомни си тя.
	_Трябва да продължиш да играеш играта още няколко седмици._
	Поклони се и отвърна с тих глас:
	— Оказвате ми голяма чест, домина.
	— Честта е за всички ни, Врано. Продължавай да ни прославяш и в Града на костите и мостовете. Но там ти не ще бъдеш облечена в кожени кръпки и парчета стомана, не. Сега ще се биеш под нашите знамена като шампионка. И трябва да изглеждаш подобаващо.
	Леона плесна с ръце.
	— Погледнете.
	От вътрешността на крепостта двамата стражи избутаха на верандата дървена кукла на колелца. Фигурата беше облечена с една от броните, които стояха в преддверието, но Мия разбра, че я бяха прекроили да й е по мярка.
	Почти черното желязо беше излъскано до тъмен блясък. На нагръдника беше гравиран реещ се сокол, а наколенниците и раменниците също бяха изработени като соколи в полет. Нагръдникът беше гарниран с плисирана поличка, ръкави от сплетени железни халки, а от раменете се спускаше наметало от кървавочервени пера. Шлемът носеше свирепия и безмилостен лик на Тсана, богинята воин. На колана бяха пъхнати в ножниците им два меча от лийсийска стомана, ако се съдеше по вида им. Двуостър гладиус и дълъг остър като бръснач кинжал, съвършено подходящи за бой в стила Караваджо.
	Не ще и дума, това беше една от най-хубавите брони, които Мия беше виждала някога. Но тя сигурно е струвала цяло състояние. Състояние, което Леона не можеше да си позволи.
	_Сега ще се биеш под нашите знамена като шампионка._
	Мия погледна Леона и спотаи въздишката си.
	_И трябва да изглеждаш подобаващо._
	— Благодаря ви, домина — рече тя.
	— Ще ми благодариш на Магни — отвърна Леона. — Като ми донесеш поб…
	Гласът на донята секна, защото един страж въведе в двора момче с шапка с перо. На бузата му беше дамгосан един-единствен кръг, но беше облечено в скъпа ливрея, посипана със слой прах от пътя. На жакета му беше избродиран Лъвът на Леонид.
	— Куриер, мидоня — извести стражът. — Момчето настоява, че въпросът не търпи отлагане.
	— Нося писмо от господаря си, вашия баща, милостива доня — изрече момчето с нисък поклон. — Заповядано ми е да го прочета на глас под заплаха от бичуване.
	— Чети тогава — заповяда Леона.
	Момчето извади руло пергамент с печата на Леонид. То огледа насъбраните гладиати с очевидно смущение. Но зачете с висок и ясен глас.
	— _Любима дъще,_
	_С радостно сърце те поздравявам за победата ти в Бяла крепост. Признавам си, че след нея очаквах да ме потърсиш, за да злорадстваш, и се изпълвам със задоволство при мисълта, че смирението, на което целях да те науча в детството ти, най-сетне е пуснало корен. Да не бях…_
	Момчето се запъна, погледна нагоре към Леона и преглътна мъчително.
	— _Да не бях щадил пръчката толкова великодушно и толкова често._
	Неколцина от гладиатите се размърдаха, изгледаха заплашително момчето. Мия усети как забива нокти в дланта си, без да сваля очи от донята. Лицето на Леона не трепна.
	_Ето защо го мрази и в червата…_
	Момчето се потеше, драпаше яката на жакета си, сякаш го задушаваше. В отчаяно желание да свърши по-скоро то се покашля и продължи да чете настървено.
	— _Мои познати търговци, на които имам пълно доверие, ме уведомиха, че колегиум „Ремус“ вече доста време бави плащанията към своите доставчици. В желанието да си спестя унижението да видя как моя кръвна дъщеря се изправя пред съда за неизплатени дългове, аз си позволих волността да изкупя всички задължения от твоите кредитори и да ги събера в една сума, която сега дължиш на колегиума на Леонид и която ежеседмично трупа лихви._
	Очите на Леона се разшириха.
	— Какво?
	— _Първата вноска от три хиляди двеста четирийсет и три сребърни свещеника трябва да се изплати в края на месеца, след три седмици, считано от днешна дата. В случай че не успееш да предоставиш исканата сума, аз ще бъда принуден да поискам наказателно обезщетение в маги`стратския съд, където ще предявя претенции за собственост върху колегиума, имотите и други финансови вложения, чрез които да ми бъде възстановено дължимото… Моля те, не си мисли, че тая в сърцето си гняв или злоба към теб, скъпа моя. Това е, както самата ти каза веднъж, просто работа._
	Момчето погледна нагоре към Леона и довърши с разтреперано гласче:
	— _Да можеше скъпата ти майка да види колко далече си стигнала! Засвидетелствам ти най-искреното си уважение, твой любящ баща, Леонид._
	В двора се възцари такова гробно мълчание, че Мия можеше да чуе въздишките на Господин Благ. По вида на куриера тя се досети, че горкият негодник нямаше и най-малка представа за съдържанието на писмото, което беше доставил. Момъкът хвърли едно око на Пробуждащия вълните и Ото и ако се съдеше по лицата им, с пълно основание очакваше да го завлекат до скалите и да го изхвърлят в морето.
	— Б-баща ви поиска още да ви предам един подарък, мидоня — рече момчето. — За да отпразнувате победата си.
	То бръкна във вързопа си, измъкна от него бутилка златнопиво и я остави на пясъка. Кървавочервен етикет отстрани посочваше реколтата.
	_Албари, седемдесет и четвърта._
	Когато Леона видя етикета, цялото й тяло се вцепени. Мия не можеше да предположи защо, но видът на тази бутилка подейства на донята като кръв на бял дракон. Леона си пое въздух с видимо усилие и само треперенето на стиснатите й юмруци издаде гнева й. Ала като изпъчи гърди, тя се обърна към момчето с обичайната си деловитост.
	— Предай най-искрената благодарност на баща ми. Извести го, че няма да се наложи намесата на маги`страта. Той ще получи парите си до края на месеца. Давам дума тук пред всички.
	— Да, мидоня — поклони се момъкът и на лицето му се изписа облекчение.
	— Сега можеш да си вървиш — изрече тя с леден като стомана глас.
	Момчето сне кепето си и хукна толкова бързо, колкото го държаха краката.
	— А, момче! — повика го Леона.
	Пратеникът се извърна в полугримаса и с повдигнати вежди.
	— Д-да, мидоня?
	Леона погали с ръка новата броня на Мия и пръстите й се поспряха на дръжката на кинжала.
	— Предай, моля те, моите съболезнования на баща ми за убийството на шампионката му. Кажи му, че с нетърпение очаквам да видя как моята Врана отсича главата на следващия гладиат, който се кани да пожертва в Божигроб.
	— Д-да, мидоня — запелтечи момчето и побърза да се изпари от двора.
	Възцари се тишина, нарушавана единствено от далечните крясъци на чайки и смътната песен на морето. Леона прекоси пясъка, вдигна бутилката златнопиво и се вторачи в етикета. После огледа гладиатите си. По бузите й избиха гневни петна. Бяха се борили с всички сили, бяха стигнали толкова далече, ала дори сега, на косъм от победата, пак се олюляваха на ръба на бездната и гибелта. Откъде, в името на четирите дъщери, щеше да намери толкова много пари?
	— Продължавайте да тренирате, Соколи мои — заповяда тя. — Чака ни работа.
	Гладиатите отидоха до стойките, взеха тренировъчните си оръжия.
	Донята се обърна и се прибра в крепостта.
	Аркад я проследи с поглед.
	Очите му — две цепки.
	Ръцете му в юмруци.


	Леона седеше приведена над търговските книги в кабинета си, окъпана в слънчевата светлина, която се изливаше през еркерния прозорец. Сенките бяха дълги и черни, а една под писалището й имаше по-особени очертания, но донята беше твърде погълната от работата си, за да забележи.
	На вратата се почука и с нейно разрешение вътре влезе един от стражите.
	— Мидоня — рече той, — екзекутусът моли да поговорите насаме.
	— Пусни го — отвърна Леона.
	Аркад влезе, _дрън_ туп, _дрън_ туп, и стражът затвори вратата зад него. Леона не отдели поглед от сметките си, а перото в пръстите й продължи да изписва числата с ясния й изящен почерк. Албарито от седемдесет и четвърта стоеше неотворено на писалището до нея. Аркад спря наблизо, погледна бутилката, премести тежестта си.
	— Какво ви води, екзекутус? — попита донята, без да вдига глава.
	— Аз… исках да видя дали сте добре, домина.
	— И защо да не съм?
	— Писмото от баща ви…
	Леона застина и най-накрая вдигна глава.
	— Подаръкът е мил жест от страна на баща ми. — Тя хвърли око на шишето. — Учудвам се, че помни реколтата.
	— Аз знаех, че е един от най-жестоките хора, но… — Аркад въздъхна с тих скръбен глас. — Майка ви беше прекрасна жена, мидоня. Не заслужавате такава обида. Тя също не заслужаваше това, което той й стори.
	— Аркад, той я би до смърт с бутилка златнопиво. — Гласът на Леона затрепери. — Защото разля чашата му по време на вечерята. Кой заслужава такава участ?
	Екзекутусът заразглежда дъсчения под, като че ли търсеше там какво да каже. На пясъка той беше бог, но тук, в уединението на кабинета на донята, под светлосиния й взор изглеждаше безпомощен като новородено.
	— Ако някога…
	Той замълча и преглътна тежко. Пое си въздух, сякаш се канеше да скочи във вода.
	— Ако някога потърсите утеха… искам да кажа, ако някога поискате да поговорите…
	Леона наклони глава и погледна екзекутуса в очите.
	— Много мило от твоя страна, Аркад. Но не мисля, че е уместно.
	Той хвърли поглед през прозореца към лазарета в двора, където лежеше Фуриян.
	— Уместно? — повтори въпросително.
	— Аз вече не съм момиченцето, което ходеше на пръсти от страх да не разсърди звяра, под чийто покрив живееше. Не съм момиченцето, което се свиваше под масата, когато онази бутилка падаше, отново и отново, и отново. Аз съм сангуила. Аз съм домината на този колегиум. Ти си моят екзекутус. А евтиният театър на баща ми може да послужи само да затвърди решителността ми да се изправя като победител в Божигроб.
	Аркад само я гледаше, без да крие тъгата и гнева на лицето си.
	— Не ми трябва утеха — продължи Леона и очите й светнаха яростно. — Искам да видя онзи мерзавец на колене. Ако желаеш да ми служиш, Аркад, моля те, върши онази работа, за която ти плащам. Донеси ми победата.
	Леона се приведе над сметките в книжата и подпря глава на една ръка.
	— Можеш да си вървиш.
	В един миг на пустота Аркад остана напълно безмълвен.
	Но накрая…
	— Вашият шепот — измърмори той — е мое желание.
	Едрият мъж се обърна и с куцукане излезе от кабинета, като затвори вратата след себе си. Леона на мига пусна перото. Стисна устни и зарида на пресекулки. Обърса гневно очите си.
	Сълзите я надвиха и тя се обърна към бутилката на писалището. Слънцето се отразяваше в стъклото. В кървавочервения етикет.
	Леона отпусна глава, вълните кестенява коса скриха очите й.
	— _Татко!_ — изсъска тя в безсилието си.
	На вратата се почука.
	— Четири дъщери, сега пък кой е? — попита тя.
	— Простете, мидоня! — Стражът надникна извинително. — Маги`страта иска да говори с вас.
	Леона въздъхна, приглади косата от лицето си.
	— Много добре.
	Възрастната жена влезе и затвори след себе си. Леона седна с изправени рамене в креслото и с перо в ръката — цветуща картина на спокойствието. Маги`страта застана пред нея, кимна с глава и завъртя дългата си плитка сива коса.
	— Какво има, Антеа?
	— Домина, знаеш, че винаги съм ти служила вярно. — Дойката хвърли око към бутилката златнопиво и в очите и светна безпокойство. — И никога не бих пожелала да ти причиня злина.
	— Разбира се.
	— Знам, че баща ти те притиска финансово. Не желаех да стоварвам още една грижа на главата ти. Водих вътрешна борба дали да ти съобщя, но…
	— Антеа — прекъсна я спокойно Леона. — Изплюй камъчето.
	— Става дума за Аркад, домина.
	Леона погледна към вратата, през която екзекутусът тъкмо беше излязъл.
	— Какво за него?
	— Той знае.
	Домината остави перото и се облегна намръщена назад.
	— Какво знае?
	— Леона — повтори маги`страта. — Той _знае_.


	Мия седеше в лазарета, заслушана в нивганощните ветрове, които подухваха от океана. Слабата прохлада след жегата беше добре дошла, но не й бе достатъчна да диша леко. Докато примижаваше срещу хоризонта по-рано, на нея й се стори, че вижда третото слънце да виси в готовност на края на света. Скоро то щеше да изгрее, щеше да започне пълна светлина, ужасна жега, жужащи тълпи и морета, морета от кръв.
	През каменните стени от столовата се чуваха гласовете на другите гладиати и Мия успя да различи Касапина, който се оплакваше от качеството на „яхнията“ на Пръста. През силния смях и дюдюканията на събратята измършавелият готвач съобщи на висок глас на Касапина от Амай къде може да си навре въпросната яхния, щом не му харесва.*
	[* Аз не съм доктор, нито специалист по анатомия. И все пак ми се струва, че предложението на Пръста изисква от страна на Касапина вредна за здравето гъвкавост. — Бел.авт.]
	Усмивката на Мия се превърна в гримаса, докато Магот мажеше бузата й с алое и вечен джоджен и лекото щипване пропълзя в раната й. Магот кимна на себе си, омота лицето й в чиста превръзка и я върза внимателно на възел.
	— Добре зараства. Следващия път ще свалим превръзката.
	— Да, благодаря ти.
	— Горе главата, Гардже — чу се изнемощял глас зад нея. — Каквато си ми хубавица, имаш нужда от два-три белега, за да станеш истински гладиат.
	Мия се обърна към Пеещата сабя, която се прозя и се надигна да седне.
	— Ами ако това е вярно — усмихна се момичето, — ти си най-истинският гладиат, който някога е вървял по тези пясъци, Сабьо.
	— Да — подсмихна се жената. Тя вдигна дясната си ръка, която продължаваше да е увита в марли. — Тази ще бъде изключително красива, това е сигурно.
	— Можеш ли да я движиш вече? — попита сърдечно Мия.
	Пеещата сабя погледна Магот, поклати глава.
	— Това са едва първите дни — заяви момиченцето. — Прекалено рано е да се каже.
	Мия и другата жена си размениха неспокоен поглед, но замълчаха. Влезе Пръста, който носеше върху дървен поднос четири димящи купи. Когато той остави товара си с превзет жест, Мия го огледа от глава до пети, като се питаше колко ли човешки крайници е използвал този път в творението си.
	— Вечерята — обяви той. — Яжте, докато е топла.
	— Превъзходно — усмихна се Магот. — Благодаря ти, Пръст.
	Мъжът разроши косата й и затътри краката си обратно към кухнята. Мия повдигна вежди.
	— _Превъзходно?_ — повтори тя, щом готвачът се отдалечи достатъчно, за да не я чуе. — От всички думи на света, Магот, последната, която бих използвала, за да опиша яхниите на Пръста, е „превъзходно“.
	— Зависи как си отраснала — сви рамене момичето. — Повярвай ми, ако си яла суров плъх с голи ръце, ставаш по-малко придирчива към готвенето.
	Мия кимна, захапа устната си. Отново й направи впечатление колко много това момиченце й напомня за нея самата. Беше отраснала груба и дръзка, точно като Мия, след като остана без родители. Не се боеше да казва какво мисли. Може би беше прекалено умна. Но знаеше, че не бива. Знаеше, че това е слабост.
	Мия я харесваше.
	— Справедлива забележка — усмихна се тя. — Моите извинения.
	— Искаш ли, или не искаш?
	— Дай тогава едната купа насам.
	Магот й подаде купата и повдигна вежди към другата си пациентка.
	— Пееща сабьо?
	— Моите благодарности.
	Жената остави купата на камъка до нея. Мия внимателно наблюдаваше как тя загреба с лъжицата с лявата си ръка. И се зачуди какво ли ще стане с нея, ако ръката й, с която държеше меча, никога не заздравее. Колко бързо този свят ще се отърве от гладиат, който не може да вдигне сабя?
	В лазарета се шмугна Зъб. Едрият мастиф погледна нагоре към чинията на Мия и размаха опашка с надежда. Тя се наведе и го почеса по ушите, но запази вечерята за себе си и попита:
	— Какво е състоянието на Фуриян?
	Магот кимна към Непадналия и заговори с пълна уста:
	— Ела да видиш.
	Мия остави купата си настрани и се навдигна с гримаса — ребрата още я наболяваха, ала друго лекарство нямаше, освен да ги движи колкото е възможно по-малко. Тя се доближи до спящия Фуриян, сянката й затрепери, познатият глад, който нямаше нищо общо с чакащата я вечеря, се надигна в корема й.
	Честно казано, Непадналия изглеждаше малко по-добре. Цветът се завръщаше на лицето му и температурата беше поспаднала. С известен страх и трепет Мия отмести превръзката и надникна. Раните несъмнено бяха ужасяващи; отровата на коприненката беше изгорила кожата и месата на гърдите и гърлото му. Но вместо загнилата сълзяща плът, която беше видяла последно, раните бяха чисти, здрави, розови. На Мия още й се повдигаше от гледката на тлъстите личинки, които пълзяха и се гърчеха в пролуките на Фурияновата кожа, а и далеч не миришеше на рози. Но слава на Черната майка, от гниещата плът нямаше и помен.
	— Невероятно! — измърмори Пеещата сабя.
	— Отвратително! — изрече Мия.
	Усетила гадене, тя най-накрая се отказа от вечерята си в полза на Зъб, който _изджавка_ и залапа лакомо и с наслада.
	— Но да, невероятно е — призна Мия. — Отлична работа, Магот.
	Момичето размаха лъжицата си като кралица.
	— Твърде мила сте, мидоня. Твърде мила.
	— Какво следва сега?
	— Това е повече изкуство, отколкото наука, нали? — отвърна Магот и обърса носа си с ръка. — Мисля, че след няколко дена ще можем да махнем ларвите. Мама ми казваше да ги давя в горещ оцет, но аз изпитвам угризения на съвестта след всичката работа, която са свършили. След това ще се грижим раната да стои чиста, ще я мажем с мехлем, а него ще държим упоен. Температурата продължава ту да пада, ту да се покачва и при лош късмет инфекцията може да се върне. Още много път го чака, докато излезе от пустинята, но шансовете му се подобряват.
	— Дали ще може да се бие на Магни? — попита Пеещата сабя.
	— Потърпи де — отвърна момиченцето. — Аз не съм проклет чудотворец.
	— На мен това ми прилича на чудо. — Мия заклати възхитено глава, усмихна се на детето. — Наистина ли твоята мама те е научила на всичко това?
	— Да. Можеше и на още да ме научи, ако имаше повече време. Понякога се питам какви ли тайни отнесе в гроба си.
	— Да — въздъхна Мия. — Знам какво искаш да кажеш.
	Магот разбърка яхнията из купичката, захапа устна.
	— Смешно е, но си мислех… когато пратиш някого на онзи свят, ти не пращаш само _него_, нали така? Пращаш също всичко, което той е бил. — Момиченцето примижа срещу Пеещата сабя. — Случва ли ти се да мислиш за това? Когато убиваш на арената?
	— Не — отсече жената. — Този път води до лудост.
	— Тогава за какво си мислиш? — попита Магот и лапна още една лъжица.
	— Мисля си по-добре те, отколкото аз — призна Пеещата сабя.
	Момиченцето се обърна към Мия и попита с пълна уста:
	— Ами ти, Врано? Ти мислиш ли за всичко, което пращаш на онзи свят?
	Мия отвори уста, но не намери думи и замълча.
	Истината беше, че тя действително мислеше за хората, които беше пратила в гроба. И то, както се оказваше, все повече и повече. Луминатите, които беше изклала в Планината — тях лесно можеше да оправдае. Но всички след това? Сенаторския син и маги`стратите, които беше убила, без да знае, че работи за Скайва? Онези мъже в Ямата във Висящите градини? Гладиатите, които беше посякла на арената? По един или друг начин те всички бяха проправили пътя й дотук — само на няколко седмици от гърлата на консула и кардинала. Но доколко това я оневиняваше?
	— Мисля, че целта оправдава средствата — отговори тя. — Дотогава, докато аз не стана средството.
	— Наистина ли вярваш в това?
	— Нямам избор.
	— Аха — усмихна се тъжно Магот. — По-добре ти, отколкото аз.
	Зъб изскимтя, облиза пръстите на Мия с равния си розов език.
	— Съжалявам, момчето ми — рече тя и коленичи да го погали по брадичката. — Ти всичко изяде. Учудва ме, че ти остана място за още.
	Мастифът пак изскимтя, този път по-дълбоко, и се облиза. Подуши ръката й, като обикаляше в кръг, свил късата си опашка между краката си. Той седна, закашля се сухо като задавен от топка косми. И като погледна Мия с големите си кафяви очи, кучето повърна на пода яркочервена кръв.
	— Зъбите на Гърлото! — изруга Мия и се дръпна назад.
	Купичката падна от ръцете на Магот и яхнията опръска камъните.
	— Врано…
	Мия погледна нагоре и видя от устните на момиченцето да се стича струйка кръв.
	— Не се чувствам д-добре… — прошепна тя.
	— О, по дяволите! — изрече тихо Мия.
	Магот се свлече от каменната маса, изкашля храчка кръв. Мия притича до нея и я подхвана, преди да падне. Погледна Пеещата сабя. Жената тъкмо отри устните си и като отдръпна ръката си, кокалчетата й бяха почервенели от кръв. Пред погледа на Мия тя се стисна за корема и изкашля кръв върху камъните.
	Мия погледна Зъб, който се беше свил на кравай в локва съсирена кръв.
	Празната купичка, от която кучето беше излапало нейната вечеря…
	— _О, по дяволите…_
	_Отрова._
	— Помогнете ми! — извика тя с цяло гърло. — _Помощ!_
	От верандата се чуха болезнени викове, смутени ругатни, сподавена кашлица. Мия гушна Магот, затътри се до вратата на лазарета и видя, че всички гладиати в колегиума са на колене или по гръб, устите и ръцете им са изцапани с кръв, по масите и пода са разсипани съдинките с яхния. Магот простена и изкашля нова храчка кръв върху гърдите на Мия. Загубил ума и дума, Пръста гледаше опулено, неколцина стражи стояха слисани наблизо.
	— Не стойте така, по дяволите, _помогнете ми_! — изкрещя Мия.
	Пръста видя Магот в ръцете на Мия и отиде куцешката при нея. Някъде в къщата някой заби тревога. С общи усилия Мия и Пръста отнесоха Магот обратно в лазарета, положиха я върху една каменна маса. Пеещата сабя се беше свлякла, от устата й течеше кръв. Мия се озърна наоколо, умът й препускаше. Тя коленичи до купичката на Магот, потопи пръста си в яхнията, опита я и плю. Под солта и подправките манджата горчеше с метален вкус. Всички познания, които я бяха направили любимата ученичка на Паякоубийцата, закръжиха в главата й и тя отново и отново си повтори четирите принципа на отровителството.
	_Приемане: чрез поглъщане._
	_Действие: смъртоносно._
	_Бързина: пет минути или по-малко._
	_Местонахождение: стомах и черва._
	Очите на Мия се ококориха, отговорът тутакси й просветна.
	— Това е _Елегия_ — обърна се тя към Пръста.
	— Сигурна…
	— Да, сигурна съм, по дяволите. Имаш ли краве мляко в кухнята? Или сметана?
	— Имам козе мляко за чая на донята.
	— Сложи го да ври. Всичкото. На мига!
	— Но аз…
	— _Тичай, Пръст!_
	Готвачът закуцука навън, а Мия затършува между бурканите и стъклениците на Магот. _Елегията_ беше смъртоносна отрова, сравнително трудна за забъркване, освен ако не знаеш с какво си се захванал. Но това беше една от първите отрови, които Меркурио я беше научил да вари, а противоотровата, ако и да не беше много добре известна, беше лесна за приготвяне за едно _острие_ на Нашата Господарка на Благословеното Убийство. Благодарна, че донята позволи на Магот да попълни запасите си, Мия преобърна лавиците, за да вземе това, което й трябваше.
	_Ведърбурен. Вейче. Млечен бодил…_
	— Четири дъщери…
	Обърна се и видя на прага на лазарета доня Леона, която беше по нощница. До нея стоеше маги`страта с изписан на лицето ужас, докато камбаната за тревога продължаваше да бие.
	— Какво, в името на Всевиждащия… — отрони Леона.
	— Отрова — обясни Мия. — Сипали са _Елегия_ във вечерята. Нямаме много време. Не мога да намеря проклетия сребърен нитрат… Имате ли огледало?
	Лицето на донята беше вперено в това на Магот и тя гледаше как кръвта се процежда от устните й.
	— Леона! — изкрещя Мия. — Имате ли огледало?
	Жената примигна, видя Мия.
	— Д-Да.
	— Донесете го в кухнята. Веднага! — Тя се обърна към стражите, които кръжаха около господарката си. — Вие, пренесете Магот, вие двамата, донесете Пеещата сабя. По-бързо!
	— Правете каквото ви казва! — изрева Леона.
	Мия събра стъклениците и бурканите и хукна през двора, следвана от стражите, а в това време Леона се втурна нагоре към стаята си. Чуваше Магот да кашля, а Пеещата сабя да стене. Верандата приличаше на бойно поле, гладиатите лежаха в локви кръв. Пробуждащия вълните беше по очи, Брин се подпираше на маса и от устните й се стичаха дебели ивици кръв и слуз, Сидоний лежеше по гръб. Насред тоя мор стоеше ококореният и ужасе`н екзекутус.
	— Аркад, обърни Сидоний на една страна! — подвикна Мия тичешком. — Обърни всички, които са по гръб, или ще се удавят в собствената си кръв!
	В кухнята Пръста се беше привел над голямо гърне и бъркаше врящото в него мляко. Мия го избута и започна да сипва съставките, като внимателно мереше дозите, нищо, че бързаше. Нямаше никакво време за губене — всяка секунда приближаваше Магот и другите към смъртта. Но както винаги спътниците в сянката й поддържаха самообладанието й и ръцете й не трепваха. Първо правило в отровителството — лошо забърканата противоотрова е толкова безполезна, колкото никаква противоотрова.
	Стражите сложиха Магот на кухненската пейка зад нея. Момичето беше смъртнобледо, стенеше и повърна нова бучка кръв.
	— Пазете я да не се задави! Трябва да може да диша!
	Пот в очите й. Пулсът гърмеше под кожата й. Магот пак се закашля и на устните й се изду яркочервен балон.
	— Дишай, Магот, чуваш ли ме?
	Леона пристигна с голямо овално огледало, взето от стената в спалнята й.
	— Това ще…
	Мия го грабна от ръцете й, взе един кухненски нож и отлепи огледалото от рамката. Обърна го с гърба му и започна яростно да дялка отразяващия слой сребърен нитрат. По кухненската пейка се посипаха лъскави метални стружки. Магот пак се закашля, главата се залюля на раменете й, сякаш беше със счупен врат.
	— Врано, тя спря да диша! — извика маги`страта.
	— Магот, не умирай в ръцете ми! — извика Мия през рамо.
	Тя събра нитратените стружки и ги счука на прах в едно хаванче. Пак избута Пръста настрани и прибави праха към врящата смес на печката. Във въздуха се разнесе мирис на топящ се метал. Погледна през рамо и видя, че Магот се гърчи в конвулсии в ръцете на Леона. От устните й се изляха молитви към Черната майка, Четирите дъщери, изобщо към всеки, който слушаше.
	— Моля те — шепнеше тя. — Моля те, моля те, _моля те_…
	Сместа беше готова. Мия загреба солидна доза в една глинена чашка и се обърна към момиченцето зад нея. Магот беше бледа като смъртница, неподвижна като повърхността на езеро. Очите на донята се бяха разширили, нощницата и ръцете й бяха изпръскани с кръвта на момичето.
	— Занеси по една чаша на всички натровени — подкани тя Пръста. — Първо на тези, които са в безсъзнание. Накарай ги да изпият поне по три глътки, вземи фуния, ако е необходимо. По-скоро, _по-скоро_!
	Запъхтяна, Мия издърпа Магот от ръцете на Леона. Положи момичето по гръб, изтри кървавата пяна от устните й, отвори насила устата й. Без да трепнат ръцете й, тя изля значителна част в гърлото на момичето.
	— Гълтай, миличка — прошепна тя и заразтрива гръкляна й. — Гълтай.
	Магот не чуваше. Напълно сигурно беше, че и не преглъща. Мия я вдигна да седне, противоотровата се изля от устните на момиченцето. Леона и маги`страта я подкрепиха от двете страни, а Мия наклони главата й назад и изля още от течността в отворената й уста.
	— Преглътни, Магот — умолително повтаряше тя. — _Моля те._
	Мия разтри гърлото й, нежно я разтърси. Магот не реагираше, не помръдваше, не дишаше. Лежеше отпуснато в ръцете им като някаква счупена кукла. _Острието_ в нея беше виждала всичко това и преди. Но момичето в нея, момичето, което гледаше Магот и виждаше слабо отражение на себе си, отказваше да повярва. То се молеше за някакво чудо като в книжките, които четеше като дете. Някой принц да влети на сребрист кон и да събуди Магот с целувка. Някоя фея кръстница с пълни с вълшебства джобове и желания, които не щади.
	Мия усети парещите сълзи в очите си, смазващата тежест на раменете си. В корема й се зараждаше вик, но гласът й беше само шепот:
	— Хайде, миличка.
	_Смешно е, но си мислех… когато пратиш някого на онзи свят, ти не пращаш само __него__, нали така?_
	Леона погледна Мия с разширени от ужас очи, по бузите й се стичаха сълзи.
	— Врано?
	_Пращаш също всичко, което той е бил._
	— _Моля те_ — не се отказваше Мия.
	_Случва ли ти се да мислиш за това?_
	Чашката се изплъзна от пръстите на Мия и се разби на пода.
	_Случва ли ти се да мислиш за това?_


>>	27.
>>	Разлъка

	Мия не помнеше кога за последно беше плакала истински.
	Беше проляла една-две сълзи по пътя, но никога не се бе отдавала на онази, първобитната скръб. Онази, която откъсва риданията от душата ти, разтърсва те до мозъка на костите и те оставя кух отвътре. Тя не беше плакала, когато се провали на изпита за посвещението си. Не беше плакала, когато Ашлин уби Трик. Не беше плакала, когато Духовенството изнесе скромна литургия и затвори момчето в празна гробница в Залата за поклонение.
	Нали разбирате — тя не умееше много да изразява скръбта си.
	Вместо нея Мия предпочиташе гнева.
	Тя стоеше над безжизненото телце на Магот в лазарета с корем, свит на топка от ярост. Бяха сресали косите на момиченцето и бяха почистили кръвта от лицето му. То приличаше на заспало. До него лежеше също толкова спокойният Ото. Очите на едрия айтриянец бяха затворени, а угрижените линии, които браздяха лицето му в битките на пясъка, се бяха загладили.
	Цяло чудо беше, че имаше само двама мъртъвци — като че ли „само“ имаше някакво място в тази мисъл. Просто Магот беше твърде малка и беше погълнала прекалено много от отровата. Ото беше зрял мъж, як като бик. Ала той беше излапал вечерята си на един дъх и нагъвал лакомо втората порция, когато отровата подействала, а дотогава беше станало твърде късно. И други Соколи щяха да намерят смъртта си — всъщност всички, — ако не беше Мия. Тя предполагаше, че който и да е отровил храната им, не е очаквал наблизо да се намира обучена убийца, която ще приготви противоотровата. И тъй, гладиатите страдаха от вътрешен кръвоизлив — кой в по-голяма, кой в по-малка степен, но лекарството, което тя беше забъркала, ги беше отървало от смъртта.
	Почти всички…
	Склопил очи завинаги, Зъб лежеше на одеяло с петна от кръв по него. Екзекутусът едва не заплака, когато откри свития на кравай мастиф в локва кръв на пода в лазарета. Сега седеше до Зъб и милваше с мазолестата си ръка хълбоците на кучето. Пръстите му трепереха. Мия не можеше да прецени дали от гняв, или от мъка.
	— Как стана това, в името на Всевиждащия? — възкликна Леона, като огледа телата.
	— Много просто — измърмори Мия, без да отделя очи от телцето на Магот. — Някой е напоил лука в килера с _Елегия_, а Пръста го е нарязал в яхнията. Лукът е порест и попива като гъба. А миризмата и лютивият му вкус прикриват идеално тези на отровата. Отличен метод за отравяне. Убиецът е знаел какво прави.
	Леона се обърна към Пръста. Готвачът трепереше между двама стражи, които го стискаха с железните си пръсти за ръцете. Рядката коса му влизаше в очите, тялото му се тресеше.
	— Ти какво знаеш? — попита донята.
	— Н-нищо, домина — отвърна готвачът. — Аз съм ваш верен слуга!
	— Коя ли змия не би изсъскала същото — изръмжа Леона.
	Пръста поклати глава и продължи с разтреперан глас:
	— Домина, аз… Вие винаги сте се отнасяли към мен честно и почтено. Аз нямам причина да натровя стадото ви. А и не бих посегнал никога на девойчето. То ми беше като дъщеря. Аз със собствените си ръце й поднесох вечерята. — Очите му се напълниха със сълзи, на устните му се разтегли лига и той погледна към безжизнения труп на Магот. — Мислите, че съм толкова безсърдечен, че да я гледам с усмивка в очите, докато й п-подавам ножа, който ще я убие?
	Мъжът дишаше тежко, лицето му се изкриви и по бузите му потекоха сълзи.
	— Никога. Кълна се във Всевиждащия и всичките му дъщери, _никога_!
	Леона присви очи, но и тя като Мия ясно видя, че всичко е изписано на лицето му. Мършавото му тяло трепереше. В очите му плуваше скръб. Пръста или беше актьор, достоен да играе в най-добрия театър в републиката, или най-искрено страдаше за загубата на Магот.
	— Кой е могъл да се вмъкне в килера? — попита Леона.
	Пръста потърка очите си, подсмръкна силно.
	— Всеки в крепостта би могъл да влезе в килера с провизиите, домина. Той не се заключва нивганощем… Щ-щях да ги пазя по-зорко, но не съм подозирал ни най-малко, че между нас живее змия.
	— Нито пък аз — отвърна Леона. — Но няма никакво съмнение, че съм отгледала влечуго в пазвата си.
	— _Елегията_ не се приготвя лесно — обади се Мия. — Опасна е. Всичко може да се обърка. Но в градче колкото Врански отдих все ще се намери откъде да си купиш, стига да имаш парите.
	— А ти откъде знаеш? — изръмжа Аркад.
	— Не съм крила познанията си по билкарство — отвърна Мия. — Разликата между цяра и погребалната песен понякога е половин драм. И ако теглим чертата, в моята яхния също имаше отрова.
	— Тогава как така не си се тръшнала с останалите ти събратя?
	— Не си изядох вечерята — изплю ядно Мия.
	— За втори път в разстояние на два месеца се отърваваш от съмнителна храна.
	— Ти поглеждал ли си под превръзката на Фуриян? — попита Мия. — На човек му се повдига. Миризмата ще отблъсне и краставо куче, пък да не говорим за гледката.
	— Значи ти _случайно_ даде порцията си на моето куче и го видя как умира? А после _случайно_ се оказа, че имаш съставките, с които да спасиш живота на другарите ти?
	Мия се обърна с лице към Аркад и стисна зъби.
	— Ти ме обвиняваш, че съм отровила единайсетгодишно момиченце?
	Аркад не й отговори, а се обърна към Леона.
	— Ако ще търсим змия между нас, аз казвам да започнем от оная, която знае всичко за отровите.
	Ярка и ослепяваща ярост обзе Мия и тя пристъпи към Аркад със стиснати юмруци. Едрият мъж се изправи с изненадваща бързина, изпъна рамене и приведе брадичката си. Тя усети ръмженето в гърдите му.
	— Опитай, само _опитай_…
	— Достатъчно, екзекутус! — рязко отсече Леона. — Враната е шампионка на този колегиум. Тя вече е стъпила на върха на планината. Какво, в името на Всевиждащия, би спечелила от убийството на всичките ми Соколи, че и на Магот наедно с тях?
	— Какво би спечелил _друг_ на нейно място? — попита маги`страта и огледа помещението. — Ако търсим убиеца, първо трябва да намерим мотива. Каква изобщо е ползата тук?
	— Баща ви има полза, домина — обади се Мия.
	Леона поклати глава.
	— Той не би посмял…
	— Помислете — прекъсна я Мия. — Той държи всичките ви борчове. Вие сте му длъжница, но нямате пари да му се изплатите. Как сте покривали дълговете си към кредиторите досега?
	— Все още пресмятам цифрите — отвърна Леона.
	— Да — кимна Мия. — Но даже с парите от Бяла крепост, нима измислихте друг начин да извадите три хиляди сребърника, без да се налага да продадете поне двама-трима от вашите гладиати на Пандемониума?
	Леона погледна Аркад, после и дойката.
	— Не — призна тя.
	— Тогава какво става, ако всичките ви гладиати влязат в гроба и вие няма кого да продадете?
	— Тогава губя всичко. Магни. Този колегиум. Всичко.
	— А нима баща ви не е от онези хора, които убиват, за да получат своето? И толкова ли ще е трудно за човек с неговото богатство да подкупи някой от стражите ви? А може би някой, който стои още по-близо до вас?
	— Безочлива отрепка! — изрече злобно Аркад. — Какво точно намекваш?
	— Че има два вида вярност — отвърна Мия. — Онази, за която се плаща с любов, и онази, която се купува със сребро.
	— Домина, това…
	С един жест Леона пресече възраженията на маги`страта и я постави на мястото й. Тя се обърна към капитана на стражата и с хладен глас му заповяда:
	— Ганик, искам да претърсите всяка стая в крепостта. Всеки сандък, всеки шкаф, всяка пукнатина. Ти и момчетата ти ще правите обиска по трима, ала няма да претърсвате собствените си вещи, ясна ли съм?
	Капитанът удари юмрук в гърдите си.
	— Слушам, домина!
	Ганик се завъртя на пети, събра останалите стражи и тръгна с тях през двора. Като се мръщеше мрачно, Аркад хвърли последен поглед на убитото си куче, на убитото момиче и закуца след тях.
	— Къде отиваш, екзекутус? — попита Леона.
	— Да помогна в претърсването, домина.
	— Ганик ще се оправи и сам. Вземи Пръста и съберете дърва за кладата. — Тя хвърли око на телцето на Магот. — По-добре да не ги държим дълго в тази жега. Трябва да ги пратим край Огнището, където господарката Кеф ще се погрижи за тях.
	Мия огледа Аркад от глава до пети и видя, че зениците му са се разширили и диша на пресекулки. Инстинктът му за самосъхранение се беше задействал.
	— _… той се страхува…_ — чу се шепот в ухото й.
	Но накрая, както винаги, екзекутусът се поклони.
	— Вашият шепот е мое желание.


	Мия никога преди не беше помирисвала горящо тяло.
	Разбира се, беше помирисвала смъртта. Пагубната воня на изкормени вътрешности. Сладникавата остра смрад на разложението. Но докато не застана насред двора на Вранско гнездо, заслушана в пукането и пращенето на сухите дърва над песента на морето, тя никога не беше помирисвала погребална клада. Като дете беше чела приказки, в които скърбящи влюбени или осиротели деца изпращаха любимите си върху огнен стълб на онзи свят. Тогава й се струваше, че в това има някаква романтика. Нещо пламенно, сияйно, извечно. Но в книгите не се разказваше за миризмата. За горящите коси, кипящата кръв, чернеещата плът.
	Беше отвратително.
	Най-отгоре върху дървата, които Аркад и Пръста бяха събрали, бяха положили тялото на Магот, а до нея Ото. Не беше най-великото ложе, правено някога, но бяха използвали всичките дървета от кухнята и ги бяха наредили в добре оформени редици над метър на височина. Двамата бяха загърнати в прости памучни плащаници с открити към небето лица. Дона Леона произнесе кратки молитви към Всевиждащия над телата им. Поставиха венец от цветя на гърдите им. По една дребна махагонова монета под езиците им.*
	[* Известни под името репарии, тези монети се плащат на богинята Кеф в замяна на милостта край Огнището й на оня свят. Тъй като богинята на земята спи от цяла вечност и не се нуждае от пари, дървените монети се хвърлят в Огнището, за да го поддържат. Огънят в него бил дар от сестрата на Кеф, Тсана, Господарката на Огъня, която смятала, че било нечестно майка им Ния да получи цялата власт в царството на мъртвите. И тъй, тя създала огъня, за да има къде да се събират и топлят праведните души в ледения студ на вечната нощ в Отвъдното. Разбирате ли, Тсана ненавижда майка си. Почти толкова, колкото я ненавижда и баща й.
	Човек е принуден да се запита дали са я гушкали достатъчно като дете. — Бел.авт.]
	А след това ги запалиха.
	Повечето гладиати сдържаха скръбта си, но Брин ридаеше открито — това беше второто погребение, на което присъстваше за една седмица, и всичките й рани от загубата на брат й бяха раздрани и кървяха наново. Сидоний беше единственият друг гладиат, чиито сълзи се стичаха свободно и яките му рамене се свиваха конвулсивно. Той беше загадка за Мия, дамгата на бузата му и развратните му клоунади се разминаваха с мъжа, който беше говорил с такова преклонение за баща й и който се беше опитал да я утешава в мрака.
	Огънят се разгоря по-ярко, към ослепяващото небе се издигна дим. Далечният прибой се чу. Писъкът на виещите се чайки. Нажалената молитва на доня Леона към Аа.
	Когато свърши, тя сведе глава и тържествено се отдалечи от кладата. Мия наблюдаваше бавните й стъпки през двора, а димът щипеше здравото й око. Сега знаеше, че Леона е рожба на насилието, с което е отраснала, че дълбоко в душите си двете с нея си приличат. При друго стечение на събитията в детството й Мия съвсем лесно можеше да стане господарката на тази крепост. Ала въпреки волята й част от нея обвиняваше за случилото се донята. Ако този колегиум го нямаше, ако не бяха продали Магот тук…
	_Не! Нямаш време за никакво „ако“…_
	Леона стъпи на верандата и в същия миг от крепостта излезе стражът, на когото беше заповядала да направи претърсването. Мия ги наблюдаваше косо. Ганик заговори шепнешком, като хвърляше по едно око на Аркад. Той подаде на господарката си нещо, което приличаше на сгънато парче плат, и коремът на Мия се преобърна.
	— Аркад? — обърна се Леона към екзекутуса.
	Мъжът вдигна глава от горящата клада. В очите му се спотайваше същият страх, който Мия беше видяла в лазарета.
	— Мидоня?
	— Обясни ми това — рече донята и вдигна ръка.
	Пръстите й стискаха копринена риза, поръбена с фина дантела.
	Гладиатите се обърнаха да зяпат на фона на кладата, която продължаваше да гори. Аркад погледна с още по-мрачно лице воините, които беше обучил. Той не можеше да срещне очите на Леона, в гласа му се промъкнаха нотки на срам.
	— Мидоня, може ли да поговорим насаме…
	— Намерили са това в стаята ти. Под сламеника. Сега разбирам желанието ти да помогнеш на Ганик и стражите му в претърсването. Но кажи ми, благородни ми Аркад, как така долната ми риза се намира между вещите ти?
	— Мидоня, аз…
	— И какво е това?
	Леона вдигна нагоре малко шишенце с бистра течност, която заблестя на слънчевата светлина.
	Аркад примигна.
	— За първи път го виждам.
	— Намерили са го увито в ризата ми. Скрито между малките ти съкровища. Може би е парфюм? Или няколко глътки спиртна напитка, за да минават по-бързо нивганощите? — Леона се обърна към Мия и й подаде шишенцето. — Врано?
	Мия хвърли поглед към Аркад, видя как страхът се надига у него, взе шишето от ръцете на донята. Отвори го, помириса го, намокри пръста си и го вкуси, тозчас плю веднъж, два пъти. Устните й се извиха, когато погледна Леона.
	— Това е _Елегия_, домина. Няма никакво съмнение.
	В очите на Леона бликнаха сълзи, тя погледна Аркад с треперещи устни, цялото й тяло се разтресе от гняв.
	— _Ти!_
	В очите на Аркад бликна ужас.
	— Мидоня, аз никога не бих…
	— Тогава как така това се е оказало в стаята ти? — попита Леона. — Увито в ризата, която си откраднал от мен? Или ще отречеш, че и нея си държал там?
	— Не го отричам, намер…
	— Аркад, ти ме познаваш от дете! Смятах, че си човек на честта, който е видял справедливостта на каузата ми. Смятах, че увлечението ти е безобидно, но сега разбирам, че то се е превърнало в отрова пред очите ми. — Тя раздруса коприненото парче плат пред лицето му. — Сега виждам до дъното на душата ти! Сега виждам причината да вървиш с мен през всичките тези години!
	— Увлечение ли? — Аркад беше пребледнял, гласът му трепереше.
	— Колко ти плаща баща ми?
	— Какво?
	— Колко? — изкрещя тя. — Винаги съм се чудела на лъвовете, които носиш на жакета си, на лъвската глава на бастуна ти. Мислех си, че това е обикновена почит към мястото, от което идваш, и мъжа, който си бил, но сега разбирам истината! Ти винаги си бил негов човек! _Винаги!_
	Маги`страта хвана леко господарката си за рамото.
	— Домина, моля те.
	Леона изръмжа и отблъсна ръката й.
	— Може би ме е обещал на тебе? Като някакъв счупен трофей, който да скриеш под сламеника си заедно с другите си жалки мръсни тайни? Готов си, значи, да натровиш хората ми, да убиеш едно единайсетгодишно момиченце, за да получиш каквото желаеш? След това, което той направи с майка ми? Ти ми се усмихваш като змия и ми предлагаш утехата си?
	В очите на Аркад светеха сълзи.
	— Мислите, че съм способен…
	— Мисля, че си лъжец! — кресна Леона. — Мисля, че си убиец! Мисля, че си един окаян старец, роб на сладострастието, проклетото пиене и спомените за отминала слава, залязла и прогнила. — Леона запухтя през стиснати зъби. — Мисля, че си точно същият подлец като баща ми. Искам да изчезнеш от колегиума ми!
	— Леона, аз…
	— _Махай се!_ — изкрещя тя. — Или се кълна във Всевиждащия и всичките му четири дъщери, че ще ти покажа милостта, която ти си показал към детето на кладата!
	Донята трепереше, по бузите й се търкаляха сълзи. Ала стискаше челюст и ръмжеше с оголени зъби. Аркад висеше като счупено огледало, гърдите му се повдигаха, лицето му прежълтя. Погледна гладиатите, но срещна само презрение и гняв. Обърна се пак към Леона с измъчен поглед и една последна отчаяна молба на устните.
	— Моля те…
	— МАХАЙ СЕ! — изпищя Леона и като се нахвърли отгоре му, заналага го с юмруци. Задращи по лицето му, опита се да му избоде очите. — МАХАЙ СЕ! МАХАЙ СЕ!
	Аркад залитна назад, маги`страта издърпа разбеснялата се Леона, която вършееше с ръце и пищеше. Стражите с ръце на мечовете пристъпиха да ги разтърват, изгледаха намръщено екзекутуса. Ганик сложи ръка на гърдите му, избута го още назад. Лицето му изразяваше недвусмислено предупреждение. Капитанът явно не желаеше да вади оръжие, но желанията на господарката му бяха ясни, а миризмата на изгарящото дете висеше тежко във въздуха.
	Аркад се озърна наоколо и не намери приятели. Очите му бяха пълни със сълзи. Той отвори уста да заговори, но не намери спасителни думи. Огледа лицата на доскорошните си питомци и не откри нито един, който да го подкрепи. Мия видя как думите напираха зад зъбите му, но като погледна в очите на Леона, той срещна само омраза и ярост. И като не му остана друг избор, обърна се и закуца към портата.
	— Вземи това! — изкрещя Леона и хвърли камизолата в гърба му. — Дано те топли нивганощем!
	Екзекутусът спря и погледна назад през рамото си. Ала мълчаливо провеси глава и продължи да върви. Мия го проследи как си отива и не знаеше какво да си мисли. Ревността може да накара човека да стигне до крайности, а и Аркад наистина все още носеше на гърдите си лъвовете на предишния си господар. Било е страшен удар да открие, че жената, която толкова очевидно обичаше, спи с Фуриян, а любовта се превръща в рак, когато я поливаш с предателство. Но част от Мия не можеше да повярва, че той би предал Леона така безпощадно…
	Като се подпираше на маги`страта, донята напусна двора, ридаейки. Мия погледна отново към кладата, видя как пламъците се издигат по-нависоко. Горещината погали кожата й. Пушекът целуна езика й. Толкова малко оставаше. Толкова близо беше до края. Толкова много трябваше да рискува, докато стигне дотам, и толкова силно го желаеше.
	Нямаше търпение всичко това да приключи.
	— Сбогом, Магот! — прошепна. — Ще ми липсваш.
	И пак не можа да си спомни кога за последно беше плакала.


	Парата се издигаше на кълбета в къпалнята, горещината опари кожата й. Мия се потопи във водата с въздишка, топлината успокои болката в ребрата й. Плъзна се под повърхността и се опита да заглуши мислите си, да усмири съмненията и яростта си и да се наслади на кратката тишина. Само за миг. За една секундичка.
	Брин влезе в банята с походката на спяща. Очите й бяха кървясали, бузите ожулени до червено. Без да поглежда към Мия, тя свали дрехите си и се потопи във водата, отмивайки сълзите от кожата си. Остана под повърхността едно примигване по-дълго и Мия тъкмо се канеше да я издърпа, когато тя най-накрая се показа и мократа й руса коса опаса лицето й. Понесе се бавно към ъгъла, седна неподвижно като камък, като статуя, като труп и се загледа във вълничките по повърхността, без да каже нищо.
	— Тежък ден — обади се Мия.
	— Да — измърмори Брин.
	— Домината произнесе хубаво слово.
	— Да.
	— Как се чувстваш?
	Брин вдигна глава за момент, погледът й се съсредоточи.
	— Ти как мислиш? — шепнешком изрече тя.
	Мия отпусна глава и се загледа в издигащата се пара.
	— Да…
	В къпалнята с тежки стъпки влезе Пробуждащия вълните, размота препаската от кръста си. Мия не помнеше и един ден, в който да са се къпали заедно и едрият мъж да не й бе изпял песен за подарък, но този път той не затананика и една нота. Нехарактерното му мълчание тежеше във въздуха, печал се надигна в гърдите на Мия. Спомни си водната битка преди няколко седмици тук с Биерн. Помисли си за изгорялото на кладата момиченце и за всичко, което се изгуби заедно с него.
	_Тези хора не са твое семейство и не са твои…_
	— Четири проклети дъщери…
	Мия погледна нагоре и видя Сидоний да влиза покрай стражите, които стояха на пост на входа за къпалнята. Той затвори вратата след себе си, съблече се и се потопи във водата, ококорил очи, запъхтян.
	— Май не си в настроение — отбеляза Пробуждащия вълните.
	— Без „май“, братко.
	— Какво те тормози?
	— Нашата проклета домина — изръмжа здравият айтирянец. — Току-що говорих с Милейни, една от прислужничките. Леона е пратила писмо на Варо гадния Кайто, поканила го е на вечеря утре.
	— Защо ще вечеря с търговец на плът? — попита Пробуждащия вълните.
	— Ти защо мислиш? Планира да ни продаде на Пандемониума — изрече ядно Сидоний. — Изглежда, вече е направила списък. Милейни го е видяла на бюрото й.
	— Кой е в него? — попита Мия.
	— Брин за начало. — Сид кимна към ваанийката.
	Брин примигна, сякаш за първи път дочу разговора.
	— Домината ще ме продаде на Варо Кайто?
	— Тя се нуждае от пари — измърмори недоволно Сидоний. — Не може да си позволи нов колесничар за нов отбор еквилаи. Но след представянето ти в Бяла крепост ти ще й докараш цяло състояние.
	— Кой друг? — изръмжа Пробуждащия вълните.
	— Пеещата сабя — изплю гневно Сидоний. — Феликс. Албанус. Касапина. И аз.
	— Тя се кани да продаде Сабята? — отрони Мия.
	— Тя ще продаде всеки, който диша — отвърна Сид. — Нуждае се от три хиляди сребърни свещеника и залага изцяло на теб да спечелиш Магни, Врано. Останалите сме само кесии с пари за нея.
	Брин поклати глава и прошепна:
	— По дяволите!
	— Само това ли имаш да кажеш? — възмутено прошепна Сидоний.
	— А ти какво друго искаш да кажа? — изръмжа момичето.
	— Кажи, че няма да се оставиш да те продадат като плява, за да умреш в Пандемониума — възропта Сидоний. — Защото, кълна се в четирите проклети дъщери, аз няма да се дам!
	— И какъв избор имаме?
	Сид хвърли око към затворената врата и снижи още гласа си.
	— Винаги има един друг избор — подхвърли той.
	Мия погледна Сид в очите и по кожата й полази хлад.
	— Какво искаш да кажеш?
	— Искам да кажа, че екзекутусът си замина, а с него и камшикът му — отвърна Сидоний. — Искам да кажа, че тези стражи са по-меки от бебешки бузки, а ние сме истински гладиати. Ще ги пребием до смърт с дървените мечове, ако поискаме. Особено когато изненадата е на наша страна.
	Пробуждащия вълните се намръщи, потърка брадичката си.
	— Да — измърмори той. — Бихме могли.
	Очите на Брин се разшириха, гласът й се снижи до гневен шепот:
	— Говорите за бунт? Да не сте полудели? Искате да умрете, като ви екзекутират на Магни?
	— А ти предпочиташ да умреш в Пандемониума? — попита Сидоний. — В случай че си ослепяла, сестро, този дом се разпада на пух и прах. Аз искам да се махна оттук, преди небето да рухне отгоре ми.
	— Това не е правилно — съгласи се Пробуждащия вълните. — Пеещата сабя се би с чест. Враната първа ще признае, че нямаше да спечели победата срещу Изгнаницата, ако не беше Сабята, нали?
	Мия кимна бавно:
	— Да.
	— А сега ще я продадат като парче месо? Защото ръката, с която върти меча, не става? — Здравенякът погледна към Брин. — Брат ти даде живота си за този колегиум. Така ли Леона почита саможертвата му? Като харизва сестра му на мерзавеца Варо Кайто? Аз няма да гледам безучастно това — изсъска Сид. — Не мога. И няма.
	Пробуждащия вълните погледна Сидоний, поклати глава.
	— Нито пък аз.
	Мия облиза устните си, заговори тихо:
	— Чакайте.
	Тримата гладиати я погледнаха и зачакаха да заговори. След представянето й на арената сред тях нямаше нито един, който да не я уважава. И макар че тя виждаше несправедливостта на положението, макар че й беше ясно, че на тяхно място тя съвсем сигурно щеше да защитава същата страна…
	Ако гладиатите в колегиум „Ремус“ се вдигнеха на бунт, Мия нямаше и да помирише Магни. Никога нямаше да си отмъсти. Помогнеше ли им, в най-добрия случай я очакваше съдбата на беглец в една република, в която такива бунтове се наказваха със свирепа жестокост. В най-лошия — щеше да бъде убита. Ако останеше със скръстени ръце да гледа отстрани, но допуснеше въстанието да избухне, навярно администратиите пак щяха да я разпънат на кръст за това, че е била собственост на разбунтувал се дом.
	Ала да седи настрана и да бездейства, докато продават Брин, Сабята и Сид…
	— Да чакаме ли? — обади се Сидоний. — Какво?
	— Да не говорим прибързано — отвърна Мия. — Раните от погребението на Магот са пресни. Помислете ден-два, преди да се хвърлите с главата напред.
	— С главата напред? — навъсен попита Сидоний. — Тук става дума за живота ни!
	— Някои от нас може и да са добре — обади се Пробуждащия вълните. — Но не всички сме шампиони, спечелили благоразположението на донята.
	— А то се мени като вятъра, Врано — предупреди я Брин, която явно се увлече по идеята. — Виж я колко бързо изхвърли Аркад.
	— Само ви съветвам да потърпите — не отстъпи Мия от своето. — Леона и Кайто ще вечерят утре, но сделка няма да се сключи поне още ден-два. Кръвта на донята е кипнала, както на всички нас. Може би с времето тя ще разбере глупостта си и ще потърси друг начин. Може би ще измисли някаква хитрина с тефтерите си, така че да не се наложи да продава. Сигурна съм, че тя не желае да се разделя с никого от нас.
	— Ако си мислиш, че тази жена притежава и капчица вярност — отвърна Пробуждащия вълните, — значи си глупачка, за каквато никога не съм те взимал. Леона мисли за собствената си слава и за ничия друга.
	— Потърпете — с умолителен глас повтори Мия. — Моля ви.
	Тримата гладиати се спогледаха и се намръщиха. Но засега като че ли спорът приключи и всеки потъна в мрачно, потиснато мълчание. А Мия, като нямаше какво повече да им каже и как да ги утеши, най-накрая излезе от басейна, изтри се с кърпата, намота препаската си и с тихи стъпки напусна помещението.
	Докато вървеше по коридора към килията си, мислите се блъскаха объркано в главата й. Наясно беше, че не може да позволи да вдигнат бунт срещу Леона — в противен случай целият й план отиваше на вятъра. Но ако оставеше донята да постъпи според желанията си, ако не успееше да й повлияе, Сид, Сабята и Брин бяха направо мъртъвци. Никой не оцеляваше в Пандемониума. Даже и най-великите воини издържаха най-много по месец-два.
	Гладиатите си легнаха за нивганощта и над казармите се спусна тежък покой. Сидоний се върна от къпалнята и седна срещу Мия в килията им. Нея още не я бяха преместили горе — тя предполагаше, че с цялата трагедия от последните няколко дни Леона имаше по-неотложни грижи от това да намери стая на новата си шампионка. И тъй Мия продължаваше да кисне в клетката си. И да усеща погледа на Сид върху себе си, докато алхимичните лампи угаснат, а разговорите между другите гладиати заглъхнат и постепенно спрат, докато най-накрая ги заменят звуците на съня.
	Както винаги щом останеха насаме, мъжът не обелваше дума. Не я притискаше.
	Само я гледаше.
	Минутите течаха като дни. Сините му очи насочени в нея.
	Без да мига.
	Безмълвен.
	— Черна майко, какво? — изсъска тя накрая.
	— Нищо не съм казал — прошепна Сидоний.
	— Значи смяташ да седиш там и да ме гледаш втренчено цяла нивганощ?
	— Предпочиташ да говоря ли?
	— Да, мътните те взели, издекламирай си речта. В проклетата къпалня не се свенеше толкова. Оставаме сами и изведнъж си гълташ езика?
	— И за какво да говорим? Ти съвсем ясно изрази чувствата си.
	— Откакто научи коя съм, ходиш подире ми като проклет кървав ястреб. Не ме попита нищо нито веднъж. Но при първия шепот за… — Мия се озърна и сниши глас. — … за _въстание_, езикът ти се развързва.
	— Действията, които ще предприемем относно предстоящата продажба, ме засягат пряко, Врано. Но що се касае до семейството ти, не съм в правото си да говоря. Ако ти си имала въпроси, трябвало е само да попиташ. Ходя по теб от уважение към баща ти. Той щеше да поиска да се грижа за теб.
	— Какво знаеш ти за това какво щеше да поиска баща ми?
	Сидоний тихо се разсмя.
	— Повече, отколкото си мислиш, Врано.
	— Ти си бил войник. Дамгосали са те за страхливостта ти и са те изритали от легиона. Не си участвал в съвета. Не си го познавал.
	Сидоний поклати глава, в очите му блесна обида.
	— Знам, че той щеше да се срамува от това, в което се е превърнал този дом.
	Тя замълча. Пое си дълбоко, развълнувано въздух и огледа стените наоколо. Железните решетки и човешката злочестина. Беше се търкала здраво в банята, но още надушваше в косата си миризмата на пушека от погребалната клада на Магот.
	— Казваш се Мия, нали?
	Тя вдигна рязко глава, присви очи.
	— Не можах да си го спомня веднага — каза Сид. — Понякога джустикусът разказваше за вас, но в повечето случаи не обелваше дума за семейството си. Мисля, че така се чувстваше по-близко до всички вас. Не ви делеше с други хора. Не петнеше мислите си за вас с кървищата и тинята, които виждахме по изборите.
	— Да — промълви тя накрая. — Мия.
	— Братчето ти беше Йонен.
	— Да.
	Сид кимна и засмука устната си, без да каже нищо.
	— Дъщери, изплюй камъчето — въздъхна Мия.
	— Какво камъче?
	— Укорът, който толкова очебийно се пени зад проклетите ти зъби. _Можеш да напуснеш тези стени по всяко време, Врано, нямаш право да ни спираш да опитаме същото. Даже и да се провалим, администратиите теб никога няма да те заловят. Няма килия, от която да не можеш да избягаш._
	— Това ли си мислех аз? — попита Сид. — Или _ти_ си го мислеше?
	— Майната ти, Сид!
	— Трябваше ми малко време — каза здравенякът. — Да разбера. Защо си тук, защо ти е да се биеш на Магни. И тогава си спомних кой ще застане на пясъка с теб, когато те обявят за победител. Същите хора, които го осъдиха, нали? Същите хора, които се усмихваха, когато той увисна на въжето.
	Мия замълча. Само гледаше.
	— Аз не присъствах на обесването му. По това време вече бях във вериги. Но ми разказаха всичко след това. Разказаха ми, че доня Корвере стояла на стените на площада, над виещата тълпа. Прегръщала малко момиченце. Била си ти, нали? Ама че работа, да накараш дъщеря си да гледа!
	— Тя искаше да видя. Искаше да _запомня_.
	— Майка ти?
	— Да — изсъска Мия. — Как я нарече? _Проклетата празноглава курва?_
	— Да, беше грубо от моя страна — въздъхна Сид. — Но ми е трудно да намеря мили думи за майка ти, Мия. Като знам онова, което знам за нея.
	— И какво си мислиш, че знаеш?
	— Само това, че Алин Корвере беше по-амбициозна от джустикус Дарий и генерал Антоний, взети заедно. Половината от бащините ти центуриони бяха влюбени в нея. Тя въртеше една трета от Сената на малкия си пръст. — Сид допря върховете на пръстите си под брадичката си. — Как мислиш, че майка ти постигаше това? Тя не беше и наполовина мечоноската, в която дъщеря й се е превърнала. Тя беше политик. Мислиш ли, че такава жена ще може да постави на колене републиката, без самата тя да коленичи веднъж-дваж?
	Мия изгледа кръвнишки Сидоний.
	— Да не си посмял!
	— Знам, че се опитваш да отмъстиш за тях — отвърна Сидоний. — Знам, че според теб това е справедливо. Просто се питам дали щеше да мислиш така, ако знаеше що за жена беше майка ти. Или що за мъж беше баща ти.
	— Аз знам що за мъж беше той. Той беше _герой_.
	— Всички мислим това за родителите си. В края на краищата те са ни дали живот. Лесно е да ги сбъркаме с богове.
	— Кажеш ли и една лоша дума за баща ми — прошепна Мия, — кълна се в Черната майка, че ще ти видя сметката тук в тази килия. Той правеше това, което смяташе, че е най-добре за републиката и народа й. Той беше човек, който следваше сърцето си.
	— Аз обичах баща ти, Мия. И му служех според силите си. Той умееше да увлича хората. Запалваше искрата на предаността у тях… Мисля, че по свой начин всеки от нас го обичаше. — Мъжът впери очите си в Мия. — И да, той беше човек, който следваше сърцето си. Но не по начина, по който ти си мислиш.
	— За какво говориш?
	Сид въздъхна.
	— Баща ти и генерал Антоний бяха любовници, Мия.
	Тя се сепна, сякаш я бяха зашлевили по лицето.
	Задъха се.
	Целият свят се завъртя под краката й.
	— Какво?
	— На всички беше известно. На хората им със сигурност. Никой не даваше пукната пара`. Даже и майка ти, стига да не вдигаха шум. Тя се беше омъжила за поста, не за човека. Бракът им беше брак по приятелство. Навярно дори странен вид любов. Но преди всичко друго това беше брак от амбиция. Баща ти се ползваше с предаността на луминатите. На нас ни беше все тая, че бъдещият крал и Кралесъздателя се мушкаха от дъжд на вятър в леглата си. На някои дори им се струваше романтично. — Сидоний се приведе по-наблизо и продължи с дълбок и суров глас. — Но не ми разправяй, че въстанието било вдигнато заради любовта на Дарий Корвере към свободата и народа му, Мия. Беше заради любовта му към Антоний. Генералът мечтаеше да стане крал. А баща ти мечтаеше да бъде човекът, който ще сложи короната на главата му. Простичко и ясно.
	Мия си спомни вечерите във Вранско гнездо, когато генералът им идваше на гости. Тя винаги го беше наричала „чичо Антоний“. Майка й, баща й и той вечеряха заедно, виното се лееше, смехът им отекваше по дългите коридори от червен камък.
	А след това…
	Може би под този същия покрив…
	— Лъжи! — изсъска Мия. — Това са лъжи.
	— Не, Мия. Казвам тежката истина.
	Мия седеше неподвижно, притихнала, сърцето й се блъскаше в гърдите.
	Не можеше хубаво да си спомни последния път, когато плака…
	— Боли, нали? — въздъхна Сид. — Когато откриеш, че хората, които са ти дали живот, са смъртни и слаби като всички останали? А светът не е това, за което си го мислила?
	Мия обърса сълзите си с трепереща ръка. Спомни си как баща й целуваше майка й. Първо по единия клепач, после по другия, а накрая по гладкото смугло чело.
	Но никога по устата.
	Възможно ли е да е вярно?
	_И какво значение има?_
	Ако са били искрени един с друг, какво й пукаше на нея с кого са спали родителите й? Дори да не са се обичали, те и двамата бяха обичали дъщеря си. Ако не друго, това поне знаеше. Те я бяха научили да разчита на съобразителността си, да бъде силна, никога да не се бои. И двамата й липсваха, дори сега, сякаш някой беше издълбал дупка в душата й в деня, в който ги отведоха.
	Но ако баща й не е бил героят на народа, за когото тя го имаше, ако се е мъчел да свали Сената, за да постигне собствените си себични цели…
	_… за какво тогава беше това убийство и тази кръв?_
	_Не!_
	Не, Скайва и Дуомо заслужаваха да бъдат пратени на оня свят. Те бяха хвърлили в затвора майка й и братчето й, бяха ги оставили да умрат в тъмница във Философския камък.
	_Ще предам на братчето ти много поздрави…_
	— Знам какво ще ти коства — прошепна Сидоний. — Да позволиш под този покрив да избухне бунт. Но помисли за Брин. За Пеещата сабя. За Касапина и за мен. Наистина ли заслужаваме да умрем в някаква безбожна яма, защото Леона мрази баща си, а ти обичаш твоя прекалено много?
	Тишината между тях натежа като олово. Мия огледа мъжа от глава до пети; този мъж, когото погрешно беше взела за развратен глупак, главорез, може би дори за страхливец, както оповестяваше на света дамгата на гърдите му. И разбра, че той не е ни едно от тези неща. И все пак…
	— А ти защо не си бил там, когато са заловили баща ми и Антоний? — попита тя с кух глас. — Защо не си мъртъв както останалите?
	Сидоний въздъхна дълбоко, провеси глава.
	— Центурионите на луминатите и техните Втори копия бяха уведомени за плана на Дарий и Антоний в нивганощта, след като бяха събрали войската. Антоний държа чудесна реч, говори за разложение, надменност, за това как властта в републиката се държи от слаби и нечестиви мъже. А когато ударите по щитовете и тупането по гърдите заглъхнаха… аз просто не можах да го направя. Републиката е прогнила, Мия, спор няма. Злото прояжда костите на това място, а в сърцевината му лежи Божигроб. Юлий Скайва е два пъти по-зъл тиранин, отколкото щеше да бъде Антоний. Но ние бяхме легионът на луминатите. Воини на бога. Сраженията, които щяха да избухнат, ако бяхме настъпили към собствената си столица, страданията, които щяхме да оставим по дирите си… Хиляди щяха да намерят смъртта си. Може би десетки хиляди. И за какво? За да може един мъж да носи корона, а друг да му я сложи на главата? Не можех да го направя. Отидох при центуриона и му го казах. Той ме изслуша търпеливо, докато се опитвах да му обясня защо всичко това е престъпно. А когато свърших, ме би почти до смърт, жигоса ми гърдите и ме продаде на първия търговец на площада.
	Сидоний поклати глава.
	— Шест години в окови за един миг прямота. Това е десятъкът, който платих. Но знаеш ли какво научих през всичките години от тогава до сега, Гардже?
	— Какво?
	Сид впери в Мия леденосиния си поглед.
	— Няма по-мека възглавница от чистата съвест.
	Мия затрепери цялата в мрака. По бузите й потекоха сълзи. И без да каже нито дума повече, Сид легна на сламата, завъртя се на една страна и затвори очи.
	— Лека нощ, Мия.


>>	28.
>>	Белези

	— _… това е неразумно…_
	— Както толкова много обичаш да ми напомняш.
	— _… ако не съм аз, кой друг? онази глупачка затъмнение ли?_
	— Ако не те познавах, щях да кажа, че ревнуваш от нея и Ашлин.
	— _… в такъв случай добре че ме познаваш…_
	Мия коленичи на уличката, намери пелерината, която Аш й беше оставила, и се наметна с нея. Да върви в тази жега дебнешком из Врански отдих с качулка на главата и наметало не беше най-добрият начин да отбие подозрителните погледи, но беше по-лесно, отколкото да се блъска слепешката под мантия от сенки.
	— Трябва да поприказвам с нея, Господин Благ — рече Мия и си сложи качулката. — Върнала се е от два дни, а в колегиума нещата бързо напредват.
	— _… едно време приказваше с мен…_
	— И все още приказвам с теб.
	— _… ммм…_
	Господин Благ скочи на рамото й и уви опашчицата си около врата й. Мия се измъкна от уличката и се спусна крадешком по улица „Рибарска“ към странноприемницата. Беше късен час, ветровете духаха откъм океана и едва не събаряха качулката от главата й. Редките минувачи бързаха по свои си работи. Тя чуваше долу в пристанището звъна на камбани, но с изключение на непрокопсаници като нея улиците пустееха.
	— Добре тогава — измърмори тя. — За какво искаш да поприказваме?
	— _… откъде да започна…_ — зашепна в ухото й не-котката, — _… от онова нещо, което ти спаси живота в галанте? от теорията ти, че здрачините са свързани някак си с краха на ашкахската империя? от картата на гърба на ашлин? а, да не забравяме и мача ти с коприненката и втората серия мечове, която тя тъй удобно беше забравила да намаже с киселина…_
	— Всеки би могъл да допусне тази грешка, Господин Благ.
	— _… ти си глупачка, че й вярваш…_
	— Ако Аш искаше да ме убие, досега десет пъти можеше да ми свети маслото.
	— _… дори така да е, нейното участие замъглява преценката ти. толкова много въпроси има за това, което става тук, а ти като че ли не търсиш отговор на нито един от тях…_
	— Само толкова мога да направя зад стените на проклетия колегиум — изсъска тя. — На първо място стоят Магни. Там няма да имаме втори шанс.
	— _… помниш ли какво ти каза онова сенчесто нещо в галанте?_
	— Че трябвало да почерня небето. Каквото и да значи това, мътните го взели.
	— _… то каза, че отмъщението те заслепява, мия…_
	— Значи според теб аз трябва да забравя какво сториха Скайва и Дуомо?
	— _… казвам, че тук са намесени по-важни неща…_
	— Да не мислиш, че не знам това?
	Те завиха на ъгъла към задната улица на странноприемницата и във въздуха се разнесе миризмата на гнили отпадъци. Мия свали качулката си, а Господин Благ скочи на една счупена щайга и захвана да мие прозрачните си лапички.
	— Виж — продължи Мия, — месеци наред се чувствам като пешка, която вижда само половината от шахматната дъска. А главата ми ще се пръсне от въпроси. Ала всички те ще продължават да настояват за отговор, когато свърши пълната светлина и ние сме изпуснали шанса си да убием Скайва и Дуомо. Планът ни е пред провал заради бунта. Всичко зависи от следващите няколко дни.
	— _… ами щом мисълта за въстанието на гладиатите е единственото нещо, което те тревожи, отговорът е очевиден…_
	— О, нима? Кажи ми го тогава, моля те.
	— _… не можеш да позволиш то да избухне…_
	— Не е толкова просто, Господин Благ.
	— _… толкова просто е. ако все още искаш да си отмъстиш, трябва да спечелиш магни. но не можеш да спечелиш магни, ако те обесят за бунт срещу републиката. все говориш от колко неща си се отказала, за да стигнеш дотук. не можеш да се препънеш сега, на последните няколко метра…_
	— Значи да оставя Сид и другите да загинат?
	— _… те не са твои приятели, мия…_
	— Кой си ти, че да ми казваш това?
	Не-котката наклони главицата си.
	— _… аз съм твоят приятел. най-старият ти приятел. кой ти помогна, когато скайва нареди да те удавят? кой те спаси на божигробските улици? кой беше до теб по време на всичките ти изпитания в църквата? а през това време някога да съм те повеждал по грешен път?_
	Мия усети как укорът напира на устата й, но преди да може да отговори, почувства как сянката й се набразди на вълнички и познат хлад полази по кожата й. Черен силует, вълчи и добре охранен, изникна и се запровира между краката й.
	— _… ЗАВРЪЩАШ СЕ…_
	— Здравей, Затъмнение!
	— _… ЛИПСВАШЕ МИ…_
	— _… о, я стига…_
	Затъмнение изръмжа и заби сенчестите си нокти в прахта.
	Господин Благ си даде вид, че се прозява.
	— _… недей, че сърцето ми слезе в петите…_
	— _… МИСЛЯ, ЧЕ СИ ПРЕКАЛЕНО ГЛУПАВ, ЗА ДА СЕ БОИШ ОТ МЕН, ПИСАНЧО. НО ЕДИН ДЕН ЩЕ ТИ ДАМ УРОК, ЧЕ ИЗЛИЗА СКЪПО ДА СИ ИМАШ ГОЛЯМА УСТА И МАЛКИ ЗЪБИ._
	— _… кажи ми, драга мастийо, насаме ли се упражняваш в тези плиткоумни заплахи, или импровизираш на момента?_
	Мия се намръщи. Търпимостта й към сарказма на не-котката беше стигнала най-ниската си точка за всички времена.
	— Господин Благ, върви да наблюдаваш Гнездото. Ела да ме вземеш, ако Фуриян се размърда.
	— _… отпращаш ме, така ли?_
	— _… О, СЪРЦЕТО МИ КЪРВИ…_
	— _… ние нямаме сърца, гламав пес такъв…_
	— _… НАПОМНИ МИ ГО, КОГАТО РАЗКЪСАМ ТВОЕТО…_
	Котката сянка изсъска, сенчестият вълк изръмжа. Но по вълнението в мрака в краката й Мия усети, че спътникът й потегли. Тя коленичи, погали Затъмнение и й се стори, че усеща под пръстите си тихо шумолене на хладно кадифе.
	— Всичко наред ли е?
	Космите по гърба на Затъмнение още бяха настръхнали, но при докосването на Мия бавно слегнаха. Сенчестата вълчица облиза ръката на господарката си с прозрачен език и тихо заговори:
	— _НАРЕД Е. И ОЩЕ ПО-НАРЕД, ЗАЩОТО ТЕ ВИЖДАМ. КАК СА РАНИТЕ ТИ?_
	Мия опипа превръзката на лицето си и направи гримаса.
	— Горе-долу.
	— _… ВИЖДАШ МИ СЕ ТЪЖНА…?_
	— Може би мъничко.
	— _… ТРЯБВА ЛИ ДА ТЕГЛИМ БОЙ НА НЯКОГО?_
	— Трябва да останеш тук, Затъмнение. Дръж улицата под око.
	— _… КАКТО ПОЖЕЛАЕШ…_
	Мия се усмихна и пое бавно по улицата, доволна, че поне единият от демоните й се съгласява да прави това, което му се казва. Докато наближаваше все повече и повече, докато се изкачваше по отливната тръба до балкончето пред прозореца на Ашлин, тя усети, че влиянието на Затъмнение над нея започна да се губи и пеперудите изпълзяха в корема й. Хладното, хлъзгаво, неприятно усещане продължаваше да й бъде чуждо. То я караше да се чувства незначителна. Караше я да се чувства слаба.
	Черна майко, как мразеше да се страхува!
	Тя се приведе до прозореца и се приготви да почука с юмрук. Омразното усещане, че в корема й лазят мравки. Студена пот щипе шевовете на бузата й. Тя стисна зъби, изцеди куража от петите си и тихо почука.
	Прозорецът се отвори и Ашлин се показа окъпана в изгаряща слънчева светлина. За кратко Мия забрави кръвта, смъртта, страха и само отпиваше гледката на това момиче, което пак беше рискувало живота си — то събра сведенията в Бяла крепост, намаза мечовете на коприненката, за да изравни шансовете им, и следваше Мия напред-назад из републиката, без да й трепне окото.
	— О, богиньо! — отрони Ашлин и притисна устни в нейните.
	Мия затвори очи, плъзна ръцете си на кръста й и остави момичето да обсипе с целувки лицето й. Като я хвана за ръка, Аш я отведе до кревата, сложи я да легне и я прегърна здраво. Въпреки болката в спуканите ребра и страданията от последните няколко дни Мия задиша по-леко, вдъхна лавандулата и миризмата на къна в косата на Ашлин. Държеше в обятията си и нея я държаха — толкова простичко беше.
	— Липсваше ми — промърмори Аш.
	— Ти също ми липсваше.
	Те пак се целунаха дълго, блажено, нежно. Ашлин я притегли към себе си, зарови лицето си в шията й. Дълго лежаха така, телата им прилягаха едно към друго като странни парченца от пъзел. От всички места, на които очакваше да я изведе пътят, последното беше в прегръдките на това момиче. Но и най-топлото. Най-сладкото.
	След като дълго се наслаждаваха на безметежното безделие, Аш най-накрая се отдръпна и огледа Мия от върха на главата до сянката под нея.
	— Къде е господин Присмехулник?
	— Отпратих го обратно в крепостта — въздъхна Мия.
	— На бас се хващам, че това не му се е понравило.
	Мия сви рамене и завъртя крайчеца на една от плитките на Ашлин.
	— Заяждаше се с мен. Все има да каже нещо язвително. Все се съмнява. Все настоява. Никога не е… просто добър.
	— Прилича ми на едно момиче, което познавам — усмихна се Аш.
	Мия повдигна вежди и я изгледа смразяващо.
	— О, така ли?
	— Истината реже най-остро, Корвере — ухили се Аш.
	— Обиждате ме, доня. Държа да знаете, че съм страшно мила.
	Аш се ухили.
	— Аз всъщност мислих по въпроса.
	— Колко страшно мила съм аз?
	— Не — извъртя очи Ашлин. — За спътниците ти. И колко различни са те. През цялото време, докато странствах със Затъмнение, успях да я опозная доста добре. Тя и господин Дружелюбие са като пълен мрак и пълна светлина. Той е язвителен, заядлив, истински трън в задника. Затъмнение е по-простодушна, по-пряма. И разбрах, че тези черти напомнят много за теб и лорд Касий. Ти сама каза, че той никога не се е мъчил да открие истината за здрачините.
	— Значи мислиш…
	— Нищо не мисля — сви рамене Аш. — Просто е любопитно. Може би спътникът наследява особеностите на здрачина, които най-напред се запечатват върху него?
	Мия помисли известно време и това й се стори вярно. Ако съдеше честно, двамата й спътници ужасно много приличаха на хората, с които най-напред бяха кръстосвали надлъж и шир. Злобливият черен хумор и хапливото остроумие на котарака сянка. Сляпата вярност на сенчестата вълчица, склонността й към насилие във всяка ситуация.
	Възможно ли беше Господин Благ да е нейното мрачно отражение?
	И ако това е истина, нима неговите мисли не са най-добрата мяра за _нейните_?
	_… те не са твои приятели, мия…_
	— Тревожех се за теб — прошепна Ашлин. — По време на Венатус в Бяла крепост. Съжалявам, че съм пропуснала втората група мечове. Ама че глупаво от моя страна!
	Мия примигна, отново събра разпилените си мисли. Погледна Ашлин в очите.
	Зачуди се…
	— Едва ли ти е било лесно да се промъкнеш под арената, без никой да те види — рече накрая. — Пък и все пак всичко мина добре.
	Аш захапа устна.
	— Тя те рани.
	— Добре съм — въздъхна Мия. — Спукани ребра. Няколко драскотини.
	Ашлин се облегна на лакътя си и нежно погали с пръсти превръзката на челото и бузата на Мия.
	— Не приличаше на драскотина, когато те разсече.
	— Добре съм, Аш.
	— Покажи ми.
	Мия поклати глава, страхът се загнезди в корема й.
	— Ашлин, аз не…
	— Мия — тихо я прекъсна Аш и взе ръката й. — Покажи ми.
	Страхът. Като отрова се надигна в корема й. Прииска й се тозчас Господин Благ и Затъмнение да се върнат при нея. Животът беше къде-къде по-лесен, когато не обръщаш внимание на последствията и не мислиш за болката. Не друг, а нейните спътници й даваха сили, позволяваха й да бъде страшилище на пясъка, да не мисли, когато ранява или нея я раняват. Тя беше стомана, когато бяха в нея. Без тях…
	_Какво съм аз без тях?_
	При всичките й дрънканици, че предпочита да изглежда опасна, отколкото да бъде красива, тя още се страхуваше от вида на раната под превръзката. Или от това, което щеше да види в очите на Ашлин, когато я махнеше. Но също толкова бързо усети как у нея се надига старата й невъздържаност. Гневът, който беше вечният й спътник през годините между деня на бащиното й обесване и днешния ден.
	Какво я интересуваше как ще изглежда?
	С какво това би променило същността й?
	Мия отвърза превръзката от челото си. Тя беше залепнала за раната, засъхналата кръв беше направила марлята твърда като кора и тя трябваше да я дръпне, за да я освободи. Заболя я и тя направи гримаса. Ашлин седеше, без да помръдва, и я наблюдаваше с красивите си сини очи. Мия се погледна в огледалото. Дълбоката рана прорязваше челото й и се извиваше в ужасна кука на лявата й буза, нашарена с шевовете, които желязната ръка на Магот беше направила.
	— Не е толкова зле — измърмори Ашлин.
	— Лъжкиня — отвърна Мия.
	— Такава съм — самодоволно се ухили Ашлин. — Но за това не лъжа.
	Момичето се приведе напред и с устни като нежни перца зацелува челото на Мия. Спусна се надолу и обсипа с нежни целувчици дъгата на раната и накрая притисна устните си в тези на Мия.
	— Нашите белези са дарове от враговете ни — прошепна до устата й Ашлин. — Да ни напомнят, че не са били достатъчно сръчни да ни видят сметката.
	Мия се усмихна слабо, сплете пръсти с нейните.
	— Ти се бори смело на арената — каза й Аш.
	— Това е детска игра, щом Господин Благ и Затъмнение са до мен.
	— Но ето че си дошла тук сама. Това едва ли е било детска игра.
	Мия поклати глава.
	— Не беше.
	— Не се продавай евтино, Корвере. Няма друг жив човек, който да може да прави това, което ти умееш. Ти си най-смелото същество, което познавам. Богиньо, как само се уплаших, когато скочи след Пеещата сабя… — Ашлин разклати глава и тупна закачливо Мия по крака. — Не прави подобни щуротии друг път, чуваш ли ме?
	— Не можех да я оставя да падне, Ашлин.
	Погледът на момичето се смекчи, лека бръчица се заформи между веждите й.
	— Защо не?
	— Тя ми спаси живота.
	— А докато спасяваше нейния, ти изложи на риск своя. — Аш поклати глава, сините й очи заблестяха. — За друго сме дошли тук, Мия. За нещо по-голямо от живота на един гладиат. Става дума за бъдещето на републиката. За края на една тирания, която прекалено дълго вече е оставена да трови с разложението си. За края на Червената църква, края на…
	— Знам защо сме тук, Ашлин. Аз не съм жена герой. Не съм проклета спасителка. Това е _моят_ план, забрави ли?
	— Май не аз имам нужда от напомняне.
	Мия се намръщи и се дръпна от прегръдката на Ашлин. Отиде до писалището, намери цигарилосите си и драсна кремъка. Вдъхна дълбоко въпреки болката в ребрата и усети как подсладената със захар топлина се разстила по езика й, пари по устните й.
	— Магот умря — въздъхна тя.
	— Какво? Как?
	— Изглежда, Аркад е сипал _Елегия_ във вечерята ни. Работил е за Леонид. Налага се Леона да продаде неколцина гладиати, за да отбие баща си и аз да мога да изляза да се боря на Магни. Но гладиатите са надушили заговора за продажбата им.
	— И какво мислят по въпроса?
	— А според теб какво мислят, по дяволите? — Мия скръсти ръце и се облегна на стената, а цигарилото увисна от устата й. — Решили са да се вдигнат на бунт. Сидоний се опитва да ме убеди да им помогна. Той знае, че мога да се измъквам от килията и да ги освободя. Ако нападнат през нивганощта, ще покосят стражите на Леона.
	— По дяволите! — измърмори Ашлин. — Как ще ги спреш? Ще ги издадеш на Леона?
	Мия погледна Аш и дръпна силно от цигарилото.
	— Кой казва, че ще ги спра?
	— Какво?
	— Те не заслужават да умрат, Аш. Нито един от тях. Не и за това.
	— Мия, знам, че чувстваш тези хора близки, повярвай ми, знам. Но ти винаги си се грижила твърде много за другите, даже като чирак. Предупредих те тогава, предупреждавам те и сега.
	Мия изгледа намръщено момичето на кревата. Старият прелестен гняв поглъщаше целия й страх.
	— Аш, ако не бях пощадила живота на онова момче на последния изпит, щях да бъда на пиршеството по случай посвещението, когато ти сипа отрова в храната. Щях да бъда вързана като Тих и останалите, оставена изцяло на милостта на луминатите.
	— Аз нямаше да позволя това да стане.
	— Ти нямаше да можеш да ги спреш — отвърна Мия. — Ремус щеше да ме заколи още щом ме докопаше в ръцете си. Не се заблуждавай. Ако не бях показала милост и не се бях провалила на изпитанието, щях да бъда мъртва точно като Трик.
	Аш трепна. Дълго и треперливо пое въздух.
	— Нападаш ме с това всеки път, когато спорим. Не е честно, Мия.
	— О, а честно ли беше, че го отрови?
	— Виж, съжалявам, че Трик трябваше да умре. Знам, че ти държеше на него. Аз също го харесвах. Но точно там е въпросът, Мия. Всеки си има близки, които го обичат. Гладиатите, които уби на арената, луминатите, на които тегли ножа в Планината — всеки от тях е бил нечия дъщеря или син. Всеки е имал близки, които да го оплачат. Заели сме с нещо, което е по-голямо от една личност или даже от хиляда. Това е бъдещето на републиката. Това е _всичко_, за което ти си се трудила.
	Мия се намръщи и дръпна силно дима от цигарилото си. Ашлин стана от кревата, отиде до нея и взе ръката й.
	— Ти си родена за това. И мисля, че го знаеш. В часа, когато баща ти е решил да въстане срещу републиката, ти си била обречена на велики и страшни дела. Ала съдбата нямаше да те избере, ако не си била достатъчно силна, за да понесеш това бреме. Знам, че си уплашена. Знам, че те боли. Но вече сме толкова близо. Можеш да успееш. Ти си най-силният човек, когото познавам. Това е една от причините да те обичам, Мия Корвере.
	Напоеният с карамфил дим се изви между пръстите й, понесе се във въздуха и се вплете в думите, които още висяха тежко над главата й.
	— Какво каза?
	Аш се приближи и сплете ръцете си с нейните. Притисна тялото си в нейното. Допря устните си в нейните. Целувката беше нежна, сладка, опияняваща, подът под краката й пропадна, обгърна я миризмата на лавандула, горящ карамфил и болезнен, стенещ копнеж. Целият свят спря въртенето си. Времето застина.
	— Казах, че те обичам, Мия Корвере — прошепна Аш.
	_За хора като нас няма обещания за вечност…_
	— _… мия…_
	Мия си пое дъх с разтуптяно сърце. Откъсна поглед от сините очи и видя на перваза на прозореца познатия силует. Не-котаракът почистваше лапичката си с не-езичето си.
	— Какво има? — попита тя.
	— _… фуриян…_ — отвърна Господин Благ.


	Тичаше като полудяла нагоре по възвишението, наметалото плющеше зад нея, а тя дори не си правеше труда да се крие под покривалото си от сенки. Ако някой от Отдих я забележеше, тъй да бъде, ала последиците случаен непознат да зърне шампионката на колегиума на улицата бледнееха в сравнение с това какво я чакаше, ако стражите откриеха, че я няма в килията й. Глупачка беше да рискува да ходи при Ашлин, когато всеки час нещо се случваше. Наруга се, че е плиткоумна, и се опита да забрави факта, че Ашлин Ярнхайм…
	_Ашлин Ярнхайм каза, че ме обича._
	Мия прогони тази мисъл сега. А и ребрата й изгаряха от болка.
	— Той буден ли е? — попита задъхано.
	— _… размърда се. ако те повикат…_
	— Знам.
	— _… рискуваш прекалено много, мия. сега всичко виси на косъм…_
	— Знам.
	— _… наистина ли?_
	Мия скръцна със зъби и тичайки, се наруга отново. Господин Благ имаше право. Ашлин също. Размекваше се. Онази Мия, която познаваше, беше упорита. Целеустремена. У нея гореше желание за едно и само за едно нещо. Повече не можеше да си позволява тази близост. Рисковете, които поемаше заради нея, всичко, което щеше да иде на вятъра, ако се провалеше тук…
	На безопасно разстояние от Гнездото тя се загърна с наметалото от сенки, прекрачи през желязната врата, както беше правила вече дузина пъти, и пипнешком заслиза към казармите. Като прихвана мрака, тя прекрачи през сенките в килията си, падна на колене и се улови за гърдите, които изгаряха. От устата й дъхаше огън, главата й се въртеше, тънък слой пот покриваше кожата й. Но след отчаяното й препускане всичко изглеждаше спокойно — ако Фуриян се беше събудил, явно Леона и стражите й още не бяха видели нужда да я повикат.
	_Богиньо, едва се отървах…_
	Тя захвърли наметалото и се появи в тъмното в казармата сред въздишките, похъркването и шумовете на съня. Сидоний, който лежеше в посипания със слама ъгъл, бавно отвори очите си — мъжът, изглежда, притежаваше свръхестествена способност да я усеща, когато се завръщаше. А може би и когато излизаше.
	— Не можа да спиш ли? — измърмори той, докато търкаше очите си. — Имам чудно лекарство.
	Мия се намръщи и тъй като не искаше да слуша поредния урок за ползите от чистата съвест, си замълча. Тежки стъпки заслизаха по стълбите, ключовете се превъртяха в мекверка отстрани до портата. Сидоний седна на сламата, поизпъна се и изгледа с присвити очи тримата стражи, които се приближиха в пълно въоръжение.
	— Стой спокоен — рече тя. — Идват за мен.
	— Аз съм достатъчно спокоен, Мия — прошепна той. — И вярвам, че и с теб ще е така.
	Тримата стражи дойдоха до килията, предвождани от капитан Ганик.
	— Непадналия се събуди — каза той. — Има болки. Дона Леона заповяда да те вдигнем, ако той дойде в съзнание, и да ти дадем всички привилегии. Сега когато Магот си отиде…
	— Да, ще се погрижа — въздъхна Мия. — С ваше позволение, водете ме при него.
	Стражите отключиха килията и Мия се надигна. Сидоний проследи как я отведоха през казармите нагоре в крепостта и навън до лазарета. Умът й още се въртеше и се мъчеше да реши какво да прави с приготовлението на въстанието, кое е право и кое не. В главата й се блъскаха думите на Ашлин и господин Благ. Душата й се разкъсваше — отмъщението, което я бе движило през всичките тези години, срещу мисълта да остави Сид и другите да умрат.
	Кое беше по-важното?
	Да си отмъсти за майка и баща, които — както се оказва — изобщо не е познавала? Или да живее с хора, които — колкото и да се опитваше да го отрече — бяха вече нейни приятели?
	Беше станало късно, но докато наближаваше, Мия чу как изборът й изруга в нея. Когато влезе, видя Фуриян да лежи на каменната маса, плувнал в пот. Ръцете и краката му бяха вързани с каиши, а по превръзката на гърдите му имаше петна от кръв.
	— Гламчото се опитал да разкъса превръзките — измърмори Ганик под носа си. — Трябваше да го вържем.
	— _Пълзят по мен гнусни личинки!_ — простена Фуриян.
	— Оставете ме с него — каза Мия на Ганик. — Аз ще се погрижа за раните му. Ще ви бъда задължена, ако предадете на Пръста да свари малко оцет.
	— Дадено, шампионке — отвърна стражът.
	Ганик кимна на подчинените си, остави двамцата на пост пред вратата на лазарета и тръгна да събуди готвача. Мия влезе вътре и забеляза, че Пеещата сабя не беше на каменната си маса. Изглежда, я бяха пренесли долу в килията й по някое време през нивганощта — твърде рано беше да я продадат на Кайто. Което означаваше, че с Фуриян оставаха сами…
	Мъжът я огледа от горе до долу с мрачна бръчка на красивото чело. Гладът в нея се надигна, както винаги ставаше, когато той беше наблизо. Непадналия още изглеждаше доста зле, дългата му коса беше провиснала от пот, кожата му жълтееше нездраво. Но беше буден, нащрек, черните му очи гледаха втренчено сребърната торква на шията й.
	— Обявила те е за шампионка? — прошепна той.
	— Не съм я молила — отвърна Мия. — Но, честно казано, никой не знаеше дали ще дойдеш в съзнание.
	— Значи, тя ти подарява торквата ми още преди да съм изстинал и ме оставя да гния тук?
	— Не гниеш — въздъхна Мия.
	— По цялото ми тяло пълзят ларви на мухи!
	— Личинките премахват плътта, която гние от отровата на Изгнаницата. Те ти спасиха живота. И ако не се усмириш и не престанеш да се мяташ под каишите, пак ще прокървиш. — Мия затършува по рафтовете, събра съставки. — Болката обаче сигурно те измъчва. Ще ти приготвя нещо за нея.
	Фуриян отпусна глава на масата, гласът му натежа от умора.
	— Да не би домина да те е обявила и за медицинска сестра, освен за шампионка? Къде е Магот?
	Мия стисна устни, стри билките в хаванчето.
	— Магот умря.
	Намусеното лице на Фуриян се посмекчи, в очите му се появи учудване.
	— Как?
	— Аркад е сипал _Елегия_ във вечерята на всички. Магот и Ото не издържаха, докато сваря противоотровата.
	— Аркад ли?
	— Да.
	— Друг път! — прошепна Фуриян. — Аркад е бил гладиат. Човек като него гледа враговете си в очите и им нанася удар с меча, а не с горчива отрова.
	Мия сви рамене и като помириса внимателно една чаша с вода, разтвори сместа в нея. Отнесе я на Фуриян, постави я до устните му и видя как сянката му затрепери вълнообразно по краищата. Нейната собствена сянка припълзя като желязо, теглено от магнит. Въпросите се завъртяха в ума й. Коя съм аз? Кои сме ние? Защо? Кой? Как?
	— Това е само гаснещ лист и малко джиншира. Ще облекчи болката.
	Непадналия я изгледа с присвити очи.
	— Ти ми спаси живота, Фуриян. Това е дълг, който не се забравя. Ако исках да те убия, можех да приготвя такава отвара, че никога да не се събудиш. Сега пий.
	Доскорошният шампион изсумтя нещо в съгласие и изгълта течността, която Мия изля в устата му. Главата му се отпусна отново на масата и той въздъхна, загледан в тавана, като огъваше китките си в каишите.
	— Помня… че след мача… ти премахна болката ми.
	— Домашно лекарство — сви рамене Мия. — Лесно се приготвя.
	— Не — поклати глава Фуриян. — Преди да ми дадеш сънотворното. Когато бях на масата и крещях. Когато твоята… когато сенките ни се докоснаха.
	Мия се намръщи, спомни си онзи момент под арената в Бяла крепост. Когато сянката й беше потъмняла, беше усетила _повече_ болка — агонията на Фуриян се беше смесила с нейната. Тя предполагаше, че някак си беше споделила теглото му, но явно беше облекчила страданието му, поемайки го върху себе си.
	_Защо?_
	_Кой?_
	_Как?_
	— Не знаех, че мога да правя това — призна тя. — За първи път ми е.
	Фуриян не каза нищо, само я изгледа с тъмните си красиви очи. Тя видя, че дозата, която му даде, подейства и заглади набразденото му от болките лице.
	— Аз… исках да ти благодаря, Фуриян. Задето повика мрака на арената. Ако не бяхте вие със Сабята, Изгнаницата щеше да ми види сметката.
	— Ти си послужи с измама — отвърна той. — Беше направила нещо с мечовете на коприненката.
	— Ти усука сянката й. Предполагам, че това прави и двама ни измамници, нали?
	Непадналия дълго мълча и само се взираше. Когато най-накрая отвори уста, направи го колебливо, сякаш хвалбите не се нравеха много на езика му.
	— Ти рискува живота си за посестрима гладиат — каза той. — Рискува живота си заради _мен_. Мошеничеството настрана, но ти показа вярност към колегиума. Беше редно да ти се отплатя.
	— Това хвалба ли беше? — удиви се Мия. — ’Паст и кръв, май турих повечко гаснещ лист в чая ти.
	Фуриян се подсмихна едва-едва.
	— Не се възгордявай, момиче. Ще си върна торквата веднага щом мога да държа меч в ръката си. Не се заблуждавай, когато се бия на Магни, ще изляза като шампион на този колегиум.
	Мия поклати глава и отново се опита да разгадае мъжа. Той се отнасяше към нея с презрение, говореше за дарбите им с мрака като за магьосничество. Но в критичния момент беше използвал сенките, за да могат Соколите да надвият Изгнаницата. Нравствеността настрана, но той явно беше готов да пожертва всичко за победата.
	— Защо това е толкова важно за теб? — попита го тя.
	— Казах ти вече, Врано. _Такъв съм си._
	— Това не е причина — въздъхна Мия. — Ти не си се родил гладиат. Все трябва да си имал друг живот преди това.
	Фуриян поклати глава. Примигна бавно.
	— Не бих го нарекъл така.
	— Е, какъв си бил? Убиец? Изнасилвач? Крадец?
	Фуриян гледаше сякаш през нея, неясни мисли се въртяха в бездънните му очи. Но гаснещият лист почваше да действа, а от бъбривия корен, който беше добавила към сместа, езикът му вече се развързваше. Тя почувства вина, че му сипа от корена с надеждата той да се разкрие, но искаше да разбере този мъж, да се опита да прецени коя страна ще вземе той, ако Сидоний и другите се вдигнат на бунт.
	— Убиец, изнасилвач, крадец — отвърна Фуриян с пресипнал глас. — Това и много повече. Бях чудовище, което тъпчеше джобовете си с хорските злочестини. Мъже. Жени. Деца.
	— С какво си се занимавал?
	Фуриян насочи поглед към стените край тях, ръждясалата стомана и железните решетки.
	— Попълвах бройката на ей такива места. Плътта — хлябът ми, кръвта — виното ми.
	— Бил си търговец на роби?
	Фуриян кимна и тихо продължи:
	— Дълги години командвах един кораб. „Желязната чайка“. Плавахме покрай ашкахските брегове чак до Нууваш, източен Лийс от Амай до Та’нисе. Продавах мъжете на бойните ями, жените на публичните домове, децата на всеки, който ги поискаше. — Мъчително повдигане на раменете. — Ако пък не се намереше кой да ги иска, изхвърляхме ги през борда.
	— ’Паст и кръв — Мия изви погнусено устни.
	— Осъждаш ме.
	— Имаш право, мътните те взели, осъждам те — изсъска тя.
	— Надали по-сурово, отколкото аз се осъждам.
	— Трудно ми е да го повярвам — изрече Мия с леден глас.
	— Вярвай в каквото си щеш, Врано. Хората вечно така правят.
	— Е, как тогава си се озовал тук?
	Фуриян затвори очи, дълго и дълбоко въздъхна. За миг Мия си помисли, че се е унесъл в сън. Но накрая той заговори с натежал глас — от умората и от нещо още по-печално. Разкаяние? Срам?
	— Нападнахме едно селце в Ашках. Доведохме на борда мисионер на Аа. Рафа му беше името. Оставих хората си да се поразвлекат с него. Нали разбираш, ние не обичахме много-много поповете. Бихме го. Горихме го. Накрая хвърлихме дребна риба, за да примамим драконите, и аз му казах да скача във водата. Когато човекът погледне надолу към синята вода, тогава виждаш в очите му колко струва. Едни се молят. Други проклинат. А на трети краката се подкосяват и не могат да се помръднат. Знаеш ли какво направи Рафа?
	— Няма да гадая — сви рамене тя. — Аз също не обичам попове.
	— Помоли се на Аа да ни прости. Докато стоеше на онази дъска над водата, под него обикаляше деветметров ураганов дракон. А онзи кучи син почва _да се моли за нас_.
	Непадналия поклати глава.
	— Никога не бях виждал втори като него. Затова му подарих живота. По онова време и сам не разбирах защо. Той остана на кораба с нас близо година. Учеше ме на евангелието на Всевиждащия. Учеше ме, че съм бил изгубен, едно животно и нищо повече, но че мога да преоткрия човешката си същност, ако прегърна Светлината. Каза ми още, че трябва да изкупя всички злини, които съм сторил. И тъй, след като една година четох и спорих, мразих, фучах и плачех сам в дългите часове на нивганощ, аз приех Всевиждащия в живота си. Обърнах гръб на мрака. Насочихме платната към Висящите градини. И се продадох.
	— Ти!… — примигна Мия.
	— Струва ти се безумно, нали? Що за глупак ще избере това?
	— Но… _защо_?
	— Знаех, че Аа ще ми даде възможност да спася душата си, ако се оставя на волята му. И той ме доведе тук. Място на премеждия, чистота, страдания. Но накрая, на пясъците на Магни, когато коленича пред върховния кардинал, окъпан в победата си, той няма просто да ме обяви за свободен, а за свободен _човек_. Не животно, Врано. _Човек._ И там ще намеря спасение.
	Фуриян кимна, пое дълбоко въздух, сякаш беше очистил кръвта си от някаква отрова.
	Мия скръсти ръце и се намръщи.
	— Така, значи? Мислиш си, че ще изкупиш греховете си за стотиците мъже и жени, които си продал, като убиеш още стотици? Няма да измиеш ръцете си, като ги къпеш в кръвта на други хора, Фуриян. Повярвай ми, от това те стават само още по-червени.
	Мъжът поклати глава с навъсено чело.
	— Не очаквам да ме разбереш. Магни е свят ритуал. На него съдия е ръката на самия Бог. И ако има нещо, на което Рафа ме научи, то е, че нещата, които _правим_, са по-важни от нещата, които сме _направили_.
	Мия чу стъпки зад гърба си, на вратата на лазарета се почука. В стаята влезе Ганик с още двама стражи, които носеха димящ котел.
	— Оцета ти, сварен, както пожела.
	Мия кимна, обърна се към Фуриян.
	— Сега ще ти махна личинките. Ще боли.
	— Животът винаги боли. Той е болка, загуба, саможертва. — Фуриян стисна зъби и затвори очи. — Но ние трябва да се радваме на болката. Щом тя ни носи спасение.


	Върна се в килията си, придружена от двама пазачи, по един от всяка страна. Сидоний отвори очи, щом вратата се тръшна зад нея и ключалката с мекверка се превъртя. Мия внимателно беше забелязала изпод око на влизане кой ключ на желязната халка отключва портата към казармите и кой — вратата на килията й.
	Така ли беше правилно да постъпи?
	Дали накрая щяха да разберат, че е направила това за добро?
	— Говорих с Фуриян — шепнешком заразказва тя, щом стражите си отидоха.
	— За какво? — измърмори Сидоний.
	— Кой е той. Как разсъждава. Откъде идва. — Тя поклати глава. — Той си мечтае само за Магни. Никога не би направил крачка, която ще изложи игрите на риск. Мисля, че още е твърде болен, за да ни попречи, но когато ние въстанем, той за нищо на света няма да се присъедини към нас.
	— Когато _ние_ въстанем?
	— Да, братко.
	Мия протегна ръка в тъмното и стисна ръката на Сидоний.
	— Ние.


>>	29.
>>	Въстание

	Много беше заложил на едно момиче.
	Стомахът на Сидоний се беше свил на топка от нерви, вече не помнеше кога за последно беше ял с апетит. Пет дни бяха минали, откакто Мия му предложи плана си в тъмнината на килията им, но оттогава Сид почти не беше мигнал. Вместо това нивганощем крачеше напред-назад в клетката си, гледаше втренчено мекверка на вратата и броеше часовете до началото.
	Преди три дни Мия беше преместена в стаята на шампиона и за първи път, откакто беше пристигнал във Вранско гнездо, Сид беше останал сам. Сам със страховете си от предстоящото, от риска, на който всички се излагаха, от съдбата, която ги очакваше, ако се провалят. Той възлагаше толкова много надежди на Мия и толкова много тежеше на нейните рамене. Беше служил вярно на Дарий Корвере и виждаше как чертите, на които се възхищаваше у него, се надигаха със застрашителна прилика у дъщеря му. Храброст. Прозорливост. Свирепост. Ала Мия беше изгубила баща си още като дете и оттогава беше попадала в компанията на сенки и убийци.
	Сидоний я харесваше. Но можеше ли да каже спокойно, че я познава?
	Можеше ли да й се довери?
	Преди три нивганощи доня Леона се беше срещнала с Варо Кайто и докато те пиеха и се гощаваха, под масата демонът на Мия беше подслушал всяка тяхна дума. Леона явно беше отрупала търговеца на плът с медени думи и медено вино, уговаряйки продажбата на Брин, Касапина, Феликс, Албанус, Пеещата сабя и самия Сидоний. Сумата беше тлъста и Леона щеше да успее да посрещне първото плащане към баща си, но това щеше да й излезе солено. Колегиумът щеше да се опразни, щяха да останат само Мия, Пробуждащия вълните и Фуриян. Леона щеше да рискува всичко с едно последно хвърляне на Магни. Но и през ум не й минаваше, че Соколите й се канят да хвърлят свой собствен зар.
	Вечерята мина мълчаливо, гладиатите бяха потиснати. В къпалнята и край тренировъчните кукли шепнешком обсъждаха плана. Всички бяха съгласни, че шансовете за успех са толкова нищожни, че може да се проврат в цепнатина в калдъръма, и Сид надушваше миризма на страх във въздуха. Едно беше да рискуваш живота си на арената, съвсем друго да се изправиш срещу републиката. Администратиите. Самия Сенат. Всеки от тях разбираше, че това е крачка, след която нищо не може да се върне назад. Печатът от жигосването щеше да се изтрие едва няколко минути след смъртта им, така че нямаше как да скрият кои и какви са, ако искаха да продължат да дишат. Избягалият роб в републиката оставаше завинаги беглец.
	И все пак беше по-добре да бягат, отколкото да умрат на колене.
	Даже след няколкодневна допълнителна почивка Пеещата сабя продължаваше да носи дебела превръзка на гърба и ръката си. Ребрата на Мия още я боляха, но поне отново можеше да използва и двете си очи. Пробуждащия вълните и Сидоний още не се бяха възстановили напълно от последното състезание на арената, а Касапина все така куцаше — от само себе си се разбираше, че това не беше най-страховитият боен отряд, събиран някога. Но ако всичко минеше добре, те имаха на своя страна изненадата, а и всички до един бяха обучени гладиати.
	Според уговорката продажбата им трябваше да се състои на следващия ден.
	Кайто вече беше платил предварителната вноска.
	Сега беше моментът — или никога.
	Нивганощ се беше спуснала, хладни ветрове целуваха стените с цвят на охра, дяволи от прах танцуваха в градината. След предателството на Аркад доня Леона беше удвоила постовете около къщата и стражите бяха навсякъде. Но при все това гладиатите си разменяха шепнешком думи и тайни кимвания и всичко изглеждаше готово.
	Но, дъщери, това чакане…
	Седяха в мрака, без да продумват, никой не помръдваше. Гледаха как алхимичните кълба бавно потъмняха, а звуците в крепостта постепенно стихнаха. Сид чуваше Пеещата сабя да напява в килията си — без съмнение някаква последна молитва за късмет към майка Трелена. В килията от другата страна на коридора Касапина беше клекнал, поклащаше се напред-назад, готов да скочи.
	Сид си спомни времената в легиона. В нощта преди битка винаги беше най-зле. В ония дни го крепеше вярата му в Аа. Предаността му към джустикуса. Утехата на събратята му луминати и увереността, че делата им са справедливи. Всичко това сега беше минало и само чистата съвест и дамгата на гърдите му го показваха. Вместо братя луминати, той имаше братя и сестри гладиати. Вместо вярата във Всевиждащия и заповедите на джустикуса, той възлагаше всичките си надежди на седемнайсетгодишната му дъщеря.
	Много беше заложил на едно момиче.
	Сидоний чу глух звук, слабия звън на метал в камък. Касапина също го чу, стана, уви ръце около решетките на килията си. Мия имаше два начина да ги освободи, щом веднъж се измъкнеше крадешком от стаята си. Или с груба сила да счупи мекверка и да вдигне вътрешните врати на килиите им, или да открадне главния ключ от постовите. Сид нямаше представа кой ще избере. Но сърцето му заби, когато видя по стълбите към подземното преддверие да пълзи силует, стиснал дървена палка в едната ръка и както личеше, железен ключ в другата.
	— ’Паст и кръв, успяла е! — ухили се Касапина.
	Мия превъртя ключа в мекверка, отключи вратите на килиите, вдигна назъбената врата, а Сидоний направи гримаса, щом чу стърженето на камък върху желязо. Гладиатите се измъкнаха тихомълком от казармата, събраха се в преддверието с изопнати нерви и свирепи усмивки. Сидоний прегърна набързо Мия и зашепна:
	— Някакви затруднения?
	Тя поклати глава.
	— Четирима от стражите са вън от играта. Другите двама са в предния двор.
	— Да запретваме ръкави тогава — прошепна Пробуждащия вълните.
	— Да — кимна момичето. — И тихо, дявол ви взел.
	Мия поведе групата нагоре по стълбите, където на плочите бяха проснати телата на четирима от стражите на Леона. Мъжете, между които беше и капитан Ганик, бяха облечени в черни кожени брони, соколови пера красяха шлемовете им. Всеки от тях беше получил удар с тояга и беше загубил съзнание. Гладиатите набързо им свалиха броните и Сидоний, Пробуждащия вълните, Касапина и Феликс ги навлякоха. Варената кожа не само щеше да ги пази, ако нещата загрубееха, но високите предпазители на бузите скриваха отлично дамгите им.
	Разпределиха помежду си оръжията — дървени топори и къси мечове. В далечината Сид чу камбаните във Врански отдих да удрят четвъртия час. Чуваха и шума на вълните, които се разбиваха в скалистия бряг. Ослепителната светлина на двете слънца струеше през отворените прозорци, копринените завеси се къдреха като вълни и гладиатите тайно се запромъкваха през крепостта.
	Вървяха по коридора колкото се може по-тихо към залостените входни врати. Касапина и Пробуждащия вълните вдигнаха дебелия прът и гладиатите се струпаха на малка групичка на прага.
	— Готови ли сме? — попита Сидоний.
	— Да. — Пеещата сабя вдигна меча си в лявата си ръка.
	Мия отвори вратата и гладиатите се спуснаха безшумно към външната решетъчна порта. Няколко мига отне на стражите да проумеят какво виждат, ала дотогава вече беше твърде късно. Сидоний фрасна единия право в гърлото и той се просна назад. Пробуждащия вълните блъсна другия страж и го затисна в стената на караулното помещение. Мъжът вдигна палката си, понечи да извика, но викът му се превърна в приглушен хленч, когато Мия затисна устата му с ръка и заби коляно в топките му. Той се преви като отрязано дърво, момичето сграбчи палката му още във въздуха, счупи я в главата му и го тръшна възнак.
	Касапина вдигна решетъчната порта, а в това време Пеещата сабя и Албанус свалиха броните на двамата стражи и си сложиха нагръдниците. Мия беше твърде дребничка, за да носи мъжка ризница, а освен това нямаше достатъчно паднали в безсъзнание стражи. Вместо това тя се загърна в наметало, което само Аа знаеше откъде бе взела, и нахлупи ниско над очите си качулката.
	— Добре — изрече шепнешком. — Тръгваме към „Славната хрътка“ на пристанището.
	— Вървете изправени, гледайте хората в очите — напомни им Пеещата сабя. — Ще спечелим играта, ако си дадем вид, че сме от местните.
	Гладиатите кимнаха и събрали цялото спокойствие, на което бяха способни, забиха тежко крака под строй от портата надолу по пътя. Най-отзад вървеше Мия, нахлупила ниско качулката си. Бронята на Пробуждащия вълните стоеше накриво на широките му рамене, ръката на Пеещата сабя още беше увита с превръзки, изцапана с петна от кръв тук-там — премяната им нямаше да издържи един по-внимателен поглед. Но беше късен час и пристанището под Гнездото беше притихнало. Те се надяваха, че хитростта им няма да бъде разкрита, преди да се качат на борда.
	Най-отпред маршируваше Сидоний и се мъчеше да не издава нервността си. Зарът беше хвърлен и сега всичко беше в ръцете на съдбата, но, дъщери, колко усилия му костваше да не хукне да бяга колкото и докъдето му издържат краката. Групата вървеше надолу по прашния път, който опасваше Вранско гнездо. Сид се взираше далече към сините води на Морето на мечовете. Когато навлязоха в града, подминаха неколцина стопани по пътя към пазара, един пратеник, който търчеше по работите на господаря си, няколко момчетии, струпани около самун откраднат хляб. Нито един от тях не им обърна внимание.
	Високите мачти на корабите вече се виждаха, издигнали се нависоко в пристанището, и сърцето на Сид се разтуптя, когато си помисли за безбрежния син океан, за местата, към които можеха да отплават — все едно накъде, само по-далече оттук. Той погледна другите гладиати, рискува да се усмихне, Брин му върна още по-широка усмивка, Пробуждащия вълните прошепна „Не се отпускайте“. Приближиха в строй, във въздуха миризма на сол, писъкът на чайките като музика в ушите им, всяка крачка ги отвеждаше по-близо…
	— По-живо — измърмори Пеещата сабя. — Войници напред!
	Сид стисна зъби, но не забави крачка. Забеляза четиримата легионери от гарнизона във Врански отдих, които се спускаха от другата страна на улицата. Не знаеше дали местните войници се срещаха със стражите на Леона, но мъжете на оръжието бяха склонни да се събират и да се оплакват един другиму все едно за кого работеха. Ала отдалече маскировката им трябваше да мине, а им оставаха само стотина метра до пристани…
	— Аз те познавам — рече някой.
	Сидоний се закова, погледна назад. Млада червенокоса жена, която носеше шапка с перо и вързоп на пътуващ търговец, се беше спряла на улицата и сочеше Мия.
	— Четири дъщери, познавам те! — повтори тя. — Ти си Спасителката на Ураганова кула!
	Мия стрелна другите предупредително с очи, а на жената се усмихна леко.
	— Да, доня.
	— Видях те как уби речвирма! — извика жената със светнали очи. — Милостиви Аа, каква битка! Никога не съм виждала такова нещо!
	— Благодарности, мидоня — измърмори Мия. — Но аз…
	— Я, гледайте тук! — провикна се търговката на всеослушание. — Спасителката на Ураганова кула!
	— Онези идват — измърмори тихо Пробуждащия вълните.
	Стомахът на Сид се преобърна, защото осъзна, че легионерите са дочули амбулантната търговка и четиримата вече пресичаха улицата. Центурионът видя гъстите кичури пера на шлема на Сидоний и го поздрави високо:
	— Ехо, Ганик, проклет ленивецо! Какво те води насам в този…
	Центурионът спря и с присвити очи изгледа лицето на Сидоний през отвора в шлема му.
	— Ганик?
	— Атака! — извика Мия.
	Гладиатите нападнаха с извадени мечове. Центурионът и хората му се засуетиха с техните, лицата им пребледняха от страх. Стражите на Леона получиха топори и юмруци, но тук нямаше място за милост — това бяха въоръжени до зъби айтриянски легионери, с брони, обучени да убиват. Пробуждащия вълните заби острието си в гърдите на центуриона, набоде го като прасе на шиш. Касапина отблъсна меча на друг, завъртя се, преряза му гърлото и във въздуха заедно със солта плисна алена кръв. Пътуващата продавачка се разпищя и хукна надолу по улицата с викове „Убийство! Убийство!“, а с едно замахване на меча си Сидоний довърши друг легионер. Албанус видя сметката на последния. Той подкоси краката на мъжа, после заби острието си в свивката между рамото и врата му.
	— Към пристанището! — извика Мия. — По-скоро! По-скоро!
	Хукнаха да бягат, захвърляйки всяка престореност за приличие. Сандалите на Сид тупкаха тежко по каменните павета, хората се извръщаха да ги зяпат, а виковете „Убийство!“ от горната страна на улицата се усилваха. Стигнаха доковете, профучаха бързо покрай моряци, търговци, които разтоварваха стоката си, и рибари на кея. До Сид тичаше Пробуждащия вълните, пред тях Брин, на опашката — Мия. Всичките бяха изпръскани с кръв. Видяха „Славната хрътка“, която стоеше на котва на стотина метра навътре в залива.
	Сид се хвърли от кея в лодката на „Хрътката“. Останалите гладиати също наскачаха, Касапина и Пробуждащия вълните уловиха веслата и загребаха, сякаш животът им зависеше от това. Сид чу, че камбаните във Врански отдих вече бият тревога и будят жителите, а страшният вик отекваше нагоре и надолу по заспалите улици.
	— _Въстание!_
	— _Соколите се вдигнаха на бунт!_
	Касапина и Пробуждащия вълните залегнаха здраво за греблата — всеки удар ги приближаваше към „Хрътката“. Пеещата сабя заслони очите си срещу блясъка на водата и кимна към празните мачти.
	— Платната са прибрани.
	— Бързо ще ги вдигнем — изсумтя Пробуждащия вълните.
	— Сигурен ли си? — запъхтяно попита Касапина.
	— Бъди спокоен, братко — кимна другият мъж. — Аз се учех да плавам, когато ти си сукал още от цицките на майка ти.
	— Научил си се да плаваш едва миналата година? — ухили се Брин.
	— Да оставим на спокойствие цицките на майка ми, а? — изръмжа Касапина.
	— Говорете по-кротко, гребете по-здраво — обади се Сид.
	Стигнаха до „Хрътката“, покачиха се по въжената стълба на палубата. Корабът се люшкаше с вълнението, слънчевата светлина гореше на безбрежното синьо небе. Самотен наблюдател се появи от предната част на кораба и поиска да знае какво правят тук, но с опакото на ръката си Пробуждащия вълните го просна с разбит нос на дъските, където той застена. От палубата Сид забеляза раздвижване край доковете, шепа легионери и моряци сочеха към тях.
	— Пробуждащия, веднага трябва да вдигнем платната.
	— Да — кимна мъжът. — Сигурно са долу в трюма. Елате с мен всички.
	Пробуждащия вълните отвори големия дъбов капак към трюма на „Хрътката“ и пъргаво слезе по стълбата във вътрешността на кораба. Втора долу се спусна Пеещата сабя, а Сидоний и другите гладиати я последваха, само Мия и Брин останаха на пост на палубата. Слънчевата светлина се процеждаше през мрежата от греди и осветяваше вътрешността на кораба и гладиатите, които се пръснаха да търсят големите корабни платна, за да отплават с тях. Кошове и бурета, намотани въжета със засъхнала сол по тях и тежки, обковани с желязо сандъци. Но…
	— Не ги виждам — обади се Пеещата сабя.
	— Трябва да са тук някъде — изръмжа Пробуждащия вълните. — Търсете.
	— ’Паст, защо изобщо са решили да прибират платната?
	Сид чу боричкане, стъпки и някой изруга тихо над главите им. Като примижа през плетеницата, той видя очертани на слънчевата светлина два силуета, които се бореха. Едната беше Брин — позна я по кока на главата. Но фигурата зад нея, която я стискаше през врата, приличаше на…
	— Мия?! — прошепна той.
	Чу охкане, мокро тупване, Брин се изтърколи в трюма и се приземи с пъшкане върху едно дебело намотано въже. Сид отвори уста да извика предупредително, ала в същия миг капакът над тях се затръшна и те останаха затворени в трюма на „Хрътката“.
	— ’Паст, какво става? — изсъска Пробуждащия вълните.
	Сидоний беше коленичил до загубилата съзнание Брин, по чиято шия имаше червени отпечатъци. Той погледна напрегнато през решетъчния отвор, устата му изведнъж пресъхна.
	— Врано! — извика той. — Каква игра играеш?
	— Съжалявам, Сидоний — чу се в отговор глухият от печал глас на момичето. — Но веднъж вече ти казах. Последното нещо, за което съм тук, е да играя игри.
	Касапина се изкатери по стълбата и заблъска по капака с меча си в опит да го строши.
	— Какво става тук, по дяволите?
	Гладиатите се спогледаха смутени и уплашени. Бяха затворени в трюма на „Хрътката“ като риба в каца, без да има с кого да се бият, без да могат да се измъкнат.
	— Така ли ми се отплащате? — чу се глас.
	Сидоний погледна нагоре и накъсано пое въздух, когато видя доня Леона да крачи по палубата над главата му. Вместо нивганощната си дреха, тя беше облечена в черно, с изрисувани с чернило очи и коса, сплетена като за война.
	— След всичко, което сторих за вас! — Леона се вгледа отгоре в затворените в трюма гладиати. — Аз ви извадих от калта. Дадох ви храна и подслон под моя покрив. Окъпах ви в слава и с честта на моя колегиум. Така ли ми се отплащате?
	— Врано! — изсъска злобно Пробуждащия вълните, докато обикаляше в кръг като див звяр и гледаше нагоре към палубата. — Какво си направила, Врано?
	— Направила е това, което на никого от вас не му е стискало да направи — отвърна Леона. — Тя остана предана на своята домина.
	— Ти, проклета кучко! — изрева Касапина и удари с ръка по капака. — Ще те убия, безсрамнице!
	— Нищо подобно няма да направиш — каза Леона. — Ще гниеш в трюма, докато реша съдбата ти. И се боя, че тя няма да ти хареса, предателю.
	— Нас ли наричаш предатели? — изкрещя Пеещата сабя. — Аз ти донесох честта в Бяла крепост. Ако не бях аз, Враната никога нямаше да стане победител! А ти ми се отблагодаряваш, като ме продаваш на онзи негодник Варо Кайто още преди да ми зараснат раните? — Жената се изплю на дъските. — Ти, подла пачавро!
	Леона се подсмихна, поклати глава.
	— Чувам само цвърченето на долни плъхове от дупката, която сами са си направили.
	Касапина блъскаше с меча си по капака. Пробуждащия вълните буташе гредите над главите им. От главната каюта на „Хрътката“ се изсипаха половин дузина стражи и наобиколиха донята — втората смяна, която в този момент трябваше да спи в креватите си. Вече нямаше съмнение, че Леона е знаела предварително за бунта, че надеждата, която бяха възложили на дъщерята на Дарий Корвере…
	Със стиснати юмруци Сидоний погледна нагоре през решетката. Мия срещна погледа му със замъглени черни очи и мрачно безчувствено изражение. Белегът, който прорязваше бузата й, й придаваше зъл вид, жестокост и коравосърдечие, каквито досега не беше забелязвал. Но му се стори, че вижда сълзи в черните й мигли, докато нивганощните ветрове развяваха дългата й черна коса и си играеха с нея около лицето й като някакъв черен ореол.
	— Врано?
	— За мен това означава много, Сид — прошепна тя.
	После поклати глава и ръцете й безпомощно се повдигнаха.
	— Съжалявам…
	Много беше заложил на едно момиче.
	Но и за миг не му беше хрумнало, че наистина ще загубят.
	— Да, Гардже.
	Сидоний провеси глава и потърка гърдите си.
	— Аз също съжалявам…


>>	30.
>>	Антракт

	Двама пътници се срещнаха на една мръсна уличка в малко градче край морето.
	Първият беше дребен, слабоват като шепот, наподобяващ формата на котка. Повече от седем години вече носеше тая външност. Вече не помнеше какво е бил преди това. Късче от по-тъмен мрак с толкова съзнание, колкото да може да изпълзи от тъмнината под кожата на Божигроб и да потърси друг като себе си.
	_Мия._
	Тя беше изгубила баща си в деня, в който се срещнаха. Обесиха го и той танцува пред простолюдието. Тя беше изпищяла така, че сенките потрепериха, а той беше последвал вика й, докато я откри с майка й. Образът на баща й гореше ярко в съзнанието й, когато той се пресегна и я погали. Но тя беше изгубила също и котенцето си. Вратът му прекършен в ръцете на джустикуса, който беше откраднал титлата на баща й заедно с живота му. По-ситна рана. Накрая му се стори, че е много по-разумно да си присвои формата на котенцето. Много по-добре, отколкото тази на бащата. Много по-лесно е да се обича нещо простичко.
	Беше го кръстила Господин Благ. Отиваше му. Но някъде дълбоко в себе си котето, което не беше коте, знаеше, че това не е неговото име.
	Вторият спътник беше по-едър и носеше облика си по-отдавна. Беше открила своя Касий, когато той беше само момче. Бито. Изгладняло. Ругано до забрава. Дете на айтриянската пустош, довлечено в окови в Града на костите и мостовете, където мизерията едва не го удави. Роднините на момчето ловяха вълци — това помнеше то даже когато беше в калта. И помнеше още, че вълците са силни и безпощадни. И тъй, тя се превърна във вълк и двамата преследваха всички, които се изпречваха на пътя им.
	Беше я кръстил Затъмнение. Името беше близко до истината. Но някъде дълбоко в себе си, вълчицата, която не беше вълчица, знаеше, че това не беше нейното име.
	Той й бе липсвал.
	— _… ЗДРАВЕЙ, ПИСАНЧО…_ — изрече не-вълчицата, която се беше излегнала на стената на една пристройка до странноприемницата.
	— _… здравей, мастийо…_ — отвърна не-котето от върха на купчина бурета.
	— _… СВЪРШЕНО Е, ЗНАЧИ?_
	— _… свършено е…_
	Сенчестата вълчица извърна не-очите си към океана, кимна веднъж.
	— _… В ТАКЪВ СЛУЧАЙ ЩЕ ПРЕДАМ НА АШЛИН, ЧЕ МОЖЕ ДА ХВЪРЛИ ОНЕЗИ ПАЛЯЧОВСКИ ДРИПИ…_
	— _… ако успееш да я убедиш и тя да се хвърли заедно с тях в океана, ще ти бъда най-искрено признателен…_
	— _… РЕВНОСТТА ТИ МЕ ОЧАРОВА, ПИСАНЧО…_
	— _… пази се, скъпа, струва ми се, че току-що използва страшно дълги думи…_
	— _… КАК ТАКА ХЕМ СЕ ХРАНИШ СЪС СТРАХ, ХЕМ ТОЛКОВА ТЕ Е СТРАХ?_
	— _… от нищо не ме е страх…_
	— _… ВОНИШ НА СТРАХ…_
	— _… бъди добра душа и си обирай крушите, моля те…_
	— _… НИЩО НЕ БИ МИ ДОСТАВИЛО ПО-ГОЛЯМО УДОВОЛСТВИЕ…_
	Вълчицата, която не беше вълчица, започна да избледнява като шепот, носен от вятъра. Но молбата на не-котето я задържа.
	— _… почакай…_
	— _… КАКВО?_
	Господин Благ замълча за миг, търсейки думите.
	— _… ами теб… не те ли е страх?_ — попита накрая.
	— _… ОТ КАКВО?_
	— _… не от. за…_
	— _… ГАТАНКИТЕ ТИ МЕ ОТЕГЧАВАТ, КОТЕНЦЕ…_
	— _… не се ли страхуваш за нея?_
	Сенчестата вълчица наклони глава.
	— _… ЗАЩО ДА СЕ СТРАХУВАМ?_
	Не-котката въздъхна и се взря в хоризонта.
	— _… понякога се питам какво правим с нея?_
	— _… ПРАВИМ Я СИЛНА. КАТО СТОМАНА. БЕЗМИЛОСТНА КАТО БУРЯТА И МОРЕТО…_
	— _… онова, което й взимаме… чудя се дали тя не се нуждае от него…_
	— _… ЗА СТРАХА ЛИ ГОВОРИШ?_
	— _… не, говоря за модния й вкус…_
	— _… ЗА КАКВО Й Е НУЖЕН СТРАХЪТ, ПИСАНЧО?_
	— _… онези, които не се боят от огъня, изгарят. онези, които не се боят от меча, ги посичат. а онези, които не се боят от гроба…_
	— _… СА СВОБОДНИ ДА БЪДАТ И ДА ПРАВЯТ КАКВОТО ИМ ДУША ИСКА…_
	— _… тя не е същата вече. никога не е била толкова невъзмутима. толкова безразсъдна…_
	— _… И ТИ ХВЪРЛЯШ ВИНАТА ВЪРХУ МЕН…_
	— _… двама се храним там, където по-рано беше един. може би взимаме твърде много. може би ние я направихме такава. коравосърдечна. коварна. жестока…_
	— _… СИГУРНА СЪМ, ЧЕ СКОРОШНИТЕ РАЗКРИТИЯ ЗА ЧЕРВЕНАТА ЦЪРКВА И СЕМЕЙСТВОТО Й НЯМАТ НИЩО ОБЩО С ПРОМЯНАТА В ПОВЕДЕНИЕТО Й…_
	— _… пак дълги думи…_
	— _… ТОВА ЛИ БЕШЕ, ПИСАНЧО?_
	Не-котката погледна към небето — огненочервено, яркозлатисто и ослепителносиньо.
	— _… предстои разплата, затъмнение. очаква ни в града на костите и мостовете. усещам я. като това проклето слънце на хоризонта. приближава се все повече с всяка глътка въздух…_
	— _… ТОГАВА ДОБРЕ, ЧЕ НЕ ДИШАМЕ…_
	Господин Благ въздъхна.
	— _… мразя те…_
	Затъмнение се засмя.
	— _… ХУБАВО…_
	И без нито звук повече изчезна.
	Самотен пътник седеше на една мръсна уличка в малко градче край морето. Късче от по-тъмен мрак. Зачатък на съзнание, мечтаещо за увенчани с прозрачни криле рамене.
	И тази, която щеше да му ги даде.
	_Мия._


>>	31.
>>	Пълна светлина

	_Божигроб._
	Мия стоеше на палубата на „Славната хрътка“, морският вятър развяваше косата й, а тя се взираше в Града на костите и мостовете. Пристанището беше претъпкано със стотици платна, пръснати по килима от сини вълнички — хората пристигаха от всички краища, за да честват най-големия празник на Аа в славната столица на републиката.
	Най-накрая беше дошла пълна светлина.
	Когато отплаваха от Вранско гнездо, Сааи, това светлосиньо кълбо, най-сетне се беше издигнал на хоризонта при златния и червения си събрат в небето. Слънцата припичаха и жегата мореше Мия. Окаян също като нея, Господин Благ се беше свил в сянката й. Тя чувстваше как цялата ярост на Бащата на Светлината се сипе върху й като удари на чук по наковалня. Със сведена глава крачеше насам-натам по палубата над хората, които до неотдавна наричаше свои приятели.
	В трюма Сидоний и другите бяха оковани с вериги на ръцете и краката. Те се бяха държали храбро, кълняха се, че ще убият всеки от стражите на Леона, който слезе при тях, но след три дни без вода в тази адска жега бяха останали съвсем без сили. На петия ден стражите нахлуха в трюма и им туриха вериги. Оттогава всеки ден им даваха храна и вода — все пак трябваше да бъдат в добро здраве, за да държат оръжието в смъртоносните игри.
	Мия успя да избегне ареста само защото беше помогнала да заловят метежниците, а Фуриян, защото пазеше леглото и заради показанията на Леона, които тя даде под клетва пред администратиите. Донята беше взела предплата от Варо Кайто за продажбата на четата си, но щом из Врански отдих плъзнаха слухове за въстанието, тя не можа да приключи сделката — та кой би бил такъв глупак, че да купи сюрия гладиати, които са се вдигнали на бунт срещу господарката си.
	И тъй, донята просто открадна предплатата на Кайто, пое по живописния морски път към Божигроб и остави мислите за оскърбения търговец на плът за времето, когато се завърне ликуващо от столицата. Със задигнатите пари, наградата от Бяла крепост и малкото възнаграждение, което щяха да й платят за смъртоносните игри, щеше да се справи с първото плащане към баща си. Но ако не си тръгнеше от Божигроб с победа във Венатус Магни, щеше да бъде напълно разорена.
	Всичко щеше да се реши от този единствен мач.
	_Всичко._
	Мия облегна ръце на перилата на „Хрътката“, слънчевата светлина блестеше ярко върху лицето на океана. Опита се да усуче сенките в краката си, но й беше почти невъзможно; стискаше хлабаво мрака, сякаш се мъчеше да хване дим. Допускаше, че това е нормално. Силата й беше в зенита си по пъленмрак и беше логично да е най-немощна, когато Бащата на Светлината беше най-могъщ на небето. Шансовете й на Магни намаляваха.
	Тя се взираше с буца на гърлото към голямата айтриянска столица. Месеци бяха минали, откакто за последно я беше видяла. Потни, кървави, печални месеци. Градът се простираше пред погледа й, надробеният архипелаг трепкаше под светлината на слънцата. Всеки квадратен метър беше покрит с къщи, бараки и елегантни вили, които бяха полепнали по брега като морски жълъди по корпуса на галера. Над катедралните шпилове, Бойните пехотинци с техните застрашителни размери и сградата на Сената се издигаха Ребрата — великолепните вкостенели кули се протягаха високо в небесата, светлият им бял блясък заслепяваше окото.
	По-голямата част от детството си беше прекарала тук в апартамента на родителите си. Честно казано, много по-голяма част, отколкото във Вранско гнездо. Седеше с майка си и прислугата, играеше си с братчето си. Ако Вранско гнездо беше техният спасителен остров, то Божигроб беше техният свят. Тя така и не успяваше да устои на притеглянето му за дълго.
	Споменът за семейството сви болезнено сърцето й, очите й се премрежиха. Всичко, което беше разрушила и задигнала, всички хора, чийто живот беше отнела, дългите пътища, които беше извървяла, годините, които прекара в учене — всичко това скоро щеше да получи оправданието си. След два кратки дни започваха игрите. След два кратки дни щеше да се бори за живота си, да застане на окървавения пясък пред Дуомо и Скайва и да изкрещи името си, когато разпори гърлата им от ухо до ухо.
	_Ще си заслужава._
	Тя погледна през рамо към сенките в трюма под краката й. Усещаше погледите им. Те я бяха наричали приятел.
	_Всичко ще си заслужава._
	— Знаех, че си сурова, Врано — каза един глас зад нея. — Но досега не съм предполагал колко много лед тече в жилите ти.
	Мия се взираше в силуета на града, Фуриян застана до нея край перилата. Морският бриз развяваше дългата черна коса на Непадналия, върху бронзовата му кожа блестеше тънък слой пот. Гърдите му бяха покрити с дупчици и белези, коричката още не беше паднала, но след триседмичната почивка на борда на кораба той беше почти здрав. Въпреки трите горящи слънца над главите им сянката на Мия потрепери, когато той се приближи. Тя погледна в краката им и видя, че Фурияновата направи същото.
	— Какво искаш да кажеш?
	Фуриян погледна към Града на костите и мостовете, присви черните си очи срещу светлината.
	— Разбрах, че ти ще държиш меча на смъртоносните игри.
	— Домината се нуждае от наградата.
	— О, това ми е ясно — кимна Фуриян. — Знам още, че домината има право да посочи екзекутора им. Само че не ми се вярваше, че ти ще поискаш да пратиш Сидоний и другите в гроба.
	— Ние с теб сме единствените гладиати на домината, които стоят на краката си, Фуриян. Раните ти не са заздравели още, за да рискува да те пусне на Магни. Ако домината не желае наградата от екзекуцията да отиде в чужди ръце, на кого друг да заложи? Да набута един меч в ръцете на дойката и да я помоли тя да свърши работата?
	Фуриян се усмихна.
	— Ето това ще си струва да се види.
	— Да — въздъхна Мия. — И още как.
	Усмивката на Фуриян бавно изчезна от устните му и той сниши гласа си до шепот:
	— Защо го направи? Отдавна се каня да те питам.
	Мия му хвърли кос поглед и сви устни.
	— Кое?
	— Знаеш за какво говоря — изръмжа той. — Пеещата сабя и другите си мислеха, че си им приятелка. Но ето домината ми казва, че още щом си научила за плана им, си изприпкала при нея. И не стига, че си осуетила бягството им, ами си измислила как да ги хванат _живи_, за да могат да си получат наказанието пред тълпата.
	— Ако ги бяха убили при бягството им, домината нямаше да си върне и един просяк от загубата им. Леонид щеше да затвори колегиума. Нямаше да сме тук. А сега с наградата от Бяла крепост и смъртоносните игри…
	— Да, да, това ми е ясно — раздразнено изръмжа Фуриян. — Не разбирам обаче защо не им помогна.
	— Защото не съм някаква си героиня, Фуриян. Щом искат помощ, да си помогнат сами.
	Мия се обърна да си тръгне, но Непадналия я сграбчи за ръката и оголи зъби.
	— Коя, ’паст те взела, си ти? — попита той. — Не си някое безименно девойче от Малкия Лийс, това е сигурно. Поглеждам в очите ти и виждам стремеж. Виждам _замисъл_. Откакто прекрачи прага на колегиума ни, усещам пръста ти във всичко. Като някой мрачен кукловод, който вечно дърпа конците на нас, марионетките.
	Мия издърпа ръката си и изръмжа.
	— Не ме докосвай.
	— Ти не храниш вярност към Леона — изръмжа Фуриян. — Сега вече знам това. Дори на игрите в Бяла крепост, когато рискува живота си, за да спасиш Пеещата сабя, всичко е било за собствената ти изгода. Ти си предала тези, които те наричаха сестра. Убиваше, лъжеше, крадеше и всичко това, за да се изправиш на пясъците на Магни, когато можеше да се промъкнеш между сенките и по всяко време да си върнеш свободата. И така, какво, в името на Всевиждащия, търсиш тук?
	Мия се взираше в ожесточените шоколадови очи, мракът в краката й потрепваше. По-рано беше мислила, че с Фуриян си приличат колкото пълна светлина и пълен мрак. Но сега виждаше, че се е лъгала. Виждаше приликите помежду им, които проникваха чак в кръвта и костите им. И двамата бяха заложници на миналото си. И двамата бяха обсебени до лудост от спечелването на Магни — Фуриян заради спасението си, а Мия заради отмъщението.
	Тя стисна челюст, разклати глава. Изкушаваше се да му отговори. Да погледне в очите му и да види дали ще я разбере поне малко. Тъкмо той трябваше да я разбере. Но би било напразно и тя го знаеше. Фуриян търсеше прошка за греховете си от ръцете на един бог. Мия искаше да порази ръцете на същия този бог за техните собствени грехове. За да може единият от тях да стане победител, другият трябваше да падне победен. И нито единият нямаше да отстъпи, за да може другият да спечели. Това не беше приказка. Тях не ги свързваше любов. Нито дружба. Само съперничество.
	И то щеше да свърши само по един начин.
	— Върви да си починеш, Фуриян — рече му Мия и обърна очи към ослепителния хоризонт. — Ще ти е нужно в края на седмицата.


	_Кап._
	На гърлото й сребро.
	_Кап._
	В нозете й камък.
	_Кап._
	В сърцето й желязо.
	Мия седеше в мрака под арената и се ослушваше. От тавана капеше солена вода и се пръскаше по пода на килията. Толкова много години. Толкова дълъг път.
	А утре, по един или друг начин, всичко щеше да свърши.
	Свалиха ги на брега предишния ден, щом като администратиите изпратиха одобрението си за смъртоносните игри. Календарът беше претрупан — игрите вървяха вече пети ден и държавата беше убила стотици затворници за това време. Едиториите с мъка успяха да сбутат още една смъртоносна игра в утрешните празненства, но цял обор безнравствени гладиати можеха да дадат лош пример на другите колегиуми. И тъй, Соколите на Ремус щяха да получат справедливост в един петминутен прозорец след последното състезание на еквилаите. Животът им щеше да угасне, докато хората се редяха за храна или притичваха до тоалетните преди главното събитие.
	А след обяда, след тяхното убийство, започваха Магни.
	_Кап._
	_Кап._
	Мия седеше сама в килията си и слушаше веселието, рева на колосалната тълпа, която тресеше камъка под нозете й. Шампионите на всеки колегиум имаха право на малко уединение — стените бяха от камък, леглото беше чисто, два малки алхимични глобуса хвърляха постоянна топла светлина. През малък отвор в тежката дъбова врата се носеше полъх на свеж въздух, миризмата от кухните, дъх на кръв, грес и желязо. Мислеше си в какви ли условия държаха Сидоний и другите. Какво ли още трябваше да изтърпят по принуда, преди да излязат за последно на пясъка. Господин Благ седеше в сянката и я наблюдаваше с не-очите си. Шепнеше й, че скоро, все едно как, всичко това ще свърши.
	Тя не отвърна.
	Когато вчера ги поведоха с Фуриян през претъпкания с народ квартал на реброродените, за да ги вкарат във вътрешността на божигробската арена, огромните размери на постройката й вдъхнаха страхопочитание. Естествено, тя я беше виждала като дете, но никога от толкова близо. Грамадният овал на арената беше издълбан направо в самия Гръбнак, разстилаше се на триста метра, а концентричните кръгове на местата за зрителите достигаха до четири нива на височина. Изящни сводове и колони с канелюри, навсякъде чист мрамор и гробнакост, скулптури на Всевиждащия и четирите му дъщери опасваха външния пръстен. Това беше чудо на архитектурата, свидетелство за изобретателността на хората, които го бяха проектирали, страданието на робите, които го бяха построили, паметник на грандиозното величие, на въображението и най-вече на жестокостта на Айтриянската република.*
	[* Към края на царуването си великият обединител крал Франциско I дал нареждане за построяване на божигробската арена, но строежът бил завършен едва когато внукът му Франциско III се възкачил на трона след някакви си трийсет и шест години.
	Главните архитекти били мъж и жена — дон Теодот и Агрипина от рода Арий. Теодот бил изключително надарен с ум и умения човек, но съпругата му била истински гений. Съпружеската двойка се трудила през целия си живот над съоръжението — според слуховете Агрипина родила сина им Агрипа на чертожната маса. Агрипина починала три дни след като положили и последния камък в най-външния пръстен на арената. Няма и седмица по-късно я последвал и съсипаният от загубата на любимата си Теодот. В Редицата на мечтателите в Железния колегиум има статуи на двойката, рамо до рамо и със сключени ръце — свидетелство за силата на упоритостта, амбицията и любовта. В основата на статуите се чете надпис „Безсмъртни в любовта и камъка“.
	Това е историята, благородни ми приятели.
	Няма остроумия.
	Няма сарказъм.
	Реших, че може да поискате да чуете нещо мило, като се има предвид какво следва… — Бел.авт.]
	Венатус свърши за деня, множеството се изливаше на улицата с грейнали усмивки и ококорени очи. Над целия град се носеше звънът на катедралните камбани и приканваше вярващите на литургия. Трите очи на Всевиждащия бяха отворени на небето и по-благочестивите граждани на републиката се приготвяха за нивганощ в молитви и публична набожност, а не толкова религиозните — за вечер на потаен разврат.
	Вълнението беше алхимично, очакването на Магни беше стигнало замайващи висоти. Мия чуваше подрънкването на големите мекверки под нея, докато свещениците от Железния колегиум проверяваха дали всичко е готово за утрешния ден. Това беше най-голямото събитие в айтриянския календар — празник, който честваше републиката и Бога на Светлината. На другия ден пред учудените очи на тълпата щеше да се разиграе най-великото зрелище под слънцата, самият консул щеше да сложи венец от злато на най-могъщия воин, докато Ръката на самия Бог щеше да му подари свободата.
	Все неща, от които се раждат легендите.
	_Кап._
	Мия се взираше в нищото.
	_Кап._
	Мълчеше.
	_Кап._
	Вслушваше се в ехото на отиващото си многолюдие и на стъпките на легионерите, които патрулираха из вътрешностите на арената, в шума на метлата на роба, който чистеше коридора отвън. Но най-вече в мислите в главата си.
	_Няма да умра тук._
	Разклати глава, стисна юмруци.
	_Чакат ме още твърде много убийства._
	Робът с метлата спря пред вратата й. Тя чу шепот на дреха, тиха песен на метал върху метал, нежно щракване на мекверка на вратата. Един мъж влезе, като замиташе, с превит от старост гръб, а сивата му рошава коса стърчеше непокорно над чифт проницателни познати очи.
	— Така — рече старецът и затвори вратата. — За удобствата не си струва човек да праща писмо до вкъщи, но населението на това място е направо ужасно.
	— Меркурио!
	Мия скочи от пода и се хвърли в прегръдката му. Епископът на Божигроб се усмихна широко и бурно я притисна. Тя едва не се разрида, усещайки как скръбта и болката от последните дни внезапно олекват. Напрежението като кръв се оттече от нозете й в бездушния камък под нея. Стискаше стареца с такава сила, че той се затрудняваше да диша. Потупа я по гърба, докато тя го пусна и обърса с юмрук очите си.
	— ’Паст и кръв, толкова се радвам да те видя — изрече тя шепнешком.
	— И аз тебе, Гардже — усмихна се старият й учител.
	— Добре изглеждаш.
	— И по-добре си изглеждала — отвърна той и погали белега на бузата й. — Как я караш тук?
	— Горе-долу — сви рамене тя. — Трудно владея сенките заради пълната светлина. Храната е помия. И умирам за едно цигарило.
	— Ами за първите две нищо не мога да направя — отвърна епископът. — Но третото…
	Меркурио бръкна в овехтялата си туника и извади оттам тънка сребърна табакера. Лицето на Мия се озари, когато той измъкна по едно цигарило за двамата и ги запали с малка кремъчна кутия. Тя грабна хищно подаръка от ръката на стареца и всмука дима в дробовете си, като че животът й зависеше от това. Въздъхна шумно, облегна се на стената и отпусна глава назад, издиша струйка сив дим с дъх на карамфил и облиза захарта от устните си.
	— „Черен Дориан“ — каза с въздишка.
	— Най-добрите цигарилоси в Гроба — усмихна се Меркурио.
	— Зъбите на Гърлото, иде ми да те разцелувам…
	— Запази признателността си за утре. Може да ми благодариш, като се постараеш да не ти видят сметката.
	— Там е номерът — отвърна тя.
	— Нашата млада доня Ярнхайм ме държеше в течение на подробностите около приключенията ви — продължи Меркурио. — Слава на Черната майка, че не ми пращаше редовно писма, иначе щях да получа инфаркт.
	— Признавам, че планът малко се… обърка.
	— Малко ли? Всичко върви наопаки, Мия. Солис се е залепил за мен като евтина коприна на момче за любов за два просяка. Досега добре го баламосвах, но търпението му се изчерпва. — Меркурио направи гримаса и дръпна от цигарилото си. — Само да знаеш — докато разговаряме, ти пътуваш из северен Ваан. Изпуснала си с един ден човека с картата в крепостта Леш.
	— Било е небрежно от моя страна — измърмори Мия.
	— Така е, ама ти никога не си била най-надарената ми ученичка.
	Мия се подсмихна и напълни отново дробовете си с топъл сладък дим.
	— Между другото, няколко дни след като замина, имах посещение. Една твоя приятелка дойде да ме търси в некропола.
	— Аз нямам приятели, Меркурио, ти знаеш това.
	— Момиче на име Бел? Каза, че ти си я изпратила.
	Мия примигна и бавно като крадец споменът се промъкна в главата й. Сети се за четиринайсетгодишното момиче в публичния дом на браавите със сцепената устна и мъката в очите.
	— Дошла е да те търси? — Мия се усмихна. — Браво на нея.
	— Мия, не ми е занаят да прибирам от улицата всяко заблудено дете — изръмжа той. — Аз съм епископ на Нашата Господарка на Благословеното Убийство, не надзирател в приют.
	Мия скръсти ръце, впери в Меркурио черния си поглед.
	— Аз си спомням едно загубило се дете, което не чак толкова отдавна влезе в Антикварницата на Меркурио — рече тя. — Едно момиченце без приятели, срещу което цяла република беше строила армиите си. Ти я прибра. Намери й място, към което да се приобщи. Даде й обич в един свят, в който за нея нямаше нищо друго, освен злини. И като се замисля сега, струва ми се, че тя май така и не ти благодари.
	Мия залепи нежна целувка на старческата му буза.
	— Е, благодаря ти. За всичко.
	— Стига, стига — измърмори той и я отблъсна.
	— Знам какво ти коства да ми помагаш. Знам какво си рискувал, за да мога аз да стигна дотук. Скайва и Дуомо ми отнеха семейството, но в твое лице намерих ново.
	Старецът се покашля, навъси се.
	— Нали няма да ми ревнеш сега, Гардже?
	— И насън не бих си го помислила.
	Старецът замига бързо-бързо, обърса лицето си.
	— Много прах има в тези килии.
	— Да — усмихна се тя и отри с юмрук очите си. — Така е. Ашлин готова ли е?
	— Всичко сме приготвили. Още ли й вярваш?
	— С живота си.
	— Мисля, че си й слабост.
	Мия се ухили с цигарилото в уста.
	— Винаги е имала лош вкус.
	Меркурио въздъхна и погледна дълбоко в очите й.
	— Сигурна ли си, че знаеш какво правиш?
	— И да не съм, сега е малко късно да сменяме песента — сви рамене тя. — Ще танцувам, докато музиката спре, и ще видим къде ще ме отведат стъпките.
	— Още не е прекалено късно, Мия. Още можеш да се откажеш.
	— Но там е работата, Меркурио, че не искам. Даже да бях без Господин Благ и Затъмнение, пак нямаше да ме е страх. Всеки ден от последните седем години води до този момент. Ще изиграя ролята, която съдбата ми е отредила. А утре, когато завесата падне след последното действие, с нея падат Скайва и Дуомо.
	— Само помни — навъсено рече Меркурио, — няма нужда последното действие в пиесата да бъде последно и за теб.
	— Нямам желание да умирам — въздъхна Мия и смачка цигарилото в стената. — Ако трябва да съм честна, по-интересно звучи да бъда най-търсената убийца в републиката.
	— Благородна цел, към която всяко момиче трябва да се стреми — усмихна се Меркурио.
	Мия се ухили.
	— Ами ти ми каза веднъж, че никога няма да стана герой.
	Очите на Меркурио плувнаха в сълзи. Той я прегърна, притисна я силно към гърдите си. И там в мрака, докато бяха само двамата и той прегръщаше момичето, за което се боеше като за свое дете, старецът прошепна:
	— Лъгал съм се.


>>	32.
>>	Нежно

	Фуриян вървеше по пътеката покрай виещ се канал в квартала на реброродените, обкръжен от всички страни от стражите на колегиум „Ремус“. Беше късно, а хладните нивганощни ветрове, които повяваха откъм Морето на тишината, едва успяваха да размърдат въздуха. Веселбите се лееха от всяка таверна, пушалня и бордей, красиви донове и дони вървяха хванати под ръка, във въздуха отекваха песни и шумна глъчка.
	Всичко това отблъскваше Непадналия.
	Стражите го преведоха по Моста на утехата, по гребена на Гръбнака към редица от хубави вили. Те се издигаха в сянката на петото Ребро — бял камък и плочи с цвят на охра, по первазите на прозорците цветя. Едва ли това бяха най-хубавите божигробски жилища, но повече приличаха на дворци, отколкото всяко друго място, на което беше спал през живота си.
	Стражите го отведоха до входна врата, където чакаше маги`страта с развята рокля в морскосиньо и с кисело изражение на лицето.
	— Домината пожела да те види — изрече възрастната жена. — Моля.
	Фуриян хвърли поглед на стражите, влезе във вилата и тръгна по виещото се стълбище. Стените бяха от полиран бял мрамор, бризът повдигаше копринените завеси, под краката му дебел червен килим. Вървеше бавно, нерешително, докато накрая стигна пред една двойна врата в края на коридора.
	Тя се беше изтегнала вътре на кревата, дългата й кестенява коса се стелеше на деликатни къдрици около лицето й. Миглите й бяха намазани с черно, устните й — в кървавочервено. Беше облечена в рокля от бяла коприна, фина като паяжина, заоблените извивки и прелестната сянка между бедрата й се виждаха под прозрачната тъкан. Златни верижки просветваха около китките на ръцете й, очите й искряха като лицето на океана.
	Леона разтвори ръце и го повика на леглото.
	— Здравей, любими.


	Мия седеше на прост сламеник в сумрачна килия и само малък алхимичен глобус осветяваше мрака. Беше късно и хладният нивганощен бриз, който повяваше през решетките на вратата, едва разхлаждаше жегата. Тя чуваше далечния звън на стомана в стомана — мекверкът стържеше под пясъците на арената, грохотът на тълпата все още отекваше по трибуните.
	Всичко това й беше противно.
	В коридора патрулираха стражи, които обхождаха редицата килии на шампионите. Килиите не бяха най-хубавите божигробски жилища, но даваха мимолетно уединение, преди да се реши животът на техните обитатели.
	Мия чу превъртането на мекверка във вратата на килията й, вдигна глава и видя на прага да стои една жена от стражите.
	— Може ли за малко — рече тя. — Ако обичате.
	Жената влезе в килията, затвори вратата след себе си. Светлината беше слаба, лицето й не се виждаше, но Мия тутакси я разпозна. Стражът свали шлема си, край лицето плисна дълга червена коса. Миглите й не бяха почернени, устните й не бяха начервени. Беше облечена с черен кожен нагръдник и поличка, на гърдите й — тройните слънца на айтриянския легион. Дебели кожени предпазители опасваха китките на ръцете й, очите й синееха като прегорялото небе.
	Мия разтвори ръце и я повика на сламеника.
	— Здравей, любима.


	Леона притисна жадните си отворени устни във Фурияновите. Ръцете й се втурнаха да галят гърба му, алхимичен трепет пробяга по гръбнака му, докато тя опипваше хищно падините и възвишенията от мускули. Пръстите й се вкопчиха в дългата му черна коса, притеглиха го върху леглото и тя изпъшка сладостно в устата му. Ръцете й го милваха, възбуждаха, изгаряха навсякъде, въздишките й пареха по кожата му като слънчевата светлина отвън.
	— Желая те — задъхано изрече Леона.
	Възседна го, косата й се спусна около лицето му, целувките й станаха по-пламенни и тя задвижи бедрата си, търкайки се в него. Взе ръцете му, сложи ги на гърдите си, горещината на кожата й, мирисът на парфюма й, музиката на стенанията й изпълниха стаята.
	— Нуждая се от теб — прошепна тя.
	Целувките й се понесоха надолу, ръцете й се спуснаха да разкопчаят колана му, да свалят препаската му. Остави диря от парещи целувки по белязаните му гърди, по набраздените мускули на корема му, езикът й поглъщаше жадно потта по кожата му и тя слизаше все по-надолу и по-надолу.
	— Мой си — въздъхна тя.
	— Спри — прошепна той.
	Хвана я за брадичката и нежно я отблъсна от себе си.
	— _Спри._


	Аш притисна жадните си отворени устни в устните на Мия. Ръцете й се втурнаха да галят гърба й, алхимичен трепет пробяга по гръбнака й, докато хищно опипваше гладките и изящни извивки. Пръстите на Мия се вкопчиха в дългата й черна коса, притеглиха я върху леглото и тя изпъшка сладостно в устата й. Ръцете й я милваха, възбуждаха, изгаряха навсякъде, въздишките на Аш пареха по кожата й като слънчевата светлина отвън.
	— Желая те — задъхано изрече тя.
	Аш я възседна, косата й се спусна около лицето на Мия, целувките й станаха по-пламенни и те задвижиха бедрата си, търкайки се една в друга. Аш взе ръцете на Мия, сложи ги на гърдите си, горещината на кожата й, мирисът на потта й, музиката на стенанията й изпълниха килията.
	— Нуждая се от теб — прошепна тя.
	Целувките й се понесоха надолу, ръцете й се спуснаха да разкопчаят колана на Мия, да свалят препаската й. Тя остави диря от парещи целувки по задъханите й гърди, по стегнатите мускули на корема й, езикът й поглъщаше жадно потта по кожата на Мия и тя слизаше все по-надолу и по-надолу.
	— Обичам те — въздъхна Ашлин.
	— Не спирай — прошепна Мия.
	Тя хвана Аш за косата и нежно я притегли към себе си.
	— _Не спирай._


	Леона примигна нагоре към Фуриян, объркване помрачи очите й.
	— Какво има?
	Фуриян слезе от мекото легло, от копринените чаршафи и му се прищя от все сърце в този момент да е в килията. Завърза препаската на кръста си, като избягваше погледа й.
	— Робе — бавно изрече Леона, — зададох ти въпрос.
	Тогава той отговори кротко, думите му остри като нож.
	— Било е мечта. А аз съм бил глупак да мечтая.
	И погледна в очите й.
	— Това не е любов.
	И без нито дума повече се обърна и излезе от стаята.


	Плувнала в пот, Аш лежеше в прегръдката на Мия и я гледаше в черните й очи.
	— Какво има?
	Мия само поклати глава и още по-силно я притисна. Лежаха една до друга на тесния сламеник в тази мрачна дупка, вкусът на другата още беше по устните им. Под тях наметалото на Аш. Наоколо камък и желязо. Целият свят срещу тях. На гневния хоризонт заплашително възправена смъртта. Ала в този простичък миг нищо от тези неща нямаше значение. Изобщо нищо от тези неща нямаше значение.
	— Сякаш сънувам — прошепна Мия. — И не искам да се събуждам.
	И погледна в очите й.
	— Това е любов — простичко рече тя.
	И като се приближи, затвори очите на Аш и я дари с нежна целувка.


>>	33.
>>	Начало

	Шумът беше нетърпим.
	Живо, дишащо, колосално същество, той се притискаше в кожата на Мия, толкова реално, че като че ли ако протегне ръка, ще го пипне. Тежест на раменете й, която я приковаваше към земята. Трептене в камъните наоколо, физическо усещане във въздуха. През всичките години, даже в Ураганова кула, даже в Бяла крепост, не беше чувала подобно нещо.
	Седеше в килията си и слушаше песента на клането отгоре, строфите на стомана в стомана, барабанните удари на копита, припева на обезумялата за кръв тълпа. Господин Благ и Затъмнение плуваха в сянката й, къдреха се на вълни по краищата, мъчеха се да погълнат надигащия се в гърдите й страх. Трудно й беше да се отърве от него сега, колкото и да се опитваше. Демоните даваха всичко от себе си, но тя пак го усещаше като омразните слънца отгоре. Мирисът от потта на Ашлин още лазеше по кожата й. Напомняше й за всичко, което можеше да изгуби.
	— Страх ме е — прошепна тя.
	— _… СЪЖАЛЯВАМЕ, МИЯ…_
	— _… стараем се, но слънцата…_
	— _… СЛЪНЦАТА НИ ИЗГАРЯТ…_
	Тя стисна ръце, за да спре треперенето. Напомни си коя е. Къде е. Всичко, което щеше да замине на вятъра, ако не успее.
	— Надвий страха си — прошепна — и ще можеш да покориш света.
	Мекверкът щракна, вратата се отвори широко и се появи доня Леона — изпънала рамене и горда, обградена от стражите си и айтриянски легионери. Беше облечена в трептящо сребро, роклята й се стелеше от раменете като летен дъжд. В плитките й беше вплетена метална панделка като лавров венец на челото й.
	— Шампионката ми! — каза тя.
	— Домина!
	— Готова ли си?
	Мия кимна:
	— А вие?
	Леона примигна.
	— Защо да не съм?
	— Вашите гладиати са тръгнали на смърт, домина — отвърна Мия. — Чудех се не ви ли гризе съвестта?
	Леона вирна брадичка, от гордост стисна зъби.
	— Съжалявам единствено че толкова време съм хранила гнездо от продажници! Но следващия сезон ще бъде различно, кълна се. С парите, които ще взема от Магни, ще напълня колегиума само с най-добрите гладиати и екзекутус, на когото мога да разчитам и който ще направи от тях истински богове.
	— Аркад направи шампион от Фуриян, нали? Аркад направи и мен шампионка.
	— Аркад беше псе. Подло куче, което…
	— Аркад беше влюбен във вас, домина.
	Устните на Леона се разтвориха, но тя не намери думи да отвърне.
	— Не може да не сте го почувствали? — не отстъпи Мия. — Той е бил шампион, а сетне и екзекутус на един от най-богатите и цветущи колегиуми в историята на Венатус. Защо иначе ще ви последва във Вранско гнездо, ако не е следвал сърцето си?
	— Аркад ме предаде — изсъска Леона.
	Мия поклати глава.
	— Аркад беше гладиат. Човек на меча. Дори да е открил, че спите с Фуриян, наистина ли мислите, че ще поиска да изтрови целия колегиум? Като знаете какви са чувствата му към вас и какво би ви коствало, ако баща ви получи своето?
	— Не знам откъде да започна — разфуча се Леона. — Първо, как смееш да намекваш…
	— Вгледай се в собствения си дом, Леона. В хората, които са най-близо до теб, и се запитай кой ще спечели, ако се принудиш да се върнеш осакатена и да молиш за прошка в нозете на баща си. Кой те подучва да му искаш пари? Кой винаги ти възразява, когато говориш лошо на всеослушание за него?
	Донята стоеше като закована за камъка, тънка бръчка се беше врязала в челото й.
	— Сангуила Леона — обади се легионерът в коридора, — Враната трябва да се подготви за смъртоносната игра.
	Мия се приближи до господарката си и заговори така, че само тя да може да я чуе:
	— Ако съдбата беше по-милостива и по-зла, аз щях да бъда като теб. Знам какво е станало с майка ти. Знам как си отраснала. Има причина да си такава, каквато си. Покварена и щедра. Храбра и безмилостна. Харесвам те и те ненавиждам, без теб нямаше да стигна дотук. Затова в края на деня ще ти се отблагодаря с толкова, колкото успея да изцедя от себе си. Знам, че няма да ти е достатъчно. Но това е всичко, което мога да направя за теб, Леона.
	Очите на донята се бяха присвили като цепки, пълни с възмущение и ярост.
	— Обръщай се към мен на вие и с домина!
	Тълпата над тях зарева, фанфарите изсвириха силно и чисто във въздуха и оповестиха края на състезанието на еквилаите. Мия погледна донята и бавно кимна.
	— Да, но не за дълго.


	Стоеше пред желязна решетъчна порта, облечена в черна стомана. На раменете й соколови крила, на гърба й наметало от червени пера. Лице на богиня покриваше нейното и само очите й се виждаха през фасадата на шлема.
	Доволна беше, че никой няма да види, ако заплаче.
	Температурата се покачваше, публиката се гърчеше под слънцата. Мнозина бяха се възползвали от края на последното зрелищно състезание между еквилаите и бяха потърсили сянка и закуски или нещо за пийване. Но не липсваха очи, които да я гледат. Десетки хиляди тропаха с крака по трибуните и чакаха началото на гвоздея в програмата.
	— Граждани на Айтрия! — Гласът на едитория отекна над окървавените камъни. — Представяме ви последната смъртоносна игра!
	Тълпата ги посрещна хладно, вяли аплодисменти, не липсваха и подигравките на онези, които просто искаха играта да започне. След петдневна постоянна касапница мисълта за още няколко окаяници, пратени на заколение, изглеждаше просто банална.
	— Това не са обикновени злодеи! — продължи неотстъпчиво едиторият. — Това са най-жалките страхливци, най-подлите негодници, роби, които са предали господарката си!
	При тези думи тълпата най-после наостри слух, над арената се вдигнаха оглушителни освирквания.
	— Благодарни сме на сангуила Леона от колегиум „Ремус“, че ни предостави говедата за това справедливо клане! Граждани, представяме ви… осъдените!
	В северния край на арената се отвори тежка врата и сърцето на Мия се сви, когато видя седем души да тътрят крака под дюдюканията на тълпата. Сидоний и Пробуждащия вълните. Пеещата сабя и Брин. Феликс, Албанус и Касапина. Бяха ги измъчвали и всички изглеждаха изнемощели и изгладнели. Бяха въоръжени с ръждясали мечове и облечени в скалъпени оттук-оттам брони. По две-три парчета кожа на гърдите и пищялите им, които изобщо нямаше да ги опазят даже и от наполовина тъй изкусен гладиат.
	Нали тук трябваше да намерят смъртта си.
	Стражът до Мия й подаде остър като бръснач гладиус и дълга страшна кама, излъскана до ослепителен блясък. Мия го погледна в очите, сини като прегорялото небе.
	— Не се бой — прошепна Аш. — Удряй точно.
	Тя кимна, обърна се отново към пясъка. Тревога в ума й. Ужас от предстоящото. Уверяване, че това е единственият начин, че всичко, което е пожертвала, скоро ще й се върне, че всичката смърт, всичката кръв, всичката болка ще се оправдаят, щом веднъж Скайва и Дуомо потънат в земята.
	Това беше краят на деспотизма. И целта оправдаваше средствата, нали?
	_Стига аз да не съм средството?_
	— А сега — провикна се едиторият, — посрещнете нашата екзекуторка! Шампионката на колегиум „Ремус“, победителката от Бяла крепост, Спасителката на Ураганова кула! Жители на Божигроб, представяме ви… Враната!
	Тълпата скочи на нозе, любопитството най-сетне се разпали. Всички бях чували разказите за момичето, което покосило речвирма, спасило жителите на Ураганова кула от сигурна смърт и надвило жена воин от Коприненото царство.
	Желязната врата се вдигна и Мия излезе под безпощадните лъчи, сянката й се сви и Господин Благ и Затъмнение изсъскаха окаяно. Тълпата зарева, когато видя кървавочервените й пера и черната като пъленмрак броня, красивото безмилостно лице от полирана стомана. Тъкмо в това време от пясъците бликнаха буйни огньове и множеството изрева одобрително. Тя мина по пътеката от огнени колони, стигна до средата на арената, изпълнена с благоговение пред мащабите й.
	Светлите пясъци бяха осеяни с петна от кръв. Стените от гробнакост се издигаха в ослепителното небе. Преградите, които отделяха публиката от арената, се извисяваха над шест метра на височина и бяха украсени със знамена на аристократичните родове, колегиумите и Троицата на Аа. На най-хубавите места пред бариерата Мия видя различни духовници и свещеници в кървавочервени одежди и с високи разкошни шапки и сърцето й заби учестено, когато сред тях забеляза върховния кардинал. Дуомо седеше сред паството си, непоклатим като тухлен клозет, и както винаги приличаше на разбойник, пребил до смърт някой светец и задигнал робата му. А тя беше с цвета на кръв от сърце, усмивката му — като нож в гърдите.
	До духовниците видя предните места за реброродените и ложите на сангуила. Зърна Леонид и тромавия му като мечка екзекутус Тит. Маги`страта в ослепителна алена рокля. Но от Леона нямаше и следа. Обърна очи към трибуните, към бурния човешки океан, който се вълнуваше и ревеше.
	— Враната! — ревеше народът. — ВРАНАТА!
	Тя погледна към консулската ложа, която беше с колони с канелюри и навес срещу слънцето. Там беше насядал божигробският Сенат — старци в бели тоги, украсени с лилаво. Малък отряд луминати ги пазеше отстрани, мечовете от слънчева стомана горяха в ръцете им. Мия видя голямо позлатено кресло, което опасно напомняше трон. Но креслото стоеше празно.
	_Скайва го нямаше._
	Тромпетите изсвириха и привлякоха погледа на Мия към пясъка. Сидоний и другите приближаваха с ръждясалите си мечове в ръка. Тези мачове поначало бяха неравни, но бившите Соколи на Ремус си оставаха гладиати. И макар че бяха бити, посинени, изгладнели, те бяха седмина, а тя беше една. Ръждясалият меч също можеше да среже месото до кокал, ако го държеше умела ръка, а отровният език режеше още по-надълбоко.
	— Така значи. — Пробуждащия вълните спря на пет-шест метра от нея. — Изпращат теб да ни теглиш ножа, мидоня? Удачен избор, предполагам.
	— Всемогъщи Аа — изпръхтя Сидоний, — къде ти е сърцето, Мия?
	— Заровиха го с баща ми, Сидоний — отвърна тя.
	— Ах, ти, мръсна кучко! Предателка! — изплю Пеещата сабя.
	Мия огледа седмината, лицата на хората, които доскоро наричаше приятели. Устата й беше пресъхнала като шкурка. Кожата й плуваше в пот.
	_Скоро ще проличи, че всичко това си е струвало._
	— Бих ти казала защо тази дума е похвална, а не обидна, но нямаме време за монолози, Сабьо.
	Тя извади тежкия си меч, острата като бръснач кама и поздрави консулската ложа.
	— А сега да приключваме.


	Тромпетите изсвириха силно, тълпата зарева и доня Леона си проправи път до мястото си в ложата на сангуила. Маги`страта я посрещна с усмивка и вдигна чадърчето над главата на господарката си, за да я предпази от изгарящите очи на Бащата на Светлината.
	Донята се озърна наоколо и видя на съседните места Тацит, Траян, Филипи, обичайните заподозрени. Наобиколени от техните екзекутуси и прислужници, нагиздени в ярките цветове на своите колегиуми, с гербове на гърбовете. А в ложата точно от лявата й страна, под ревящ златен лъв, облечен в екстравагантен сюртук, мушкаше грозде в устата си…
	— Татко! — кимна тя.
	— Скъпа моя дъще! — Леонид се усмихна и повиши глас над рева на тълпата. — Сърцето ми се радва, че те виждам.
	— Моето също — кимна тя. — Първото ми плащане пристигна, нали?
	— Да — провикна се Леонид. — Получих го и съм признателен, както и в немалка степен изненадан.
	— Татко, ще видиш, че съм пълна с изненади — провикна се Леона на свой ред. — Твоята Изгнаница щеше да го потвърди, ако моята Врана не беше отделила главата от тялото й.
	Сангуила наоколо се подсмихнаха и като замърмориха, обновиха резултата в тефтерите в главите си. Но Леонид само се изсмя и тикна още едно зърно грозде в устата си.
	— Не вярвахме, че ще ни удостоиш с присъствието си на екзекуцията.
	— Съжалявам, че съм те разочаровала.
	— Отдавна съм свикнал, мила моя — въздъхна Леонид. — Тъкмо казвах на Филипи тук, че сигурно щях да потъна в земята от срам, ако предстоеше най-отбраната част от моя колегиум да бъде екзекутирана за бунт.
	— Ти още ли имаш срам, татко? — попита дъщерята. — Аз мислех, че си го погребал заедно със съпругата, която преби до смърт.
	Настроението наоколо спадна, сангуила си размениха неловки погледи. Лицето на Леонид потъмня като облак, а маги`страта хвана Леона за ръката, за да я усмири.
	— Прекаляваш, домина — прошепна тя. — Разумно ли е да го обиждаш така?
	Леона погледна Антеа и бавната бръчка, която се бе залепила на челото й в килията на Враната, се върна. Но екотът на фанфарите привлече очите й към пясъка, тя примижа срещу ярката светлина и се загледа във встъплението. Враната и нейните гладиати, предателите, си разменяха отровни думи, но се чуваха само откъслеци.
	Знаеше, че е рисковано да пусне шампионката си да очиства някакви вероломни утайки. Но отчаяно се нуждаеше от парите, за да остави на друг сангуила да им тегли ножа. Враната беше една от най-добрите, които беше виждала на пясъка, а предателите бяха бити и почти до припадък измъчени от глад. С милостта на Аа Враната щеше да излезе с Фуриян на Магни и да донесе на Леона славата и парите, от които така отчаяно се нуждаеше.
	_Жадуваше._
	Тромпетите пак изсвириха рязко, битката започна, Враната полетя енергично като адашката си. Бързо трябваше да изравни бройката, да се отърве от най-слабите Соколи, преди да са я надвили с многочислеността си. И тъй, момичето се спусна към Феликс, свря се под широкия му покосяващ удар и се шмугна в отбраната му. Мъжът явно трудно беше понесъл пленничеството, реагираше забавено и с бързината, която я превърна в шампионка на колегиума, Враната заби камата си в кожения нагръдник и в сърцето отдолу.
	Тълпата изрева, Феликс сви ръце до пронизаните си гърди и падна на пясъка, ярката червена кръв рукна. С размазани очертания от бързината Враната изрита пясък в лицето на Пробуждащия вълните и се нахвърли срещу Брин. Ваанийката беше демон с лъка и стрелите, но с меча не я биваше. Враната отблъсна удара й с тежкия си гладиус, отвори тънка резка на бедрото й. Брин изкрещя и залитна, Враната се завъртя откъм гърба й и заби меча си в плешката.
	Кръв. От раната текна кръв. Проблесна на стоманата на Враната. Отрази се в очите на тълпата, която изрева. Ваанийката падна напред в алена локва, Пробуждащия вълните нададе рев и хукна като полудял срещу Враната. Замахна страшно над главата си с ръждивия си меч и той изсвистя. Но седмиците глад в трюма на „Славната хрътка“ бяха разклатили краката му, той залиташе, бавеше се и един бърз удар го повали на колене, между пръстите от гърдите му заклокочи кръв.
	— _Не!_
	Пеещата сабя се втурна в атака и поряза леко Враната по ръката. Тълпата настръхна. Сидоний удари отстрани, Касапина и Албанус отзад, но Враната се претърколи настрани и с невероятна пъргавина се изправи отново. Камата й проблесна, Касапина изкрещя, падна назад сред пръски кръв, Пеещата сабя като обезумяла се нахвърли върху Враната. Момичето се претърколи назад по пясъка и хвърли шепа прах в очите на жената. Скочи на нозе, със своя меч посрещна меча на Сидоний, краката й почти поддадоха под силата на по-едрия мъж. Но Враната заби коляното си в топките му и Сидоний падна в пясъка с пронизителен вой. Не остана мъж, който съчувствено да не сгърчи лице. Ответният й удар изсвистя покрай защитата на Албанус, камата й се заби до дръжка под мишницата му, кръвта потече като водопад.
	Пеещата сабя примигна с очи да отърси пясъка, пак удари, Враната се огъна назад и ударът облиза брадичката й. Дългите солни кичури на жената се въртяха, тя продължи напред и изби във въздуха гладиуса на Враната. Останала само с камата си, тя нападна, със свободната си ръка удари жената в лицето, залегна под новия удар и сграбчи един от дългите солни кичури на Пеещата сабя. Дръпна я, тя политна назад и се наниза на ножа. Публиката зави одобрително, Пеещата сабя се свлече на колене, кръвта потече по пробития нагръдник и надолу по корема й и тя падна по очи на пясъка.
	Остана само Сидоний. Мъжът се беше превил на две и стискаше скъпоценностите си. Враната се приближи безмилостно към него, здравенякът се опита да я отблъсне. Той крещеше насреща й, но двамата бяха толкова далече, че Леона долови само отделни думи.
	— … предателка…
	— … баща…
	— _… не…_
	А Враната?
	Тя не каза нищо.
	Вместо това свърна встрани и посече китката му, мечът му се превъртя по пясъка. Изрита го в краката и той падна на колене. Под рева на тълпата тя се завъртя зад гърба му, дългата й коса се понесе зад нея, заби камата си покрай яката на нагръдника му и надолу в гръбнака. Лицето на Сидоний се сгърчи в агония, от раната пръсна блестяща ярка кръв. Той падна напред, червената кръв потече по пясъка, тълпата изрева от удоволствие.
	Леона видя, че устните му се задвижиха.
	Шепнеше молитва може би?
	Проклинаше момичето, което го беше посякло?
	И тогава очите му се затвориха за последно.
	Леона седеше неподвижно и с примижали очи наблюдаваше Враната. Окървавените мечове в ръцете й.
	Онази бавна бръчка се вряза навътре в челото й.
	Край нея вежливо заръкопляскаха сангуила. Тацит й хвърли поглед и с кимане одобри формата, в която беше шампионката й. Тя се обърна към баща си, но не можа да улови погледа му. Леонид се взираше в подгизналото от кръв девойче на пясъка. Момичето, което беше надвило неговата Изгнаница. Момичето, което току-що беше убило седем гладиати, но получи едва една драскотина. На лицето му беше легнал черен облак. Очите му бяха присвити.
	Той се обърна към екзекутуса си Тит. И зашепна в ухото на мечока.
	Бръчката на Леона потъна още по-надълбоко.
	— Граждани на Айтрия! — провикна се едиторият. — Вашата победителка!
	Враната взе падналия си гладиус, насочи кървавия меч към празното консулско кресло, после го вдигна към небето. Беше облечена в черна стомана. На раменете й соколови крила, на гърба й наметало от червени пера. Докато тя правеше обиколка на арената, телата на убитите гладиати бяха изнесени. Лице на богиня покриваше нейното, само очите й се виждаха през фасадата на шлема.
	Никой не можеше да каже дали плаче.


>>	34.
>>	Магни

	_Малко оставаше сега._
	След смъртоносната игра прибраха обляната в кръв Мия в една огромна килия току до арената. Превързаха раните й, дадоха й вода, после й казаха да чака. Независимо че устата й беше пресъхнала, вместо да я изпие, тя похаби водата в опит да отмие кървищата от треперещите си ръце.
	Когато водата свърши, пръстите й още лепнеха.
	Видя отряд Железни свещеници да притичват, стражите докарваха в килията по двама-трима гладиати наведнъж. Тя разпозна неколцина от двореца на губернатор Месала, Рагнар от Ваан, шампион на колегиума на Тацит, Гълтача на светове, шампион на Мечовете на Филипи. Но скоро станаха дузини, после стотици. Те стояха тук-там из помещението, облечени в кожа и стомана.
	Жегата ги задушаваше, стените се бяха изпотили. Прислужници обикаляха наоколо с кофи и черпаци вода, бойците пиеха алчно, ала Мия искаше само още вода за ръцете си. Търкаше петната от екзекуцията и отказваше да погледне отражението си в червената локва в краката си.
	Чуваше пъшкането на мекверка — някакъв чудовищен механизъм, който вечно беше гладен за кръв. Мъчеше се да не мисли за Пеещата сабя и Брин, за Пробуждащия вълните и другите. Те бяха избрали съдбата си. Изписали я бяха в червено. Тя не можеше да си позволи да се разсейва с тях. Техните изпитания бяха свършили, докато на Мия й предстоеше най-тежкото в живота й. Тя още чуваше последните думи на Сидоний, докато лежеше с лице в пясъка.
	Вперил очи в нейните.
	Толкова тихо, че никой не можеше да го чуе.
	— _Успех, Мия_ — беше прошепнал той.
	Ръцете й още лепнеха.
	— _… ние сме с теб…_
	— _… ВИНАГИ ЩЕ БЪДЕМ С ТЕБ…_
	— Би се добре.
	Тя не вдигна глава. Нямаше нужда да види кой стоеше пред нея. Тревогата в корема й подсказа. Сладострастието и гладът, болката и копнежът. Сянката й тръгна, приближи се до неговата като желязо към магнит. Устните й се извиха в горчива усмивка и тя отвърна:
	— Бих се срещу седем изгладнели затворници, които не можеха да въртят мечовете си.
	— Такава е цената на неподчинението в Айтрия — отговори Непадналия.
	— Така съм чувала да се говори.
	— Не бях сигурен… как ще се чувствам, докато те гледам. Те също бяха мои братя и сестри. Когато паднаха под меча ти… — Фуриян въздъхна. — Не можах да повярвам. Мисля, че очаквах някаква уловка. Някаква шега, игра или да ги помилват в последната минута.
	— Игра ли?
	Мия поклати озадачено глава.
	— Защо всички продължават да се държат като че ли това е някаква игра?
	— Гладиати! — извика един от стражите. — Тишина!
	Очите на събраните воини се извърнаха към желязната решетка. Мия видя трима едитории, чиито силуети се очертаха на фона на ярката светлина отвън. Най-възрастният от тримата прекрачи напред и огледа гладиатите. Дългата му черна брада беше сплетена, очите му бяха два различни цвята — едното кафяво, другото зелено. На врата му висеше питон на ивици.
	— Гладиати от айтриянските колегиуми — рече той. — Чрез изпитания и битки вие и господарите ви заслужихте мястото си на пясъците на Венатус Магни. Скоро ще започне най-голямото зрелище в айтриянския календар и пред боготворящата ви тълпа вие ще се борите и ще умрете за славата на републиката. Онези, които загинат, ще се превърнат в легенда. А онзи от вас, който остане жив в края на Магни, ще получи свободата си от Ръката на самия Бог.
	— Магни са най-голямата битка. Всеки воин ще получи цветна лента, която ще показва първоначално отбора му. Гладиатите от един колегиум ще бъдат сложени в една група, макар че по време на мача не сте длъжни да бъдете верни на своите. Не забравяйте — всички трябва да паднат, за да остане един.
	Мъжът остави думите му да увиснат във въздуха — студени и твърди като желязо.
	— Щом вратата се отвори — продължи той, — всеки ще заеме отредената му начална позиция и ще чака указанията на главния едиторий. Нека Аа да ви пази и благослови, а Тсана да направлява ръцете ви.
	Мия прибра мечовете в ножниците им и продължи да се мъчи да изтрие червените петна от пръстите си. Стражите тръгнаха между гладиатите, подаваха им червени, сини, златни и бели ивици плат и тогава тя го усети. Страха. Той растеше в сърцата и мислите на воините край нея, просмукваше се в камъните и увисваше като гъста мъгла във въздуха. Всички те гледаха смъртта в очите и всички знаеха, че само един ще оцелее. Едни шареха напред-назад, тупаха се в гърдите, мърмореха си нещо. Други стояха безмълвно и се бореха със страховете си. А трети търсеха с погледи утеха от другарите си, но знаеха, че всяка дружба ще се заличи още преди да е изсвирен последният сигнал.
	_Малко оставаше._
	Един страж си проби път със сила сред навалицата и върза парче плат на Фурияновата ръка. Накара Мия да стане и върза още едно и на нейната. И двете бяха червени като петната, които тя така и не успя да отмие.
	Изсвириха фанфарите, подът под нозете им потрепери. Гласът на едитория отекна над арената, тълпата нададе рев в отговор.
	— Граждани на Айтрия! Почитаеми администратии! Сенатори и реброродени! Добре дошли на божигробските Венатус Магни! Представяме ви най-могъщите воини под трите слънца от най-добрите колегиуми в републиката! Тук пред изумените ви очи те ще се борят, ще се окъпят в кръв и слава в чест на Всевиждащия, всемогъщия Аа. Представяме ви Драконите на Траян!
	Желязната назъбена врата се вдигна механично и първата група гладиати излезе на пясъка, придружена от отряд айтриянски легионери. В килиите до арената се бяха събрали към двеста и петдесет бойци — прекалено много, за да ги извикват един по един. Под аплодисментите на тълпата те излизаха едни след други на групи — Вълците на Тацит, Мечовете на Филипи, Лъвовете на Леонид. Когато колегиумите заемаха местата си на арената, комарджиите на трибуните започнаха да разпознават любимците си и шампионите, шумът постепенно се усили.
	— Соколите на Ремус! — чу се викът на водещия.
	— Е, започва се — прошепна Фуриян.
	— Е, свърши се — отвърна Мия.
	Тя излезе под ослепителната светлина редом с Непадналия. Тълпата нададе мощен възглас. Едни викаха за Спасителката на Ураганова кула — „Враната! Враната! Враната!“, — други за Шампиона от Талия („Непадналияаааааааа!“). Когато двамата заеха местата си между другите червени ленти, във въздуха заеча гласът на едитория:
	— Граждани на Айтрия, моля, станете!
	Звукът на фанфарите проехтя, тълпата стана на крака, по кожата на Мия пролазиха тръпки.
	— Седем години минаха, откакто коварните Кралесъздатели опитаха да поставят на колене славната ни република! Седем години прославен мир, седем години здрав разум и благополучие, седем години справедливост и светлина!
	Сърцето на Мия заби учестено, устата й пресъхна. Тя знаеше какво следва, кой щеше да се появи. Седем години бяха минали, откакто той унищожи света й, застанал над бащиното й бесило като лешояд на могила. Седем години кървави обещания, убийства и стомана, неведение и молитви. Фуриян я погледна, сянката му се набразди, докато нейната ту се разтягаше, ту се прибираше, протягаше черните си пипала към Сената, към луминатите, към…
	— Вашият спасител! Вашият консул! Юлий Скайва!
	Да го види, беше като удар в стомаха. След цялото това време тя си мислеше, че се е притъпила. Но болката беше нож в гърдите й, накара я да залитне, сянката й се набразди, закипя въпреки трите слънца отгоре.
	Той беше висок на ръст, болезненохубав, черната му коса сега се беше прошарила тук-там в едва забележимо сиво. Носеше дълга тъмнолилава тога, на челото златен венец. Когато се усмихна, слънцата засветиха по-ярко, тълпата зарева в захлас. До него стоеше красива жена с черна коса и зелени очи, отрупана с фина коприна и златни накити. В ръцете си държеше шест-седемгодишно момченце. То беше наследило черната коса на майка си, бездънните черни очи на баща си. На гърдите си носеше бродерия на легиона на луминатите, макар че на врата му нямаше Троица.
	Скайва прегърна с една ръка невестата си, протегна три пръста в знака на Аа. Тълпата отвърна на жеста му, стотици хиляди люде вдигнаха ръце и извикаха името му. Мия тъй силно стисна челюстта си, че чак зъбите я заболяха. Затаи дъх, защото я болеше даже да диша. Когато го виждаше да се усмихва до семейството си, след като така нехайно беше пратил нейното в гроба…
	Наобиколен от морето луминати, желязо и слънчева стомана, Скайва пристъпи към катедрата в консулската ложа.
	— Народе мой! — провикна се той и думите му отекнаха сред хорското море. — Съотечественици! Приятели! На този най-свещен празник ние се събираме под очите на Всевиждащия в най-великата република, която светът някога е познавал!
	Консулът поспря под шеметния взрив на аплодисментите.
	— Приятели мои, живеем в смутни времена. Когато обявих намерението си да се явя на избори за четвърти мандат като консул, ме налегнаха съмнения. Но продължаващите атаки срещу нашите маги`страти, администратии, дори срещу децата на благородните ни сенатори отвъд морето, ме убедиха, че все още не е дошъл краят на заплахите за нашата славна република! И в този час на изпитания аз няма да изоставя нито Айтрия, нито _вас_.
	Тълпата изригна и Скайва повиши глас.
	— Ние трябва да застанем рамо до рамо! И с вашата подкрепа ще се вдигнем заедно! От мое име, от името на любимата ми съпруга, сина ми Луций… — Скайва беше принуден да замълчи, тъй като възторжените викове заглушиха гласа му, — … от името на моето семейство, приятели, ние ви благодарим за бдителността, за куража, но преди всичко, за вярата ви! В Бога и в нас!
	Мия впери кипналите си от омраза очи в Скайва. Без да съзнава, пръстите й се плъзнаха към камата от гробнакост, скрита под желязото, което опасваше китката й. Камата от гробнакост, която Алин Корвере беше опряла едно време в гърлото на Скайва в деня, в който Мииният свят се преобърна.
	_Търпение._
	Пръстите й се отделиха от камата. В устата си усети вкус на кръв.
	_Търпение._
	Скайва сияеше под преклонението на тълпата и играеше ролята на скромния признателен владетел. Консулът взе от жена си сина им Луций, сложи го на раменете си и пак вдигна за благословия трите си пръста. Мия видя как момченцето се наведе и прошепна нещо в ухото на баща си.
	— Синът ми казва, че винаги дълго говоря — усмихна се той и през тълпата премина вълна от смях. — Подсеща ме, че не случайно сме се събрали тук. Ами да започваме ли?
	Тълпата изрева като един.
	— Приятели мои, попитах ви — да започваме ли?
	Оглушителен възглас се надигна чак до небесата.
	— Сега ще дам думата на нашия обичан върховен кардинал и мой скъп приятел Франческо Дуомо, който ще произнесе молитвата.
	Всички очи се обърнаха към духовниците на Аа на предните места. Върховният кардинал застана пред друга катедра, поклони се ниско и черните му искрящи очи се впиха с прикрита злоба в Скайва. Той заговори в рога, гласът му отекна над арената като гъст сладък и тъмен петмез.
	— Приемете благодарностите ми, славни консуле — рече той и се поклони дълбоко. — Нека Аа вечно да ви огрява със Светлината си! Нека _царуването_ ви бъде дълго и плодовито!
	Скайва върна поклона, ала усмивката му стана остра.
	— Възлюбени граждани, моля, сведете глави — прикани Дуомо.
	Цялата арена се смълча, тишината отекна във въздуха и се понесе по вятъра.
	— Всемогъщи Аа, Баща на Светлината, творец на всичко, на този най-свещен от всички празници ние ти благодарим за твоята любов, твоята бдителност и многобройните ти блага. Бди вечно над сърцата ни и благослови онези, които ще погинат тук за слава на нашата република. В твое име отправяме тази молитва.
	Тълпата отвърна като един.
	— _В твое име отправяме тази молитва._
	Дуомо разпери ръце, усмивка засия в очите му.
	— Нека Магни да започнат!
	Тълпата зарева, затропа с крака и зави, а Дуомо се върна при паството си от кардинали и епископи, самодоволен като жених след брачната си нощ. Погледът на Мия се премести на Скайва, който зае мястото си, без да изпуска Дуомо от поглед. Двамата се следяха като две усойници над трупа на една-единствена мишка. Но синът на Скайва прошепна нещо в ухото му и консулът внезапно се разсмя високо. Жена му се наведе и го целуна по бузата. Скайва отдели очи от Дуомо и погледна сияещ семейството си. Краката на Мия се разтрепериха.
	Те не заслужаваха толкова много щастие. Как може Скайва да има жена и дете, когато й беше отнел всичко! А Дуомо да си играе на благочестие и да говори за любов, когато беше разрушил целия й свят! Тя огледа гладиатите наоколо — всеки от тях беше препятствие, всеки меч — спънка, всяко гърло — стъпало по пътя към сърцата на тези мерзавци.
	— Усещам я… — промълви Фуриян. — Омразата ти…
	Мия примигна, погледна мъжа до себе си. Той я наблюдаваше със смесица от ужас, страх, съжаление. Сведе поглед към сянката в краката й.
	— Всемогъщи Аа… какво са ти причинили?
	— Граждани на Айтрия! — чу се глас. — На вашето внимание — бойното поле!
	Тълпата притихна. По дължината на цялата арена премина мощен стон и я разтърси. Четирите групи гладиати — червени, бели, златни и сини — бяха разположени до противоположни стени по овала на арената, скупчени по около шейсетима в група. Земята пред Мия се разтвори по средата, пясъкът потече като водопад в мекверкната утроба на арената. Тълпата беше на крака, всички протягаха вратове, за да видят, а в това време изпод земята изникнаха четири огромни силуета. Петнайсет метра по дължина, тежки корпуси от желязно дърво, на носовете им бяха излети фантастични чудовища, а отстрани се подаваха дузини лъскави гребла.
	— Това са бойни галери — измърмори озадачено един гладиат.
	— Но… — заекна друг.
	— Гладиати, внимавайте! — изрева центурионът и посочи въжените стълби, които висяха отстрани на корабите. — Качвайте се! Всички! Не губете време!
	Мия тутакси изпълни заповедта и Фуриян я последва без въпроси, покатери се по стълбата на палубата. Други се занизаха зад гърба им, но повечето гладиати само гледаха центуриона с неприкрито удивление.
	— Кораби ли? — попита един. — Всемогъщи Аа, та ние стоим на пясък!
	Земята простена пак, фанфарите изсвириха пронизително.
	— На ваше място бих изпълнил заповедта — каза центурионът.
	Нови гладиати започнаха да се катерят по галерите, други още се озъртаха опулено. Мия чу мекверка да пъшка със стенанието на метал под натиск. Тежки железни капаци издрънчаха и закриха килиите по края на арената, изпод пясъка се издигнаха серия кръгли решетки. И под учудените погледи на тълпата решетките потрепериха, металът се покашля глухо за последно и забълва във въздуха високи струи вода.
	Тълпата въздъхна, нададе викове, игривият бриз пое водната пара и донесе милостива прохлада на потискащо знойната арена. Само след миг водата започна да блика по-мощно, по-нависоко, заливайки дъното, извивайки се около корабите, и въздишките се превърнаха в доволни викове. Не след дълго дълбочината стигна петнайсетина сантиметра. Двайсет. Трийсет — и с неудържимостта на потоп продължи да се покачва по краката на гладиатите.
	— Това е солена вода — каза някой.
	Един от Лъвовете на Леонид се наведе през перилата и изкрещя с цяло гърло:
	— Това е морска битка, слабоумни негодници! Качвайте се, качвайте се!
	Гладиатите се подчиниха, хукнаха към стълбите и се закатериха нагоре. Мия стоеше на носа и наблюдаваше как водата приижда и се разбива в кораба. Три метра и още се покачваше, галерата им се заклатушка върху дървеното скеле, докато водата я повдигаше. Благодарение на сведенията от Ашлин Мия беше подразбрала какво я очаква на пясъка, но да стои сред всичко това…
	Поклати глава с благоговение пред могъществото на зрелището. Находчивостта. Абсолютната надменност. Вместо да прати жителите си при океана, великата република беше довела океана при своите жители.
	— Граждани на Айтрия! — провикна се главният едиторий. — Сенатът и Железният колегиум на нашата славна република с гордост ви представят битката при Морска стена*!
	[* Позорна битка в ранните години на републиката и навярно най-голямата морска схватка, водена някога под трите слънца. В нея участвали четири огромни флотилии — айтриянският морски флот под командата на великия обединител Франциско I и една флотилия на васалния Ваан влезли в бой с дюимерски кораби под командата на Бара Слънчевия танцьор от клана на Трите дракона и една армада на пиратски владетели, които били положили клетва да се борят срещу айтриянското господство в моретата.
	Както можете да се досетите, съпротивата им издържала горе-долу колкото бутилка качествено златнопиво в публичен дом, пълен с пияндурници. — Бел.авт.]
	Водата вече стигаше пет метра и ставаше още по-дълбока. В центъра на арената се издигна голям плинт, отгоре му каменна крепост, която представляваше могъщото укрепление при Морска стена. По назъбените стени Мия забеляза мекверкни катапулти, заредени с горяща смола. А когато погледна надолу, във въртопите видя десетки черни очертания, които плуваха около кораба.
	Фуриян надникна над перилата, примижа срещу змийските сенки.
	— Това да не са…
	Тълпата изрева. Едно от телата излезе на повърхността — цялото само тъпа зурла, мъртви черни очища и ред върху ред остри зъби. Почти пет метра на дължина, то разпори водата с масивната си раздвоена опашка, после се гмурна в дълбокото.
	— Ураганови дракони! — рече Непадналия.
	Мия поклати глава. Отпред катапулти. Наоколо вражески кораби. Отдолу чудовища.
	И като огледа гербовете по нагръдниците и щитовете на гладиатите край тях, тя осъзна, че с Фуриян бяха обградени от Леонидовите лъвове. Поне дузина, огромни като къщи и твърди като желязото на гърдите й.
	— Гледай ти, колко уютно! — измърмори Мия.
	— Врагове от всички страни — прошепна Фуриян.
	— Поне животът ми е последователен.
	— Когато останем само двамата…
	— Знам.
	— Но дотогава? — Той погледна оръжията в ръцете й с петна от кръвта на онези, които я бяха наричали своя другарка. — Ти показа достатъчно чувство за дълг, когато защити колегиума и прати тези, които го предадоха, в земята. Надявам се, че съм грешал за тебе. Че си научила нещо за честта и обичаите на гладиатите. Трябва ли да ме е страх, че мечът ти ще ме удари в гръб?
	Мия му хвърли кос поглед, водата край тях се надигна още по-високо.
	— Има само един край, по който ще свърши всичко, и ние с теб знаем какъв е. Но аз ще те нападна в лице. Поне това мога да ти обещая.
	Непадналия кимна, стисна здраво меча си.
	— Така да бъде. _Sanguii e Gloria._
	Мия тръсна глава.
	— Запази славата за себе си, Фуриян.
	Тя обърна поглед към консулското кресло.
	— Аз съм тук заради кръвта.


	Долу във вътрешността на арената Меркурио натовари с изкривено лице тежката кофа в количката. Истината беше, че е прекалено стар за такива глупости. Проклетият му артрит пак се обаждаше, а и това, че вече втори ден обикаляше тук долу облечен в дрипи, влошаваше кожния му лишей.
	— Следващия път аз ще се преоблека като страж — изръмжа той.
	Ашлин обели очи.
	— Кой, ’паст и кръв, ще ти повярва, че си страж, дърт кисел пръч такъв?
	Момичето се спотайваше на вратата на преддверието и държеше под око коридора отвън. Още беше облечена в крадената броня — черен кожен нагръдник и поличка, шлем с пера, за да скрие лицето й. Меркурио чу рева на публиката над главата си, разбра, че Магни бяха започнали, и сърцето му се вледени, изпълни се с тревога.
	Въпреки че гледаше с каменно лице, дъщерята на Ярнхайм явно споделяше безпокойството му. Вдигна очи към арената над главите им и въздъхна.
	— Трябваше да бъда там горе — прошепна тя.
	— Това е важно за нея — отвърна Меркурио.
	— Дори така да е, целият този план е пълна лудост.
	Меркурио въздъхна.
	— Не знам дали си забелязала, момичето ми, но Мия Корвере и лудостта са неразделни като дим и цигарило.
	Ашлин се усмихна.
	— О, да, забелязах.
	Божигробският епископ отиде при нея на вратата и надникна в коридора.
	— Разбирам, че не му е нито мястото, нито времето — измърмори той. — Но да си знаеш, че ако я нараниш, ще те намеря където и да се скриеш.
	Аш повдигна вежди и изгледа стареца от главата до петите.
	— Знаеш ли, за такъв кисел дърт пръч ти си направо очарователен.
	— Я върви по дяволите!
	— Звучи ми като план. Идваш ли с мен?
	— Да, но както обичаш да отбелязваш, аз съм по-стар.
	— Е, и?
	— Значи ти ще буташ количката.
	Ръкопляскания отекнаха в камъните наоколо, Ашлин забута количката пред тях и двамата се шмугнаха тайно в мрака.


	Грохотът на тълпата ехтеше, фанфарите изсвириха, всеки мъж, жена и дете беше на крака. След петдневни кланета, петдневна палеща светлина, петдневно ослепително зрелище Венатус Магни бяха започнали.
	Леона наблюдаваше как катапултите в крепостта Морска стена изстрелваха бъчви с горяща смола. Първите изстрели бяха предупредителни и буретата се премятаха във въздуха, преди да паднат във водата със зловещо съскане. Но заплахата от жертви беше достатъчна да накара гладиатите да се разбягат, на палубите се възцари суматоха, избухнаха кратки свади кой да поеме командването.
	Рагнар от Ваан пое командването на Златния кораб, сложи край на краткия сблъсък с друг от Вълците на Тацит, като закла мъжа и го изрита през борда. Тълпата настръхна. Поне четири ураганови дракона разкъсаха пищящия мъж на парчета и водата под перилата кипна, пяната почервеня. Рагнар изрева на гребците, пое кормилото и насочи кораба към крепостта.
	Гълтача на светове пое командването на Синия кораб, екипажът също натисна греблата към укреплението. На палубата на Белия кораб се възцари пълен хаос, Драконите на Траян се бореха за надмощие с гладиатите на три други колегиума. Галерата се обърна на кланица, хлъзгава кръв покри дъските, тълпата ревеше.
	Леона погледна към Червените, видя, че галерата им се бе запътила към крепостта, кормилото беше поето от Кървавите ястреби на Артимед. На носа с извадени мечове тя видя Враната и Фуриян. Ала в това време зад гърба им се строиха повече от дузина от Леонидовите лъвове. Те отказваха да чакат да стигнат до крепостта, а желаеха още тук и сега да покосят надеждите на Леона за победа.
	Донята погледна баща си, откри, че и той се взира в нея, и се усмихва.
	— Просто работа — прошепна Леонид.


	— Идват — измърмори Фуриян.
	— Знам — отвърна Мия.
	— Не загивай, преди аз да мога да те убия.
	— Аз няма да умра тук.
	Лъвовете нападнаха, без да се церемонят, а Мия и Фуриян се обърнаха да ги посрещнат. Стоманата издрънча върху стомана. Тълпата настръхна от неочакваното и кърваво предателство, Мия и Фуриян отстъпваха по палубата, докато гърбовете им се опряха във фигурата на носа.
	Независимо от численото превъзходство на противника те бяха избрали умно полето на битката си — носът се стесняваше, затрудняваше Лъвовете да нападат едновременно и те изгубиха предимството на числеността си. Мия хвана сенките в краката на един атакуващ Лъв, но не можа да ги задържи заради трите жулещи слънца отгоре. Вместо това беше принудена да разчита на бързината си, на обучението, което беше получила при Меркурио, Солис, а после и при Аркад, и дните, седмиците, месеците, прекарани с един или друг меч в ръцете.
	На тях и на количеството _Унес_, което Ашлин беше сипала във водата на гладиатите.
	Дозата не беше голяма, не беше достатъчна да ги приспи. Но тя знаеше, че всеки, който е погълнал по един черпак, вече усеща действието му, а явно атакуващите ги Лъвове са били жадни преди мача. Мия свърна наляво, Лъвът се препъна и изруга, когато тя нанесе дълбок жлеб с гладиуса на бедрото му. Той се нахвърли отгоре й, но Мия му се изплъзна, ударите й отхвърчаха от щита му, но тя изби меча от тромавите му пръсти и той изтрополи по палубата.
	Фуриян се движеше като водата, дългата му черна коса се развяваше зад него, с широкия си щит той отблъскваше назад нападащите Лъвове. Пресрещна един удар с меча си, ответният му удар изби оръжието от ръката на собственика му, то се превъртя във въздуха и падна във водата. Катапултите изстреляха нов залп, пламъците се проточиха във въздуха и удариха кораба им отстрани. Огънят избухна, тътнежът му заглуши тълпата. Хората изпопадаха с писъци на палубата, нададоха вопли от водата, зъбите на драконите проблясваха и ръфаха в червената пяна. Черни колони дим се извиха между танцуващите искри, разнесе се воня на горящо масло и месо.
	Мия вдигна меча си и пак удари. Мъжът залитна, леко замаян от _Унеса_, но това беше достатъчно да й даде преднина. Мечът й изсвистя и разсече гръкляна му, а в същия миг Фуриян довърши противника си с къс, но смъртоносен удар. Независимо от касапницата, независимо от страха духът й се повдигна, кръвта й пламна, кожата й настръхна. И когато погледна към палубата, Мия осъзна, че сянката й се движи по собствена воля, като меласа пълзеше към Фурияновата по хлъзгавото от кръвта дърво. Но неговата също се протягаше към нейната.
	Като разделени влюбени.
	Като пъзел, който търси липсващите парчета от себе си.
	Мия разтърси глава. Запъхтяна. Гладна. На палубата наоколо цареше бъркотия, след атаката на Лъвовете срещу Мия и Фуриян гладиатите се нахвърляха един срещу друг и краткият им съюз се разпадна. Стоманата звънтеше в стомана, предсмъртни викове раздираха въздуха, още една бъчва с горяща смола избухна над главите им и по палубата се изсипа огнен дъжд. Лъвовете бяха обградени откъм гърба, Фуриян и Мия се бореха за живота си, притиснати на носа. Тя видя, че Златният кораб беше стигнал укреплението, гладиатите овладяха мекверкните катапулти. Бялата галера гореше в пламъци, Синият кораб беше почти в същото окаяно положение и когато се блъсна стремително в крепостта, дървото изпищя, мъжете нададоха крясъци. Сините нападнаха с жестоки викове, покатериха се по въжените стълби върху назъбените парапети на бойните кули, Златните ги пресрещнаха фронтално.
	Ново огнено буре удари Червената галера, този път по кърмата, и изби гладиатите на кормилото. Гребците удвоиха отчаяните си усилия да стигнат до крепостта и да се спасят от горящия ковчег. Но без кормчия и с обгърнат в пламъци рул корабът изгуби посока, греблата се сблъскаха с плинта и станаха на трески. Галерата се разтресе, Фуриян падна на колене, Мия едва не го последва.
	— Напред! — извика Мия, прибра оръжията си в ножниците и като се засили, прескочи перилата.
	С протегнати ръце се улови за въжената стълба, която висеше от парапета на крепостта и опасно се поклащаше над водата. Фуриян я последва, хвърли се върху стълбата до нея, гребците и другите гладиати последваха примера им. Един Лъв направи отчаян скок, хвана се за стълбата под Фуриян, но ботушът на Непадналия тутакси го прати в кипналите води. Мия се изкатери по въжето върху стените на крепостта, димът щипеше очите й, вонята на горящо масло и разпорени черва бе нетърпима.
	А когато погледна в краката си, видя, че сенките им се бяха сплели напълно.
	— ’Паст, какво става? — изпъшка тя.


	Леонид избълва черни клетви, скочи на крака, развика се. Трудно беше да се каже през облака дим, но май великият сангуила беше останал с шепа воини в битката. Леона видя как Червената и Бялата галера потънаха, гребците скачаха през перилата да опитат късмета си срещу драконите, вместо да изгорят до смърт. Водата приличаше на вряща супа от гръбни перки, раздвоени опашки и вопли, тълпата ревеше гръмогласно, миниатюрният океан почервеня.
	Леона наблюдаваше Враната с присвити очи. Нещо я ядеше отвътре. Имаше нещо нередно с това момиче… нещо не както трябва, което обаче й се изплъзваше. Докато се движеше сред Лъвовете, тя беше доказала, че несъмнено е шампионка, за каквато Леона я бе обявила. Но имаше нещо смущаващо в бойния й стил. Тя сечеше, пореше, удряше, риташе…
	_… но не намушкваше…_
	Леона се изправи, примижа през черната мъгла и се загледа във Враната, която се биеше на укреплението редом с Фуриян. Двамата бяха смайващи, помитаха всичко пред себе си и бавно настъпваха от ръба на крепостната стена. Но подозрението й се оказа вярно. Дори когато й се удадеше възможност да промуши някого с камата си, Враната я използваше само да блокира ударите на противника. Тя беше използвала с кървава страст по-малкия нож в смъртоносните игри, но сега, когато Магни бяха в разгара си…
	— Тя напада единствено с гладиуса… — прошепна Леона.
	Маги`страта се обърна към господарката си.
	— Домина?
	Хлад пропълзя в сърцето на донята. Спомни си деня, в който й подари бронята, гладиуса и кинжала от черна лийсийска стомана, за да си подхождат. Докато наблюдаваше отражението на слънцата в посребрения нож в ръката на Враната, тя разбра с ужасяваща сигурност…
	— Това не е кинжалът, който й дадох.


	Ашлин и Меркурио вървяха през недрата на арената, по извити коридори и под каменни сводове следваха нишката лепкава кръв. Подминаваха военни патрули, чистачи, прислужници, но почти всеки, който имаше очи, ги беше вперил нагоре към арената. Те чуваха шума на яростната битка над тях, глухите гърмежи и воя на тълпата.
	В края на коридора видяха широки дървени врати и двама видимо ядосани легионери, които стояха на пост с вирнати глави, заслушани в касапницата отгоре. По-високият се изпъна, когато зърна приближаващия Меркурио, огледа стареца от глава до пети, после впи поглед в Ашлин.
	— Ти…
	Тя се наведе ниско и пусна едно малко бяло стъкълце, което заподскача по каменния под. Двамата само успяха да забележат орисното стъкло, а след това то избухна с дълбок гръм и облак бял газ изпълни края на коридора. Аш и Меркурио почакаха да видят дали някой няма да дотича при гърмежа, но ревът на тълпата и битката над тях благополучно бяха заглушили експлозията.
	Те вързаха на лицата си тежки кърпи, влязоха в стаята, затвориха плътно вратата зад себе си. Гравирана табелка висеше на нея.
C>
	МОРГА.
C$


	Кръв по ръцете и по езика й.
	Кръв по мечовете и в очите й.
	Мия се биеше върху крепостната стена, камъните бяха хлъзгави от кръвта. Скупчените гладиати се разсичаха и намушкваха един друг, стомана звънеше върху стомана, бойни викове изпълваха въздуха. Гълтача на светове, шампионът на Филипи, оплискан в кръв от главата до петите, размахваше с две ръце огромна кирка и като хартия мачкаше брони и щитове. Рагнар от колегиума на Тацит още беше на крака и когато един гладиат го нападна, той се приведе ниско, хвърли го през рамо долу във водата и зави като обезумял.
	Касапницата не беше за гледане, телата бяха накамарени едно върху друго, оставаха може би двайсетина гладиати — а бяха започнали почти триста. Мия не беше виждала друг път такова кръвопролитие. До нея Фуриян се биеше, почервенял до раменете в кръв.
	Сенките и на четиримата сега се бяха сплели плътно — Мия, Господин Благ, Фуриян и Затъмнение се бяха сраснали в мрака под нозете им. Тя някак издалече чуваше тълпата, гледаше въздушния танц на оръжията, като че ли те притежаваха свое съзнание. Но преди всичко чуваше Фуриян, биенето на сърцето му, дишането му, а под него, под кръвта, дима и оглушителния рев на опиянената от сечта тълпа, тя осъзна, че дочува…
	_… не мислите му, ала…_
	Глада му. Копнежите му. Мислите му за Леона, в които се прокрадваха скръб и обида. Желанието му да притежава победния венец кънтеше с всеки удар на сърцето му. За миг тя го усети така ясно, сякаш беше част от нея, че се изкуши да захвърли оръжието си и да го остави да я надвие. От своя страна Фуриян също я усещаше, хвърляше по някой поглед към консулската ложа и върховния кардинал сред малодушното му паство и стискаше зъби от омраза.
	— Всемогъщи Аа — изрече той тихо. — Тези подлеци…
	Дъхът й гореше, потта щипеше очите й, сърцето й тупкаше бясно. Мечът й пееше във въздуха, ръцете й отмаляха, а някъде в далечината, едва доловим под рева на тълпата, пращенето на пламъците, жупела на трите слънца, които горяха в ослепялото небе над тях, тя го чу.
	Мрака.
	Под водата.
	Под кожата си.
	Под мраморната обвивка на костите на града. Сянката й се сля с Фурияновата, изтече в неговата като разлята кръв по камъка.
	— _… мия…_
	— Усещаш ли го? — попита тя шепнешком.
	Фуриян заби меч в нечии гърди, кръвта плисна по ръцете му.
	— Усещам теб — изпъшка той.
	Завърташе се и се обръщаше, залягаше и удряше, времето пълзеше.
	— Аз усещам нас двамата…
	— _… МИЯ, КАКВО СТАВА?_
	— Не знам — прошепна тя.
	Посрещна още един гладиат, залегна под удара му и разсече ахилесовото му сухожилие.
	— Черна майко, помогни ми, не знам…
	Гълтача на светове вдигна кирката си и се нахвърли срещу Мия, нозете му затропаха по камъка. Тя усещаше зад гърба си как Рагнар и Фуриян се бяха вкопчили един в друг, меч в меч. Мъжете бяха шампиони даже с _Унеса_ в жилите си, ветерани от дузина касапници, яки като планини. Но Мия продължаваше да усеща Фуриян, сенките им се бяха оплели напълно, увиваха се по камъните, танцуваха в кръвта. Сякаш имаше два чифта очи, две сърца, две глави, двойна сила, двойна воля, двойна ярост. Гълтача на светове замахна с кирката към главата й и тя почувства как ръката на Фуриян направлява нейната при ответния удар. Фуриян замахна към Рагнар и върху меча си почувства ръката на Мия. Сраснаха се, безконечни, без да е ясно къде свършва тя и започва той. И там под горящите слънца, макар и само за миг, пъзелът като че намери липсващите си парчета.
	Гладиусът й преряза плътта зад коляното на Гълтача, отдели сухожилието от костта. Със светкавичен удар Фуриян обезоръжи Рагнар, но вааниецът се счепка с Непадналия, блъсна го под тежестта си на земята, двамата задрапаха с пръсти и се заудряха с юмруци върху червените хлъзгави камъни. Когато ръцете на Рагнар стиснаха Фуриян за гърлото, Мия усети как се задушава. Отвори безпомощно уста, задави се, почувства как кирката на Гълтача на светове я удари в ребрата. И двамата с Фуриян изкрещяха от болка. Мия изпусна камата си, тя се плъзна звънливо по камъните и се спря до Фуриян и Рагнар.
	Ръцете на Рагнар стиснаха още по-здраво гърлото на Фуриян, Мия изпъшка задавено. Гълтача на светове я свали на земята, удари я с юмрук по главата, изби шлема й, гладиусът й хвръкна. Тя не можеше да си поеме дъх, не можеше да вижда, хватката на Рагнар върху Фуриян я задушаваше. Тълпата ревеше с пълни гърла. Пръстите на Фуриян задраскаха по камъка, напипаха дръжката на падналия нож на Мия. Гълтача на светове заблъска главата й в земята, пак и пак, и пак, слънцата я заслепиха.
	Пръстите на Фуриян се затвориха около дръжката на Миината кама.
	— Фуриян — изпъшка Мия. — Няма…
	С отчаян вик Непадналия замахна с ножа и го заби в цепнатината между нагръдника и раменниците на Рагнар.
	Тълпата ахна.
	Фуриян нададе ликуващ вик.
	И острието на Миината кама на пружина се прибра обратно в дръжката.


	— Ой!
	Сидоний почувства лек ритник в ръката си. Коремът му се сви от страх, но той продължи да държи очите си затворени, без да диша.
	Нов ритник, особено костелив.
	— Все така виждам робското ти клеймо, мъртвецо. Добре, че хората, които са домъкнали трупа ти тука, не са си направили труда да ти свалят шлема.
	Сидоний открехна окото си колкото цепка, видя над него да се надвесва старец в окъсани дрипи. Имаше ясни сини очи, стърчаща сива коса и запалено цигарило в устата.
	— Ти си… Меркурио? — прошепна Сид.
	— Не, аз съм държанката на върховния кардинал. Хайде, ставай.
	Сидоний седна на пода в моргата, където го обграждаха стотици мъртви тела. Видя едно стройно момиче в броня на пазач да се надвесва над „трупа“ на Пробуждащия вълните и да го потупва по рамото.
	— Ти си Ашлин — прошепна Сидоний.
	— Приятно ми е — кимна момичето. — А сега сериозно, вдигайте си задниците.
	Пеещата сабя се изправи все така подгизнала в кръв, изсули шлема си. Сидоний също свали шлема си, опипа врата си и измъкна изпод нагръдника си пробития мях. По гърба си усещаше пилешката кръв, която се беше съсирила в хлъзгава лепкава маса.
	— Кофата е в количката — рече Меркурио. — Измийте се и се облечете. Трябва да сме се омели преди края на игрите. А те ще свършат скоро.
	Един по един Соколите от колегиум „Ремус“ изтъркаха криво-ляво кръвта от себе си и се преоблякоха в дрехите, които получиха — броните от безжизнените пазачи на вратата и парцали за останалите. Сидоний нахлузи стоманения шлем на страж, кожения нагръдник. Тълпата горе изрева от удоволствие и той погледна към каменния таван.
	— Как ли се справя тя горе?
	Пробуждащия вълните го потупа по рамото.
	— Имай вяра, братко. Тя ни доведе дотук.
	— Не и без твоята безценна помощ — ухили се Брин.
	— Да, но защо точно пилешка кръв? — Касапина сви лице в гримаса. — Тя смърди.
	Пробуждащия вълните сви рамене.
	— Така са ме учили в театъра.
	Меркурио се намръщи, угаси цигарилото си.
	— Знам, че шансовете администратиите да пратят потеря след шайка мъртви гладиати са нищожни, но ако сте приключили с приказките, чака ни авантюристично бягство. — Старецът посочи вратата. — Така че, мътните ви взели, ако не възразявате…
	— Извинете го — измърмори Ашлин. — Той си е такъв.
	Сидоний намести шлема си, изпъна рамене. Другарите му го последваха в коридора. Вътрешността на арената буквално пустееше, всички очи се бяха залепили за зрелището над тях. Те бързо прекосиха коридорите, Ашлин вървеше най-отпред, докато стигнаха малък решетъчен вход за прислугата, който беше заключен.
	Ашлин отвори вратата, която излизаше на малка уличка. Двама стражи лежаха проснати пред нея — дали мъртви, или приспани, Сид така и не разбра. Но освен тях видя и малък амбулантен фургон, а на капрата седеше красиво русо момиче. Тя ги погледна и се усмихна.
	— Това е Бел — обясни Меркурио. — Тя ще ви откара през акведукта. Търговка на роби на име Пиещата сълзи ще ви чака на сушата.
	— Търговка на роби ли? — изръмжа Пеещата сабя.
	— Тя дължи услуга на Мия — намеси се Ашлин. — Възможно най-голямата услуга. У нея са документите, които потвърждават, че сте откупили свободата си. Също и адресите на администратиите, които ще премахнат печатите ви. А сега вървете.
	— Мия… — поде Сид.
	— _Тръгвайте!_
	Брин и останалите вече се бяха качили във фургона. Пробуждащия вълните стисна Сидоний за ръката и го издърпа върху дюшемето. Момичето дръпна поводите и фургонът се заклати по калдъръма на божигробските улици.
	— Хубави коне! — Брин кимна към животните, които теглеха фургона.
	— Черният жребец се казва Оникс — усмихна се момичето. — Бялата кобила Перла.
	Сидоний се беше настанил на капрата до нея и се опита да си придаде оперен вид в униформата. Но видя, че ръцете му треперят, коленете не го държат, изпитанието го беше изцедило. След като седмици наред бяха правили кроежи, играли роли, шепнали молитви все някак да успеят, адреналинът прояждаше вените му като киселина и той се чувстваше капнал от умора и…
	— Не се страхувай — момичето стисна ръката му. — Всичко ще бъде наред.
	Сидоний я огледа от горе до долу. Големи черни очи. Още девойче.
	— Ти откъде знаеш? — изсмя се той.
	— Защото гласовете, които казват обратното в главата ти, са брътвежи на страха. Никога не ги слушай.
	Момичето се усмихна и обърна поглед към широкия път.
	— Страхът е пъзльо.


	Мия изпъшка, Гълтача на светове пак наби черепа й в камъка, пръстите му се забиха в очите й. Ала тя измъкна камата от гробнакост от железния ръкав на китката си и я заби в брадичката на шампиона чак до мозъка му.
	Гълтача изгъргори, катурна се на една страна. Мия се претърколи, стана, грабна гладиуса си и хукна по крепостната стена, оголила зъби като див звяр. Рагнар стискаше Фуриян за гърлото, но погледна нагоре точно когато момичето го блъсна. Вдигна ръце да се предпази от удара й, но _Унесът_ още жужеше във вените му и мечът й от лийсийска стомана преряза китката му, разцепи шлема му и разсече плътта и костта под него. Мия изтегли меча си, тялото на шампиона падна назад, пръскайки кръв.
	Фуриян изрита трупа, за да се освободи от него, превъртя се и стана. Още стискаше в ръка Миината кама на пружина, черните му очи изгаряха нейните. Тълпата ревеше кръвожадно. От стотиците мъже и жени, които бяха излезли на пясъка, бяха останали само двама. Публиката не чуваше думите, които си казваха Соколите, заради разстоянието, воплите на техните събратя и кръвта, която пулсираше във вените, но всички знаеха, че скоро мачът ще свърши. Фактът, че тези двамата бяха другари от един и същ колегиум, не променяше нищо. Имаше само един начин, по който можеха да завършат Магни.
	— _Всички трябва да паднат, за да остане един!_ — чу се вик.
	Мия и Фуриян се взираха един в друг над касапницата, сенките в краката им съскаха неспокойно. Ако допреди малко се бяха вплели една в друга, съединени в съвършена чернота, сега лъкатушеха, извиваха се, деряха се яростно.
	— И тъй — изсъска Фуриян и хвърли фалшивата кама в краката на Мия. — Лъжкиня до последно!
	Ревът на тълпата идваше като отдалече. Арената изчезна, изсветляла и прозрачна. Мия чувстваше как Божигроб изнемогва под зноя на ужасните слънца. Чувстваше го като нещо живо, чувстваше яростта и омразата, които се бяха загнездили в костите му като онзи отдавнашен пъленмрак, когато не успя да убие Скайва в Базилика Гранде.
	Усещаше го, както усещаше себе си.
	— Фуриян… — поде тя.
	— Нищо не си научила за честта, а? Нали твърдеше, че не си героиня? Че щом се нуждаели от помощ, да си помагали сами?
	— Те сами си помогнаха, Фуриян — отвърна Мия. — Взаимно си помогнахме.
	— И защо?
	— Защото са ми приятели. И не заслужаваха да умрат.
	— Но пак ще умрат — изрече злобно той. — Като предатели, каквито са. Когато ме обявят за победител, първото нещо, което ще направя, е да кажа на едиториите за твоя план. И всичките ти лъжи ще отидат по дяволите.
	Той се наведе и вдигна окървавения си меч.
	— Не можеш да си измиеш ръцете, като ги къпеш в нова кръв, Фуриян — упрекна го Мия.
	— Аз отдавам себе си на Всевиждащия.
	— Фуриян, не го ли чувстваш? Погледни сенките ни! Чуй!
	— Нищо не чувам! — изплю ядно той. — Освен вещицата, която се каня да намушкам!
	— Недей!
	Непадналия се затича по каменната стена, вдигнал високо кървавия си меч. Ревът на тълпата се стовари тежко наоколо като оглушителна приливна вълна, която отекна в черепа й. Времето запълзя, миг след миг, устата на Фуриян зееше отворена в рев, мечът му беше вдигнат високо.
	Тя не искаше да го убива.
	Но и не искаше да умре.
	— _… мия?_
	— Всички трябва да паднат, за да остане един! — чу се викът.
	— _… МИЯ!_
	_Всички трябва да паднат, за да остане един._
	И тъй, благородни ми приятели, тя се раздвижи. Раздвижи се като вятъра. Като среброто. Като сенките. Изплъзна се под удара, който целеше да посече врата й, стоманата изсвистя покрай кожата й. Мракът под двамата се счепка със себе си и задра с нокти, черен като мастило върху окървавените камъни, омраза, глад и нещо близко до печал. Котката сянка изсъска, сенчестата вълчица изръмжа, а момичето, _острието_, гладиатът нанесе удар, върхът на меча й се заби във врата на Непадналия, който профуча край нея.
	Пръсна кръв. Задъхан вик. Тя усети болка, ръка, която я притиска в гърлото, сякаш тя беше понесла удара. Нямаше мехове с пилешка кръв. Нямаше хитрини. Нямаше игри. Кръвта му беше истинска като слънчевата светлина по кожата й.
	Фуриян я изгледа с учудени, широко отворени очи. Хвана се за врата, обърна се към ложата на сангуила, потърси домината си. Мия изпита всичко. Съжалението. Болката. Накара Господин Благ и Затъмнение да се протегнат през камъка и преди да е издъхнал, да изпият страха му.
	И с един последен стон Непадналия падна.
	Удар като от чук в гръбнака й. Кръвта се втурна във вените й, по кожата й полазиха мравки, всяко нервно окончание пламна в огън. Тя падна на колене, косата й се развя като че някакъв призрачен бриз се заигра с нея, сянката й дращеше в диви начупени линии, Господин Благ, Затъмнение и безброй други силуети задраскаха между формите, които мракът привлече върху камъните. Гладът в нея беше заситен, копнежът изчезна, празнотата изведнъж яростно се запълни. Отделяне. Събуждане. Близост, оцветена в червено и черно. И обърнато към небето лице, за миг, само за миг, тя го зърна. Не безкрайното поле ослепителна синева, а бездънен мрак. Черен, цял, абсолютен.
	Изпъстрен с мънички звездици.
	В небето над Мия увисна кълбо, сияещо с бледа светлина. Почти като слънце, но нито червено, нито синьо, нито златно, нито излъчващо яростен огън. Сферата беше призрачнобяла, пръскаше бледо сияние и хвърляше дълга сянка в краката й.
	— МНОГОТО БЯХА ЕДИН.
	— _Враната! Враната! Враната! Враната!_
	— И ПАК ЩЕ БЪДАТ.
	От дробовете й се откъсна вик и отекна дълго, тънко, остро. Небето се затвори с трясък, огънят на слънцата предизвика парещи сълзи в очите й. Беше коленичила върху окървавените камъни, арената ехтеше, тълпата беше на крака — Враната! Враната! Враната! Враната! — по кожата й танцуваше алхимично електричество, което я повлече на вълната на тяхната еуфория. Кръв по ръцете й. Кръв на езика й.
	Фуриян лежеше мъртъв на каменната стена пред нея.
	Тя отпусна глава. Изпъшка. Въздухът изгори дробовете й. Едновременно пълна и празна. Ликуваща. Толкова дълъг път, толкова много години, толкова много болка, ала беше успяла! Беше спечелила.
	Но нещо…
	… нещо не беше вече същото.
	Като погледна надолу, видя сянката си, неподвижна като повърхността на езеро, свита под нея върху окървавения камък. Черна като за четирима.


>>	35.
>>	Заминал

	Леона извика с останалите със заседнала буца на гърлото. С нещо средно между въодушевление и агония тя видя как Фуриян падна и Враната коленичи над трупа му, ликуваща. Беше успяла. Беше спечелила. Победа за колегиум „Ремус“. Всички мечти на Леона се сбъднаха. Всичките й жертви не бяха отишли напразно.
	Но камата на Враната по време на Магни беше друга.
	Което означаваше, че смъртоносните игри…
	— Мидоня, чаша?
	Леона примигна, обърна се към роба, който беше изникнал до нея. Старец със сребърен поднос, чаши и бутилка от най-доброто златнопиво. Беше един от дузината крепостни, които обикаляха ложите на сангуила и подаваха на кървавите господари свежи напитки, а те се изправяха и неохотно ръкопляскаха на Леона. Магни бяха спечелени трудно, но славно и беше време мъжете, които най-много печелеха, да почетат игрите и техния победител с традиционна и заслужена чаша златнопиво.
	Кръглото клеймо на стареца изглеждаше съвсем прясно на бузата му, малко по-черно. Сините му очи светеха като бръсначи и нещо у него ясно обезпокои Леона. Тя погледна чашата, която й поднесе мъжът, поклати глава.
	— Не — измърмори. — Благодаря.
	Отново насочи поглед към сърцето на арената, видя Враната да се изправя сред касапницата. Момичето вдигна високо окървавения гладиус и публиката изригна. Всички скочиха на крака — от духовниците от църквата на Аа през простия народ та чак до консулската ложа. Самият Скайва беше прав, а момченцето аплодираше възторжено на раменете му.
	Никой ли от тях не беше видял?
	Всички ли бяха слепци?
	— Мидоня? — повтори старецът.
	— Казах не — тросна се Леона. — Не съм жадна, върви си!
	— Не ви предлагам да пиете, доня — каза той и насила бутна в ръцете й чаша.
	Донята изръмжа, беше готова да се накара на дъртия глупец за нахалството му. Но тогава зърна от коя година беше бутилката. Етикет, който познаваше от детството си, споменът за него бе запечатан в съзнанието й. Баща й стиска бутилката, майка й пищи, плискат кървавочервени пръски.
	— Албари — прошепна тя. — Седемдесет и четвърта.
	— Хубава реколта — отвърна старецът.
	— Махай се! — изсъска Леона. — Преди да съм заповядала да те набият за нахалството ти!
	Старецът се обърна към маги`страта, впери в нея леденосините си очи. Тикна подноса в ръцете на разгневената жена, бръкна в туниката си, извади едно скъпо карамфилово цигарило и го мушна в устата си.
	— Знаеш ли — изръмжа той, — че в пропастта има запазено място за убийците на малки момиченца.
	Сърцето на Леона спря да бие. Тя погледна Антеа, после баща си. Леонид не беше от онези, които ще похабят добрата реколта, и вдигна с останалите чашата си с Албари. Искрящите му сини очи се бяха впили в нея, докато той и колегите му пиха до дъно. Може би си помисли, че е случайно. Може би просто му беше все тая. Но след като изпи до дъно чашата си, той погледна дъщеря си и я дари с мрачна усмивка.
	Леона надникна в чашата, която старецът й беше подал. Малко парченце пергамент се гушеше на дъното с три думи, изписани с черно мастило.
	_Толкова от мен._
	Под тях видя нарисувана политнала врана над два кръстосани меча.
	Гербът на фамилия Корвере!
	Леона погледна стареца в очите. В нейните личеше осъзнаване на истината. Старецът извади кремък, запали цигарилото си и дръпна дълбоко.
	— Ако Аркад ти потрябва, ще го намериш в Чермост. На твое място не бих се прибрал във Вранско гнездо, ако ти е мило хубавото вратле. Ще ти вземат всичко. Къщата. Колегиума. Богатството. А ще трябва и да се откажеш от името си. Но ако офейкаш сега, животът си е твой. Боя се, че това е всичко, което тя пожела да ти остави.
	Старецът изгледа още веднъж намръщено Антеа, после се обърна и като влачеше краката си, мина през ложите и заслиза по стълбите. Леона погледна пак към баща си и се обърна към маги`страта. В ноздрите си усети парфюма на погребална клада. Думите на Мия отекнаха в главата й.
	_Вгледай се в хората, които са най-близо до теб._
	— Трябва да отида до тоалетната — рече тя. — Прилоша ми.
	— Но, домина… — възпротиви се дойката. — Ами наградата? Те ще я връчат…
	— Няма да се бавя. Чакай тук, докато се върна.
	Маги`страта се намръщи, но се поклони ниско.
	— Вашият шепот е моя воля.
	Леона кимна на стражите, насъбра роклята си и се заизкачва по стълбите. Спря се, обърна се назад.
	— О, и Антеа? — Тя кимна към подноса в ръцете на жената. — Почерпи се, докато се върна.
	— Да, домина — все така смръщена рече жената. — Благодаря, домина.
	— Няма за какво — отвърна Леона и й обърна гръб. — Мисля, че си го заслужила.


	_Търпение._
	Мия стоеше на централния плинт, непоклатима като камъните край нея. Споменът за онова единствено меко и кръгло светило в небето се беше запечатал в съзнанието й. Гласът отекваше в главата й. Въпреки че трите слънца горяха над нея, след смъртта на Фуриян усещаше по-силна властта си над мрака. По-тъмна, някак _по-гъста_, сянката в краката й се люшкаше неспокойно, протягаше се по плочите към…
	_Скайва._
	_Дуомо._
	— _… ИДВАТ…_
	— _… винаги си била наблюдателна…_
	Виждаше ги как се приближават по края на арената. Тълпата наоколо им се разделяше като море пред вълната от луминати, които вървяха пред тях. Мия чу стърженето на мекверк, пълните с дракони води закипяха и от дъното на арената се издигна огромен каменен свод. Морската вода се изля от двете му страни, той се намести плавно и образува широк мост от края на арената до централния плинт. От едната му страна застана Скайва със сина си на раменете и вдигна три пръста да благослови въздигащата го тълпа.
	— _… носи и момчето…_
	— _… Е, И? НАЛИ НЕ СЕ Е ПОСВЕНИЛ ДА УБИЕ БАЩАТА НА МИЯ ПРЕД НЕЯ…_
	— _… колко си жадна за кръв, драга мастийо…_
	— _… СТЕГНИ СЕ, ПИСАНЧО. ВРЕМЕ Е МАЛКИЯТ ЛУЦИЙ ДА ПОЗНАЕ СУРОВАТА СТРАНА НА ЖИВОТА…_
	Мия впи очи в Скайва и скъпата му лилава тога, в Дуомо зад гърба му с неговите кървавочервени кардиналски одежди. Половин дузина от придружителите му взеха от ръцете му кардиналския му жезъл, свалиха робата му. Под нея големият свят мъж остана по дълга риза от протъркано зебло и босоног. Той свали пръстените си, златните си гривни, а накрая и благословената Троица на Аа, която висеше на врата му.
	Остана като гол.
	Най-светият човек в републиката. Ръката на самия Бог, превърнат в просяк, точно като Бащата на Светлината в древната притча, когато подарил на щедрия роб свободата му. А след малко шампионката в Магни щеше да познае същата свобода, подарена от гласа на Всевиждащия на тази земя.
	Но първо вървяха луминатите и орляк прислужници от арената. Те крачеха по каменния мост, тлъсти и заситени, урагановите дракони кръстосваха водите под тях. Цяла войнишка рота от сто човека, облечени в брони от гробнакост, с мечове от слънчева стомана, която се къдреше от свещения пламък. Стигнаха до крепостта, наобиколиха Мия, прислужниците запретнаха ръкави — хвърляха телата на убитите гладиати през парапета на крепостната стена в разпенените води отдолу. Тя погледна тялото на Фуриян, видя го как полетя и цопна в синьото, мракът в краката й се раздвижи. Един центурион застана пред нея, безмълвно протегна ръка, погледна към окървавения й гладиус. Тя го предаде, без да се замисля.
	Под възторжените викове и песни на тълпата прислужниците бързо отмиха кръвта, събраха падналите оръжия и ги хвърлиха във водата при техните собственици, а после побързаха да се върнат обратно по моста. Мия остана обградена от всички страни от луминатите — сто към един.
	— На колене, робиньо — заповяда центурионът.
	Мия се подчини, притисна юмруци и колене в камъка, сведе глава.
	Камата от гробнакост беше скрита в железния ръкав на китката й.
	Изсвириха фанфари. Шествието потегли, най-отпред вървеше Дуомо с щръкналата си брада, изпънал широките си рамене и вдигнал три пръста, наобиколен от още легионери. След него идваше Скайва, който махаше на ликуващата тълпа, синът на раменете му държеше златния венец на победителя. Мия не вдигна глава, но изпод вежди наблюдаваше свирепо приближаването на кардинала, луминатите край нея се разделиха, за да му направят път.
	Дуомо се спря пред нея, погледна с кротка усмивка надолу. Много години бяха минали, откакто го беше виждала за последно. За това време тя си имаше ново лице и нови белези, които да покаже. Ала погледна нагоре в очите му, за да види дали ще я познае. Потърси някаква искрица, че е разбрал кой е коленичил пред него. Някакво потвърждение за всичко, което беше извършил.
	Нищо.
	_Той дори не ме позна._
	Още луминати, зад тях, без да бърза, крачеше Скайва. Махаха със сина му на тълпата. И докато той и свитата му наближаваха все повече, все по-близо, над упоритите пеперуди, които прехвърчаха в корема й, Мия го усети. Вече познатото чувство.
	Глад.
	Желание.
	Копнеж на пъзел, който търси парченце от себе си.
	_Зъбите на Гърлото._
	Очите й се разшириха. Устата й пресъхна като пепел.
	_Тук има здрачин…_
	Тя потърси сред войниците, но не почувства и намек за глад. С разтуптяно сърце погледна към Дуомо, но не… това би било невъзможно. Беше го виждала да държи в ръката си благословената Троица — ако беше здрачин, осветените образи на Аа щяха да го пропъдят, точно както…
	О, Черна майко…
	_… Скайва?!_
	Сърцето слезе в петите й. Очите й се разшириха. Но не, тя и него беше видяла по пъленмрак, когато нападна Базилика Гранде. Там между църковните пейки в светия дом на Аа, сред вярващите в Бащата на Светлината и неговите осветени символи, той не беше пострадал. Но…
	О, Черна майко!
	_Момчето…_
	Синът на Скайва.
	Мия го погледна точно когато и той я гледаше с набръчкано от недоумение чело. Имаше черна коса, черни очи, точно като нея. Сърцето слезе в петите й, когато в лицето му, в извивката на бузките му, а може би и във формата на устните му тя видя…
	— ___Luminus Invicta___, _еретичке! Светлината е непобедима! — Ремус вдигна меча си над главата й. — Ще предам на братчето ти много поздрави._
	… тя видя.
	— _Вие имате своето — рече Алин. — Кухата ви победа. Скъпоценната ви република. Дано това ви топли нивганощем._
	_Консул Скайва погледна надолу към Мия с мрачна като синина усмивка._
	— _Ти искаш ли да знаеш какво ме топли нивганощем, детенце?_
	Не…
	_Мия примигна в мрака. Очите й претърсиха килията._
	— _Мамо, къде е Йонен?_
	_Дона Корвере изрече неясни беззвучни думи. Задра кожата си, заби ръце в сплъстената си коса. Заскърца със зъби и заклати глава, по бузите й се търкулнаха сълзи._
	— _Замина — отрони. — С баща си. Замина._
	Не „умря“.
	А „замина“.
	С…
	… не!
	_О, майко, моля те…_
	— Татко! — обади се момченцето на раменете на Скайва.
	— Да, сине? — отвърна консулът.
	Детето присви катраненочерните си очи. Заби поглед право в Мия.
	— Гладен съм…
	Мия сведе очи. Сърцето й блъскаше оглушително въпреки всичките усилия на Господин Благ и Затъмнение. Пулсът препускаше под кожата й. Мисълта беше крайно отблъскваща, за да повярва, прекалено противна, ужасяваща, но като вдигна пак поглед към момченцето, тя я видя. Формата на майчините й очи. Дъгата на нейните устни. Спомените за пеленачето, с което си беше играла като дете преди шест години и цяла вечност, я заляха и заплашиха да прелеят във вик от гърлото й.
	_Йонен._
	_О, миличък, сладък Йонен!_
	_Брат ми е жив…_
	Умът й пламтеше. Сърцето й биеше тежко. Потта я щипеше. Когато кардинал Дуомо застана пред нея, разпери широко ръце и обърна лице към небето, Мия сви дланите си в юмруци и притисна кокалчета в камъка.
	_Търпение._
	— Отче на Светлината! — провикна се Дуомо. — Създателю на огъня, водата, бурите и земята! Призоваваме те като свидетел на този свещен празник в твоя чест! След справедливата борба и изпитания пред твоите всевиждащи очи провъзгласяваме тази робиня за свободна жена и те молим да я дариш с твоята милост и състрадание! Стани и си кажи името, дете, за да могат всички да научат коя е нашата победителка!
	_Търпение._
	— Враната! — зарева тълпата. — ВРАНАТА!
	Името отекна в стените на арената.
	Отзвук.
	Предупреждение.
	Благословия.
	— _Враната! Враната! Враната! Враната!_
	Момичето бавно се изправи като планина под огнените слънца.
	— Казвам се Мия — изрече тя тихо.
	Ръката й се плъзна към острието от гробнакост на китката й.
	— Мия Корвере.
	Очите на Дуомо се разшириха. Челото на Скайва се набръчка. Камата изсъска и преряза грозно кардиналското гърло от ухо до ухо. Мъжът политна назад, от раната бликна фонтан черна кръв, пръстите му стиснаха прерязаните кръвоносни съдове. Гъстата червена струя я блъсна в лицето, тя усети топлината й по устните си и се завъртя, луминатите се раздвижиха, целият свят край нея се раздвижи. Тълпата изрева ужасено. Кардиналът се свлече на камъните. Луминатите извикаха, вдигнаха мечовете си. А момичето. _Острието._ Гладиатът. Дъщерята на избит род, детето на провалил се бунт, победителката в най-кървавия спорт, който републиката беше виждала… се хвърли в атака.
	Право срещу Юлий Скайва.
	От страх красивото му лице изгуби цвета си, черните му очи се разшириха от ужас. Луминатите тръгнаха да я спрат, но тя беше бърза като сенките, умът й сечеше като бръснач, беше твърда като стомана. Скайва извика, вдигна момченцето от раменете си и оченцата му се ококориха от страх. Коремът на Мия се преобърна. В същия миг консулът спусна сина си като щит и като най-големия страхливец хвърли момчето в лицето на Мия.
	Тя извика, протегна ръце. Момченцето летеше и размахваше своите като колело. Светът забави ход, запълзя, слънцата сипеха жупел в гърба й, огнените езици на пламъците от слънчева стомана облизваха кожата й. Тя улови момченцето, стисна го здраво до себе си със свободната си ръка. Повдигна се на пръсти, завъртя се като танцьорка, дългата й коса се развя, ръката й се протегна в искряща дъга.
	Съвършенство.
	Ножът й потъна в гърдите на Скайва, заби се чак до дръжката. Консулът изохка, опули очи. Лицето на Мия се сгърчи, белегът изпъна бузата й, омразата като киселина потече във вените й. Дългият път дотук, дългите години, огромната болка се сляха в мускулите на ръката й, изопнаха се като въжета, тя изтегли камата встрани, разцепи ребрата му и преряза сърцето му на две. Остави ножа да потрепва в гърдите му, враната на дръжката се усмихваше с кехлибарените си очи, от мъжа като фонтан потече черна кръв. И както притискаше здраво момченцето до гърдите си, Мия отново се завъртя като стих, като картина, превъртя се назад над ръба на крепостната стена.
	И падна.
	В следващите дни тези няколко мига щяха да бъдат тема на безбройни разкази в таверните, вечерни разпри край масите и шумни кавги по баровете из целия град Божигроб.
	Причините за объркването бяха няколко. Най-напред, горе-долу по това време маги`страта, Леонид, Тацит, Филипи и буквално всички останали сангуила и екзекутуси в предните ложи започнаха да повръщат кръв от сипаната отрова в златнопивото, което бяха изпили, а това отвлече вниманието. Централният плинт беше далече даже от предните места, затова на мнозина в публиката им беше трудно да виждат. А после върховният кардинал и консулът бяха жестоко убити от шампионката в Магни, от което народът остана доста изненадан.
	Едни казваха, че както стискало момченцето в ръце, момичето паднало право в устата на изгладнял ураганов дракон. Други — че паднало във водата, но избягало на драконите по тръбите, по които океанът беше потекъл по дъното на арената. А имаше и такива — пренебрегвани в по-голямата им част като безумци и пияници, — които се кълняха във Всевиждащия и всичките му четири Свети Дъщери, че това дребно девойче, този демон, облечен в кожа и стомана, който тъкмо беше убил двамата най-висши държавни мъже в републиката, просто изчезнал. В един миг летяло към водата в дългата сянка на крепостта, в следващия просто се _изпарило_.
	На арената царяха хаос, бяс, смут, паника. Кървавите господари рухваха в креслата си или падаха на камъните, Леонид и маги`страта бяха мъртви, с един-единствен удар бяха обезглавени всички гладиатски отбори в републиката. Дуомо лежеше на крепостната стена с мъртвешки бяло лице и до кокал прерязан гръклян. А до върховния кардинал, с подгизнала от черната кръв на сърцето лилава роба, лежеше спасителят на републиката.
	Юлий Скайва, сенаторът на народа, мъжът, който победи Кралесъздателите и избави Айтрия от гибел, беше убит.


>>	36.
>>	Божигроб

	Ашлин се прокрадваше през Града на костите и мостовете като кинжал през консулско сърце. Виковете на страх се усилваха на арената зад гърба й, ала сърцето на момичето запя, когато катедралите из целия град забиха погребално камбаните си.
	— Черна майко, успяла е!
	Захапа устна и потисна ожесточената си усмивка.
	— _Успяла е!_
	Забърза още повече над каналите и по кривите широки пътища в квартала на реброродените. Трите слънца печаха отгоре, жегата беше неумолима, цялата беше плувнала в пот. Би спряла за глътка въздух, но нямаше време. Ако съдеше по виковете и хаоса, които се вдигаха в далечината от арената, мълвата за смъртта на Скайва се носеше през града като горски пожар. Скоро Червената църква щеше да научи, че техните обичани покровители са мъртви, и цялата ярост на чираците на Нашата Господарка на Благословеното Убийство щеше да се стовари на главите им.
	Трябваше да се срещне с Меркурио в некропола, а после с Мия на пристанището. Оттам щяха да се плъзнат по морето, където нито едно _острие_ или член на Духовенството не можеше да им хване дирите. Тогава щеше да си почине. Да си отдъхне. Да потъне в обятията на Мия и никога, никога повече да не се откъсне от тях.
	Ашлин бързаше в сянката на Ребрата, мина по широк мраморен мост към Ръката с меча. Въздухът бавно се изпълни с песента на камбанните удари, в града звънтяха уплашени викове. Едно момче с ококорени очи притича, като махаше с шапката си и викаше с писклив глас:
	— Убиха консула и кардинала!
	— Убийци! — чу се далечен крясък. — _Убийци!_
	Ето я оградата от ковано желязо, която опасваше домовете на божигробските мъртъвци. Мушна се през високите порти, стигна до една врата с издялан върху нея човешки череп и слезе във влажните сенки на некропола. Бързо и безшумно се промъкна крадешком през криволичещите тунели от бедрени кости и ребра и стигна до гробницата на някакъв сенатор, отдавна потънал в забвение. Дръпна малък лост, който отвори тайна врата към купчина прашни кости, и накрая се вмъкна в коридорите на параклиса на Червената църква.
	Мрак.
	Тишина.
	Най-сетне в безопасност.
	Тя хукна към разпиляната стая на Мия, взе един малък кожен вързоп и безценния й меч от гробнакост. Вранските очи на дръжката светнаха в червено на мъждивата светлина, а Аш хвърли поглед на празното легло, празните стени, празната тъмнина. И като се врътна на пети, хукна обратно по коридора към кабинета на Меркурио.
	— Готов ли си да…
	Сърцето й спря. Зад писалището на Меркурио седеше възстара жена с къдрава посивяла коса, подпряла брадичка на върховете на пръстите си. Изглеждаше мила и добра, а очите й светнаха, когато огледа Ашлин от глава до пети. Тя седеше в епископското кресло, но повече щеше да й прилича да седи край весело огнище с внуци в скута и чаша чай до лакътя.
	— Почитана майко Друсила! — промълви Ашлин.
	— О, не, млада ми доня Ярнхайм — възрази старицата. — След твоето предателство, което доведе до убийството на лорд Касий, аз вече не съм Почитаната майка. Сега съм Господарка на _остриетата_.
	Ашлин се огледа. Обгърнати в мрака я чакаха още четири фигури — цялото Духовенство на Червената църква. Аалеа с нейния черен смъртоносен поглед и кървавочервените й устни. Паякоубийцата гледаше заплашително в изумруденозелена рокля. Мишелов с неговите старчески очи и младежка усмивка. И накрая слепият, обърнат към тавана взор на Солис, който въпреки всичко я наблюдаваше смръщено.
	Ашлин стисна Мииния меч от гробнакост.
	— Къде е Меркурио? — попита тя.
	— Божигробският епископ вече се прибра в Тихата планина — рече Солис.
	— Оказа малко съпротива — додаде Мишелов. — Боя се, че трябваше да го натупаме.
	Паякоубийцата я погледна с черните си искрящи очи.
	— Някои от нас горещо се надяват, че същото ще може да се каже и за теб, дете.
	— Моля! — Друсила посочи стола пред нея. — Седни.
	— Или какво? — попита Ашлин с нарастващ гняв. — Не можеш да ме убиеш, както уби татко ми, стара краво! Картата е жигосана върху мен. Ако аз умра, тя ще се изгуби завинаги.
	— Моля, седни, доня Ярнхайм — чу се глас.
	От стаята на Меркурио излезе мъж и вътрешностите на Ашлин се вледениха. Беше висок, болезнено красив, сребърни нишки осейваха тук-там черната му коса. Носеше дълга тъмнолилава тога, на челото му златен венец.
	— Не… — прошепна Ашлин.
	— Ако искахме да те убием, отдавна щеше да си мъртва — рече консул Скайва. — Затова, моля те, седни, преди да се принудим да прибегнем до… неприлични сцени.
	— Ти си мъртъв — прошепна Ашлин. — Аз видях как умря…
	— Не си — отрече Скайва. — Но признавам, че приликата беше свръхестествена.
	Очите на Ашлин се ококориха, когато взе да проумява…
	— Тъкачката — изпъшка тя. — Мариел е дала на друг твоето лице…
	— Винаги си била умница, Ашлин — усмихна се Аалеа.
	— Дано ни простиш съпътстващата драма — рече консул Скайва. — Но такава хитрост е необходима за човек с толкова много врагове като мен.
	Ашлин огледа внимателно лицата им, мозъкът й щракаше.
	Те са знаели.
	_Те са знаели през цялото време…_
	_Но защо не са ни спрели…_
	_… Освен ако не са искали ние…_
	Като кутия пъзел, от която не липсва нито едно парченце.
	Всички заеха местата си.
	— Ти си искал кардинал Дуомо мъртъв — шепнешком изрече тя. — Но не си могъл да платиш на Църквата да го убие. Той е бил защитен от Червеното обещание. Само едно _острие_ би било достатъчно способно, за да го очисти… Но е било необходимо _острието_ да е готово да предаде Духовенството. Така репутацията на Църквата остава непокътната, а ти получаваш врага си мъртъв.
	— А щом се покажа чудодейно жив на обичащите ме божигробски жители…
	— Те ще те заобичат още повече.
	— И няма да остане сянка на съмнение за трайните беди, които заплашват републиката ни.
	— А ти ще си купиш четвърти мандат като консул…
	— О, не — усмихна се широко Скайва. — Този венец вече е купен. Но след това жестоко убийство на върховния кардинал пред очите на цялата столица на най-светия празник на Аа! Повтаряй след мен, млада ми доня Ярнхайм. Постоянни. Извънредни. Пълномощия.
	Устните на Ашлин се свиха презрително.
	_Ама че его има този глупак…_
	Момичето хвърли вързопа си настрани с почти нехайно презрение, тръшна се на предложения стол и вдигна крака на писалището на Меркурио, току пред носа на Друсила. Старицата я изгледа застрашително, но Мииният меч от гробнакост още беше в ръката на Аш и пръстите й барабаняха по дръжката.
	— Всичко си предвидил, а? — попита тя консула.
	— Предвидих достатъчно.
	— Освен онази част, където Мия задигна сина ти?
	Усмивката бавно угасна на устните на Скайва.
	— Това… беше жалко — призна консулът и един мускул заигра на лицето му. — Не трябваше да пускам момчето на игрите с двойника. Жена ми… нали разбираш, тя не може да има деца. Затова го глези, може би твърде много. — Устните на Скайва пак се извиха в усмивка, тънка и смъртоносна. — Но все едно. Аз държа в ръцете си любимия учител. А сега пипнах и любимата. И колкото и студено да е сърцето й, мисля си, че дъщеря ми няма да причини зло на собствения си брат.
	Подът се срина под нозете на Ашлин.
	— Дъщеря ти?
	Тя усети движение зад себе си. Бърз поглед към вратата й разкри мършаво момче с пронизващи сини очи, облечено в черен кадифен жакет. Ням, както винаги, но ножът в ръцете му изглеждаше достатъчно остър, за да нареже светлината на шест. Последния път, когато го беше видяла, той беше вързан в оковите на луминатите благодарение на нейното предателство. Беше готова да се обзаложи, че той е от онези хора, които са злопаметни.
	— Добре ли си, Тих? — попита тихо.
	Зад него видя другите, намръщени, ядосани — всичките _остриета_ без съмнение.
	— Време е да тръгваш, Ашлин — обади се Друсила.
	— О, не — изхленчи Ашлин. — Може ли да остана още малко и да послушам злорадствата на консула? Толкова ми харесва да слушам как този негодник обяснява, че бил помислил за всичко.
	— Не си ли съгласна, доня Ярнхайм? — усмихна се Скайва.
	— Боя се, че съм принудена да не се съглася, консул Скайва — усмихна се в отговор Ашлин. — Защото човек, който мисли за всичко, би трябвало да се сети да надникне във вързопа ми, преди да го захвърля. Човек, който обича по-малко собствения си глас, можеше и да чуе фитила на смъртоносната бомба в него.
	Очите на Друсила се разшириха. Ашлин се хвърли встрани и в същия миг вързопът избухна с оглушителен гръм. Солис прелетя през стаята и се заби в стената. Алхимичният огън подпали Духовенството. Тих излетя през вратата, жакетът му пламна, а останалите _остриета_ се разхвърчаха като сламки.
	Ашлин скочи и побягна, ушите й кървяха, дрехите й пушеха, главата й се въртеше от взрива. С Мииния меч в ръката тя търчеше през некропола, поне три _остриета_ бяха по петите й. Като препускаше през засукания лабиринт, тя се изкачи на по-горните нива и излезе в гробището, слънцата зажулиха гърба й. Трябваше да стигне до пристанището, трябваше да…
	Кама се заби в задната част на бедрото й и одраска костта. Тя изпищя и се препъна, падна на плочките и си ожули ръцете и коленете. Стисна зъби, превъртя се и измъкна камата. Изправи се и видя четири _остриета_ да я настигат. Тихи и мрачни, черните им очи притежаваха твърдостта на кремък. Изпечени убийци. Всеки от тях беше буря без капка милост към онзи, когото щеше да удави.
	Ашлин вдигна Мииния меч от гробнакост.
	Изгледа убийците и се усмихна мрачно.
	— Предполагам, че искате да ме отведете жива — ухили се тя. — Предварително се извинявам…
	— Да — отвърна водачката им. — Ние също.
	Ашлин примигна. Погледът й се размаза. Светът се завъртя. Погледна кръвта по разтрепераните си пръсти, която течеше от раната на бедрото й, надолу към камата, която я беше уцелила, и най-накрая забеляза потъмняването на стоманата.
	_Отрова._
	— Май трябваше да го оч-чаквам… — изпелтечи тя.
	Мрачен хлад пробяга по тялото й. Окървавената й кожа настръхна. Слънцата отгоре печаха силно, но в некропола сенките бяха тъмни, почти черни. Някаква фигура с качулка и наметало се изправи зад _остриетата_, в ръцете й мечове от нещо, което можеше да бъде само гробнакост. Тя нападна най-близкия убиец, отсече главата почти от раменете му. Другите се обърнаха бързо като мухи, вдигнаха оръжията си, но фигурата се движеше като светкавица и удари с гробнакост веднъж, два, три пъти. И преди Ашлин да успее да примигне, четирите _остриета_ лежаха мъртви и окървавени на каменните плочи.
	— Зъбите на Гърлото — прошепна тя.
	Не беше човек. Това беше ясно. О, под наметалото имаше форма на мъж — висок и широкоплещест. Но ръцете й… ’паст и кръв, ръцете, които стискаха дръжките на мечовете, бяха черни. Сенчести и полупрозрачни, пръстите се увиваха около тях като змии. Ашлин не виждаше физиономията, но малки черни ластари се извиваха и гърчеха изпод празните места в качулката и я придърпваха над лицето. И макар че беше пълна светлина и трите слънца горяха високо в небето, белите облачета на дъха увиснаха пред устните му, цялото тяло на Аш потрепери от студ.
	— Кой си ти?
	Нещото свали назад качулката си. Мъртвешкибяла кожа. Солни кичури, които се гънеха като живи. Катраненочерни и кухи очи. Но дори с отровата, която се разнасяше във вените й, докато целият свят потъваше бавно в небитието, Ашлин навсякъде щеше да разпознае лицето му.
	— ЗДРАВЕЙ, АШЛИН — поздрави я той.
	— ’Паст и кръв! — изрече тя шепнешком.
	Мракът я поглъщаше.
	— Трик?…


>	Dicta ultima

	___Не.___
	_Чувам те как произнасяш думата, все едно седя до теб в стаята. Виждам те над книгата с бръчка на челото и клетва на уста, все едно съм локва в сянката в краката ти. Бавно проумяваш, че това е последната страница. Чувам те. Виждам те._
	___Не___, _повтаряш ти._
	_Ами какво ще стане с Мия и Йонен? Със Скайва? С Меркурио, Ашлин и Трик? С тайната на здрачините? С Короната на Луната? Аз обещах руини подире й. Бледа светлина блести по водите, които изпиха Града на костите и мостовете. Всички тези въпроси останаха без отговор, а книгата е в своя край?_
	_Не, казваш ти. Не може да свърши така._
	_Не се страхувай, простосмъртни ми човече. Песента още не е изпята. Това е тишината преди кресчендото. Този разказ е вторият от трите._
	_Раждане. Живот. И смърт._
	_Затова търпение, благородни ми приятелю._
	_Търпение._
	_Затвори очи._
	_Хвани ме за ръка._
	_И тръгни с мен._
	{img:bozhigrob_karta_predi_republikata.jpg|Карта Божигроб, преди Републиката}
