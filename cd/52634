>	Глава 1

	Денят на Аделия тръгна на зле още от сутринта. На закуска по-малкият й брат изцапа униформата й, което я принуди да се забави с цели двадесет минути и в крайна сметка да шофира до училище, нарушавайки всички ограничения на скоростта. Естествено, точно днес се натъкна на моторен патрул на Пътна полиция, които я настигнаха на половината път и й връчиха фиш за глоба. Десета за този месец, което означаваше, че й отнемат книжката и ще трябва да отработи глобите в социално такси. Отново. Ако някой в училище разбере, репутацията й като председател на класа и влиянието й над съучениците ще ударят дъното, все пак не може да изискваш от другите да спазват правилата, ако ти самата ги нарушаваш. Разбира се, до дипломирането оставаше съвсем малко, но една отрицателна характеристика можеше да й се отрази зле за Академията.
	Конфискуваха й колата и се наложи да хване такси, за да стигне до училище. В крайна сметка закъсня не с пет, а с цели двадесет и пет минути. Срам и позор. Докато тичаше по пустия коридор, Адел мярна замесник-директора да води нанякъде слабичко момче в училищна униформа. Нов ученик? Изглеждаше болнав — мършав, бледен, може би е бил на домашно обучение? Но защо тогава е решил да идва в училище?
	Тези й мисли приключиха, когато стигна до класната стая. За късмет първият час беше по история при Елена Белова — капитан от гвардията на Новгородското княжество. Никой не знаеше как така боец от нейното ниво е станал най-обикновен учител на Островите, но благодарение на своите умения освен да преподава история, Елена отговаряше и за бойната подготовка. И неуважение към нейния основен предмет можеше съществено да повлияе на това с кого и как ще отработва удари в часовете по самоотбрана.
	— Извинете за закъснението! — каза Адел, след като отвори вратата и прекрачи в класната стая.
	Не прекалено бързо, за да запази поне мъничко самоуважение, но не и бавно, все едно не уважава учителката и не й пука за нейния урок.
	Елена Белова — красива блондинка с къса прическа, леденосини очи и фигура на лекоатлетка, която планира в най-близко време да премине в тежката, много тежката атлетика, дари закъснялата с насмешлив поглед.
	— Еха, Майкълс, явно сте решила, че председателят на класа може да си позволи да идва в час когато си иска.
	— Уверявам ви, че не е така — сведе поглед момичето и прокара ръка по дългата си тъмна коса, както правеше винаги, когато е нервна. — Просто специални обстоятелства ме принудиха да се забавя.
	— Специални обстоятелства? — присви очи учителката. — Добре, утре в часа по физическа подготовка лично вас също ще ви чакат „специални“ обстоятелства. А сега си седнете на мястото.
	Друго Адел и не очакваше от Белова. Изпроводена от къде насмешливи, къде съчувствени погледи, тя послушно зае мястото си на първия чин.
	— Съчувствам ти — намигна й Лари от съседния чин.
	В очите на блондина, разбира се, нямаше и намек за съчувствие, само откровена насмешка. Всяка година председателят на класа се избираше с гласуване на всички ученици и последните две години Адел убедително печелеше пред Лари Норт. За щастие това беше последната им година тук и колкото и младежът да злорадстваше за гафовете й, нямаше как да ги използва в поредната си предизборна кампания. Значи, майната му!
	Момичето се усмихна подигравателно на вечния си съперник и кимна късо на съседката си по чин и по съвместителство най-добра приятелка — Рая. В отговор Рая мълчаливо избута пред нея тетрадката с темата на урока и записките си, защото много добре познаваше характера на Белова — непременно ще зададе на закъснялата някакъв подвеждащ въпрос.
	Но Белова не успя да продължи урока си, защото веднага щом Адел зае мястото си, вратата отново се отвори и заместник-директорът надникна в стаята.
	— Елена Алексеевна? Аз само за минутка — леко нервно каза добре охраненият и сериозно оплешивяващ мъж в черен костюм. — В нашето училище прехвърлиха нов ученик и беше решено да го запишем в десети „Б“.
	Целият клас зашумя, сякаш над гората е полъхнал силен вятър: всеки от двадесетте ученика счете за свой дълг да размени няколко думи със съседите си. Да, шепнешком, но в тишината на класната стая това създаде усещането, сякаш се намират не в училище, а на пазар.
	— Тишина! — извика Белова и в стаята мигновено се възцари пълна тишина. — Два месеца преди края? Е, давайте го този смъртник.
	След заместник-директора в класната стая влезе невисок мършав младеж и спря, като плъзна отегчен поглед по учениците. При това огледа лицето на всеки един, сякаш се надява да срещне някой познат или дори търси някой конкретен.
	— Това е Роман Михайлов, той ще учи с вас — съобщи заместник-директорът, потупвайки младежа по рамото, и намери с поглед Адел. — Надявам се, че председателят на класа ще се погрижи той да се почувства удобно в нашето училище.
	Адел кимна важно в отговор. Разбира се, това е нейно пряко задължение — да обясни на новия какво, къде и как. Но Белова е права, това беше много странно — да те прехвърлят в самия край на учебната година в дипломиращ се клас. А и самият младеж изглеждаше на Адел подозрителен и дори опасен, не можеше да определи какво точно я наведе на такива мисли, но и не можеше да се отърси от тях. На пръв поглед сивият ученически костюм висеше на мършавата фигура, правейки я по-скоро нелепа, отколкото заплашителна, но когато погледнеше новия, по гърба на момичето пробягваха мравки.
	— Влизай, седни на свободното място до прозореца — заповяда Белова на новия под любопитните погледи на учениците.
	Той послушно отиде до чина и седна, след което извади тетрадка и химикал.
	— И така, да продължим урока…
	Като преподавател Белова беше трагична. Не, материала знаеше перфектно и явно обичаше историята, но говореше толкова монотонно, че дори най-упоритите започваха да се прозяват и да губят концентрация. Учениците се шегуваха, че гласът й може да се запише на телефон и да се пуска вместо приспивателно.
	Разбира се, Адел трябваше да отговаря на въпроси от минали уроци и далеч не винаги успяваше. Нещо необичайно се случи, когато Белова реши да изпита новия, задавайки му въпрос по история на петнадесети век. Младежът за миг застина, след което започна да отговаря като по учебник, макар и леко заеквайки, докато не преразказа целия параграф почти дословно.
	— Хм… не е зле — изненада се Белова, като не намери за какво да се хване.
	— Зубрач — раздаде се тих шепот от „галерията“.
	Часът свърши и най-любопитните веднага наобиколиха новия.
	— Откъде си?
	— Защо се прехвърляш в края на годината?
	— Имаш ли си приятелка?
	— Защо си толкова мършав?
	— Защо си толкова блед? В подземие ли са те държали или си вампир?
	Последният въпрос зададе Кайдо — най-големият побойник. Разбира се, не на територията на училището, но тренировъчните спаринги и, така да се каже, извънкласните занятия никой не е отменял. Адел много добре знаеше, че той си позволява да тормози някои момчета, но не можеше да направи нищо по въпроса. Впрочем, лично за нея ако мъжът сам не може да се погрижи за себе си, то какъв мъж е изобщо.
	— От Москва — лаконично отговори младежът. — Учих вкъщи. Приятелка нямам. По-силен съм, отколкото изглеждам. И ако съм вампир, как щях да стоя до прозореца сега?
	— Къде си учил преди?
	— У дома — лаконично отговори младежът.
	Рая беше една от първите, засипали новия с въпроси, докато Ада, за разлика от приятелката си, предпочете да стои настрани и внимателно да наблюдава. Поведението на младежа силно я заинтригува: той изобщо не се смущаваше, отговаряше кратко и уверено, което донякъде не подхождаше на човек, обучаван у дома, а и гледаше учениците леко покровителствено. Много странно.
	Докато младежът говореше с едно от момчетата, Лари нагло взе тетрадката му от чина и любопитно започна да я разглежда.
	— Що за драсканици са това? Ти да не пишеш на китайски?
	— Не е възпитано да вземаш чужди вещи без позволение — спокойно каза новият, надигайки се от стола. — Върни тетрадката на мястото й.
	— Леле, колко си страшен! — насмешливо отвърна Лари и подаде тетрадката обратно. — Страх ме е, ох, колко ме е страх. Днес ще ти простя, защото си нов, но следващия път за такъв тон може и бой да ядеш.
	„Опипва почвата — недоволно си помисли Адел. — Сякаш новия след няколко дни няма да се превърне в поредното мекотело като другите, които се страхуват да кажат и една излишна дума пред Лари.“
	Лари уж подаде тетрадката, но не бързаше да я пусне, решавайки да подразни новия. Новият хвана тетрадката и се опита да я издърпа от пръстите на блондина, при което Лари неочаквано загуби равновесие и прелетя покрай него, като едва не заби нос в стената.
	— Това е карма — многозначително заяви Роман, сядайки обратно на мястото си. — Така става, когато посягаш към чужди вещи. Имате ли още въпроси или да считаме пресконференцията за приключена?
	Лари гледаше новия вече не толкова с насмешка, колкото с ярост, и Адел побърза да се намеси.
	— Така, хайде да не тероризираме момчето. Ще имаме достатъчно време да научим всичко за Роман, никъде няма да избяга.
	Новият улови погледа й и флегматично кимна.
	— Самата истина. До края на часовете със сигурност ще остана тук — потвърди той.
	Като цяло вълнението от появата на новия ученик премина до третия час. Роман се оказа не най-разговорливият човек на света и да се общува с него беше доста проблематично. Към уроците също не проявяваше никакъв интерес — в час вместо да си води записки просто седеше и драскаше някакви криволици в тетрадката си, които очевидно не бяха свързани с учебния материал, което също беше много странно. Адел усещаше, че зад неговото поведение се крие някаква тайна и след кратко размишление реши да премине в атака: в голямото междучасие приближи до него и любезно предложи да му покаже училището, на което младежът се съгласи, но видимо без особен ентусиазъм. Това леко подразни момичето, но тя мислено отдаде равнодушието му на стрес. Сигурно само външно изглежда спокоен, а вътрешно се побърква от притеснение.
	Разбира се, Рая се присъедини към тях, явно мечтаеше да изстиска от новия отговори на всичките си въпроси.
	— Значи вие двете, Ада и Рая, сте най-добри приятелки — отбеляза младежът, когато те за втори път му се представиха. — Забавно.
	— Разбира се — изсумтя Рая. — Ти си първият, който го забелязва. Това е една такава „умна“ шега. Да, да, тъмнокосата, черноока и коварна представителка на Ада и вълшебно нежната, светлокоса, синеока като ангелче, добра и светеща с вътрешна светлина аз. Толкова сме различни, и все пак сме заедно.
	Адел я погледна осъдително.
	— Коварна, значи?
	— И още как — потвърди Рая. — Помня как преди почти месец обеща да ме заведеш на снимките на новия сезон на „Шоуто на талантите“ и в замяна аз на два пъти ви покривах с Джонсън. И къде са ми билетите?
	— Нищо не съм забравила — увери я Адел. — И планирах да отида с теб на финала на шоуто другата седмица. Но щом съм толкова коварна, може би ще предпочета да взема с мен новия вместо теб. Какво ще кажеш, искаш ли да дойдеш на „Шоуто на талантите“?
	— Какво? — повтори младежът, който по време на целия разговор се оглеждаше любопитно наоколо. Създаваше впечатление, че окръжаващата обстановка го интересува повече, отколкото двете красиви момичета до него. — Къде?
	— Ти да не би никога да не си гледал „Шоуто на талантите“?! — в хор попитаха момичетата. — Това сега е най-популярното шоу по телевизията! И най-важното, Джъстин Тимбър и Ариана Гранд са в журито!
	Роман сви рамене.
	— Честно казано, изобщо не гледам телевизия. Нямам време — той се запъна и бързо добави: — Така че най-добре отиди с любимата си приятелка… По-добре ми кажи какво има там горе?
	В момента бяха на третия етаж и вървяха към стълбите, водещи към столовата и стаите на малките класове, но отсреща се виждаше и вертикална стоманена конструкция, водеща към малък люк.
	— Стълбата? Сигурно на покрива, но люкът винаги е затворен — отговори Адел.
	— Значи не ходите да поседите горе и да си ядете бентото? — разочаровано попита младежът.
	— Ъ-ъ… да си ядем какво?
	— Бенто — намеси се Рая. — Знам, че японците наричат така храната, която си вземат от вкъщи за училище. Но защо ни е това в училище към Златната академия? Тук има отлично кафене, дори три, за да бъда точна. А и кой ще пусне учениците на покрива? Ами ако някой падне?
	Роман смутено се почеса по врата.
	— Да, звучи глупаво. А какво има в мазето на училището?
	— Библиотеката, складове — сви рамене Ада. — Защо питаш?
	— Просто ми е интересно — уклончиво отговори младежът.
	В Ада възникна впечатлението, сякаш новият старателно измества темата от „Шоуто на талантите“. И как може Роман да не е чувал за него? Предаването се рекламираше по всички билбордове в града, по всички телевизионни канали. Как може да се обучаваш вкъщи и изобщо да не гледаш телевизия?
	„Определено трябва да го разпитам подобаващо“ — твърдо реши момичето, хвана уверено новия под ръка и го поведе към столовата заедно с Рая. Както всеки знае, след ядене хората се отпускат и много по-охотно отговарят на въпроси, освен това храненето заедно повишава доверието между хората на някакво интуитивно ниво.
	След като си напълниха таблите с храна, момичетата избраха ъглова маса и седнаха от двете страни на младежа така, че никой да не им пречи на разпита.
	— Как може да не си гледал „Шоуто на талантите“?! — продължи недовършения разговор Рая.
	Ада незабелязано бутна с крак приятелката си под масата, за да не го притиска прекалено, и бързо смени темата:
	— Остави шоуто, по-добре кажи по каква причина пристигна от Московското княжество на Златния остров и защо точно в Барса?
	— Това решение не беше мое — криво се усмихна младежът. — Един мой много далечен роднина го уреди.
	— Сам ли дойде или със семейството си?
	— Сам — отговори Роман. — Но тук имам братовчед и братовчедка.
	Момичетата провеждаха разпита по всички правила: с подвеждащи въпроси, с внезапна смяна на темата, с отвличане на вниманието и търсене на слаби места. Макар че Роман всъщност не криеше нищо. Изясни се, че живее съвсем сам в апартамент недалеч от училището, нает със собствени пари. Но още по-удивително беше, че младежът се оказа роднина на бившия шеф на полицията, което той изобщо не криеше.
	— Нали си наясно, че е по-добре да не афишираш излишно връзката си със същия този Михайлов? — предпазливо го попита Адел. — Много хора не го харесваха и сянката на това отношение може да се прехвърли и върху теб. А якудза категорично ги избягвай, навремето Михайлов им организира истински лов.
	— Мисля, че ако един бивш началник на полицията има много врагове, то това е защото е вършил работата си или много добре, или много зле. Мога да предположа, че на моя чичо повече подхожда първият вариант.
	— Дори да е така, но…
	— А това означава, че е глупаво да крия роднинската си връзка с него, трябва да се гордея с нея — ухили се младежът. — Но трябва да отбележа, че ти си доста добре осведомена за политическия живот на града.
	— Това е логично — важно кимна Адел. — Моят баща е собственик на „Глобал ТВ“.
	Обикновено когато произнесеше името на компанията на баща си, хората изпитваха шок и благоговение, но Роман изобщо не промени изражението си, сякаш за първи път чува за нея.
	— Най-големият холдинг от телевизионни компании — обясни му Рая. — Затова тя може да ни заведе на „Шоуто на талантите“.
	„Охо, вече сме «ние»? — изненада се Адел. — Тя да не би да си пада по новия?!“
	— А, така значи — леко се смути младежът. — Яко. Предполагам.
	— И затова Ада е не само председател на класа, но и главен редактор на новинарския портал на училището — с гордост добави Рая.
	Роман заинтересовано погледна Адел.
	— Новинарски портал? Интересно. Значи знаеш всичко, което се случва в училището?
	— Естествено — гордо потвърди момичето.
	— Тогава би ли ми казала защо на входа на училището стои черна рамка със снимка на момиче? Какво се е случило с нея?
	Адел и Рая предпазливо се спогледаха.
	— Това не е най-добрата тема за разговор по време на хранене — най-накрая каза Адел.
	— И все пак — настоя новият. — Интересно ми е как е загинало момичето, на чийто чин сега стоя аз.
	— Какво?! — подскочи Рая. — Откъде знаеш?
	— Чух го в класната стая.
	— Ама че бъбривци — измърмори под нос Адел. — Да, Лиза загина преди няколко дни. Беше останала да дежури в класната стая след уроците, а няколко часа по-късно, когато пазачът минавал по етажите и надникнал в стаята… намерил Лиза…
	— По-точно това, което било останало от нея — присъедини се Рая. — Някаква твар я разкъсала на части. Претърсиха цялото училище, дори медиуми викаха, но така и нищо не намериха.
	— Моите съболезнования. Тя приятелка ли ви беше?
	— Разбира се, учим заедно от първи клас — потвърди Адел, чувствайки леко раздразнение.
	Роман внезапно взе ръката й и меко каза:
	— Каквото и да се е случило между вас, тя не таи злоба. Независимо дали е съперничеството в класа или за момче, това изобщо не е повлияло на отношението й към теб.
	— Какво?! — шокира се Адел.
	— Ти да не сваляш Ада? — възмути се Рая, гледайки изразително към сплетените им ръце.
	— Аз? — младежът веднага прибра ръката си. — Какви ги приказваш, аз да не съм някакъв педофил.
	— Какво-о?! — възмутено възкликнаха и двете момичета.
	Роман изглеждаше така, сякаш внезапно са го заболели всички зъби.
	— Ами, знаете ли, аз харесвам по-възрастни — неохотно поясни той, което още повече вкара момичетата в ступор, примесен с възмущение и шок. — Но сега не говорим за моите вкусове. Интересно ми е що за училище сте, щом необяснимата смърт на ученичка не притеснява никого.
	— Притеснява всички! — възрази Адел. — Никой не смееше да заеме мястото на Лиза до прозореца, ъ-ъ… досега.
	Тя си мислеше, че младежът ще се възмути или поне ще се погнуси, но той изобщо не реагира на факта, че седи на мястото на загиналото момиче.
	— А защо тогава не са затворили училището? — недоволно попита той. — Та тук учат деца.
	— Този въпрос го решава ръководството, ние откъде да знаем?! — възмути се Рая. — Нещастни случаи се случват, но дори така нашето училище остава едно от най-защитените места в града!
	Адел споделяше гордостта на приятелката си за училището, но не беше толкова уверена в своята безопасност. Благодарение на баща си тя знаеше, че освен Лиза има и други жертви, убити по подобен начин, но нямаше намерение да споделя това с новия, още по-малко — с приятелката си. Освен това разговорът им така или иначе беше прекъснат по доста неприятен начин.
	— Ей, Ада, с кого си се уединила тук? — попита Дейвид, като се облегна на масата и се надвеси над новия. — Не съм го виждал преди, този ходещ скелет от нашето училище ли е?
	Дейвид Лешнър беше, така да се каже, бившият приятел на Адел. Макар да излизаха за кратко, това беше напълно достатъчно да получи статута „мръсник бивш“. Дейвид учеше в десети „А“ клас и, както и Адел, беше председател на класа, а също така и председател на училищния съвет. Висок, широкоплещест, късо подстриган, с аристократично правилни, може да се каже дори идеални черти — съвършения принц и мечта за всички момичета. Именно заради него Ада си съперничеше с покойната Лиза, и успя да спечели този доволно съмнителен „приз“, от който скоро сама се отказа.
	— Роман днес се прехвърли в нашия клас — спокойно отговори Адел. — И ако не знаеш, хората се уединяват точно за да не им досажда никой с глупави въпроси.
	— Просто видях ново лице и ми стана интересно — широко се усмихна Дейвид. — Помислих си да не би да си решила да ме смениш с „това“.
	Ада хвърли извинителен поглед на Роман, но той изглеждаше толкова спокоен, сякаш изобщо не е чул думите на Дейвид. Създаваше впечатление, че много повече го интересува съдържанието на чинията, отколкото случващото се около него. Дейвид също забеляза, че напълно го игнорират, и леко бутна Роман по рамото, за да привлече вниманието му.
	— Поне да беше поздравил, новия. Къде ти е възпитанието?
	— Доколкото помня, първи да поздрави и да се представи е длъжен този, който започва разговора — спокойно отговори Роман, без дори да се откъсва от храната.
	— Справедливо — неохотно се съгласи младежът. — Аз съм Дейвид Лешнър. А ти?
	— Роман Михайлов.
	— Ще го запомня — кимна Дейвид. — Сигурен съм, че ще имаме още възможности да си поприказваме. Да обсъдим добрите маниери малко по-задълбочено.
	Роман само сви рамене в отговор, демонстрирайки пълно нежелание да се откъсва от храната. Дейвид скръцна със зъби, недоволен от пълната липса на реакция, но реши да не продължава разговора.
	— Извинявай, че се получи така — намръщи се Ада. — Дейвид изглежда добродушен младеж, но всъщност е отмъстителен мръсник, освен това е капитан на отбора по смесени бойни изкуства. Така че бъди по-внимателен с него.
	— Аха — изсумтя Роман, без да проявява абсолютно никакъв интерес към думите на Ада. Затова пък с радост продължи разговора за училището и за всичко, свързано с него, и това беше разбираемо — все пак младежът идва на ново място и иска да узнае всичко възможно най-бързо. Вярно, защо му е информация за покрива и мазето Ада така и не разбра, макар че прекалено често изплуваше именно тази тема.
	След обяда се върнаха в класната стая заедно, което предизвика множество учудени погледи.
	— Охо, изглежда новия вече го обработват — учудено подсвирна Лари. — Внимавай, иначе преди да се усетиш, ще те превърнат в домашен любимец.
	— О, разкарай се — изсумтя Адел, хвърляйки кос поглед на Роман, но той отново беше преминал в режим „избирателна глухота“.
	В края на учебния ден Адел напомни на Роман, че трябва да си вземе учебниците. Уж отдавна всичко било достъпно в електронен вариант, но училищният правилник изисквал учебникът винаги да стои на чина. Тя дори мислеше да помоли Рая да заведе младежа в библиотеката, щом проявява такъв интерес към него, но приятелката й неочаквано заяви, че има неотложна работа и бързо изчезна. Наложи се Ада сама да заведе новия.
	Библиотеката се намираше в сутерена, за който толкова много разпитваше Роман, така че младежът тръгна за учебниците със зле прикрита радост. Адел го придружи до стълбите за надолу и се канеше да си тръгне, но само след няколко крачки спря. Все пак реакцията на новия за отиването в библиотеката й изглеждаше прекалено подозрителна, затова тя за всеки случай реши да изчака завръщането му. Освен това й беше любопитно да види кой ще дойде да го вземе, или може би притежава собствен транспорт?
	Минаха петнадесет минути, двадесет, половин час… и Адел започна да се изнервя. Едва ли Роман е напуснал библиотеката през аварийния изход, а и защо да го прави?
	След като изчака още малко, момичето все пак слезе долу, отвори вратата и надникна в библиотеката. Читалнята се оказа празна, това място никога не е било особено популярно сред учениците в епохата на общодостъпна информация в електронен вид. Зад бюрото също не се виждаше никой.
	„Странно — помисли си момичето. — Къде е библиотекарката? И новия?“
	Адел се наведе през бюрото, погледна към рафтовете и веднага видя лежащата на пода библиотекарка, по-точно това, което беше останало от нея. Тялото изглеждаше така, сякаш е прекарано през огромна месомелачка, а точно над него стоеше новият с нож в ръка и целият в кръв. Виждайки Адел, той й махна с ръка и с абсолютно спокоен тон каза:
	— Само не крещи. Не е това, което си мислиш.

	* * *

	_Изоставеното депо. Месец преди описаните по-горе събития._
	В момента на пропадането през земята се почувствах така, сякаш съм се гмурнал в масло. Никога не съм пробвал подобна перверзия, но съм сигурен, че това би било чувството: плътно, притискащо и без възможност да си поемеш дъх. И преди да успея истински да се уплаша, пред очите ми отново стана светло и аз пропаднах в огромна пещера. Започнах конвулсивно да си поемам дъх още във въздуха и ужасено си помислих, че сега ще падна на пода и ще продължа да пропадам през него, докато не стигна до ядрото на земята. Разбира се, щях да умра доста по-рано от липса на кислород, но от това не ми ставаше по-леко.
	Изненадващо, но въпреки страховете ми, падайки на пода на пещерата, аз не продължих пропадането през него, а се ударих много болезнено и за миг останах да лежа по гръб. После бързо заех вертикална позиция и напрегнато се взрях в краката си, очаквайки те отново да потънат в земята. Минаха двадесет секунди, но все още стоях на мястото си, което не можеше да не ме радва. След като се успокоих малко, аз се огледах, осъзнавайки със закъснение, че не съм сам тук. Пещерата очевидно беше с естествен произход и при това беше доста добре осветена благодарение на светещия мъх по стените, който осветяваше толкова добре, сякаш се състои от малки и много мощни светодиоди. И под светлината на мъха периодично проблясваха набръчкани сиви тела, които ту се появяваха, ту изчезваха в камъните. Бяха десетки, може би дори стотици, и изглежда аз се бях оказал в самия център на тяхното леговище.


>	Глава 2

	Права беше Джен, винаги трябва да се оставя един нож за близък бой. Сега се оказах без никакво оръжие, абсолютно сам и без ни най-малка идея накъде да вървя. Пещерата по размери беше почти колкото метростанция — с висок таван, продълговата форма и тунели, водещи наляво и надясно. И навсякъде около мен съвършено безшумно се движеха сиви безоки същества. Прииска ми се да им направя снимка с телефона и по-късно да натрия носа на Марго, която беше заявила, че в депото няма как да има много от тях! А тук те бяха стотици, да не кажа хиляди! Въпреки че и аз самият не разбирах с какво се храни цялата тази тълпа. За да се наядат подобаващо, ще им се наложи да изядат половината град!
	Стоях неподвижно, страхувайки се да помръдна, и мислено се молех да се случи чудо и никой да не ме забележи. И очевидно молитвата подейства, минутите минаваха, а създанията минаваха покрай мен, без по никакъв начин да реагират на присъствието ми. Не съм сигурен, че причината беше точно в молитвата, по-скоро благодарение на поглъщането на душата на убитото сиво чудовище те бяха започнали да ме усещат като „свой“. Във всеки случай това обяснение ми се стори по-логично, защото, съдейки по липсата на очи, те определено не се ориентираха със зрение. Миризма, някакъв биолокатор или виждаха аурите? Кой знае. Но за всички тези същества аз очевидно успешно минавах теста „свой-чужд“.
	Ето едно от сивите чудовища тичаше право към мен и в последния момент смени посоката, като едва ме докосна с хълбок. На пръв поглед всички сновяха насам-натам напълно хаотично и не можех да схвана какво изобщо правят. След като се уверих, че сивите същества нямат намерение да ме нападат, аз извадих телефона и като си отбелязах мислено, че тук няма никакъв обхват, започнах да снимам всичко около мен. Ако се измъкна жив оттук, ще кача клипа в мрежата и ще стана известен блогър, още повече че тук видео услугите едва се зараждаха. Ще създам свой собствен канал „Медиум — опппе“ и ще обикалям по изоставени места в търсене на призраци, при това на въпроса ми „има ли някой тук?“, зададен в мрака, почти сигурно ще има кой да отговори.
	В един момент две същества буквално на няколко метра пред мен внезапно се сблъскаха и между тях започна кратка и ожесточена битка, резултатът от която беше разкъсан гръден кош на загубилия. Тялото едва имаше време да се свлече на пода на пещерата, когато всички намиращи се наблизо същества се нахвърлиха върху него и започнаха да го разкъсват на парчета като някакви пирани. Десетина секунди по-късно на пода не беше останало дори петънце кръв — бяха оглозгали всичко до кокал. Отчасти стана ясно как съществата са решили въпроса с храната, макар че само с канибализъм такава колония не може да се изхрани, вероятно ядат и нещо друго. Или някой друг.
	„Така. Значи дори това, че сега ме смятат за свой, далеч не ми гарантира безопасност“ — осъзнах аз и по гърба ми отново пробягаха мравки.
	Всъщност имах само две възможности: да чакам спасението тук или да тръгна да проуча пещерите, което изглеждаше много по-привлекателно. Нямах идея накъде да тръгна, така че просто извадих рамките, настроени да търсят Алина Князева, и оставих те да решат вместо мен. И за мой ужас те все още сочеха надолу.
	„Как е възможно това?! — помислих си раздразнено. — Къде по-надолу?! В ада?!“
	По принцип ефектът след поглъщане на душата на същество се запазва за около двадесет и четири часа, надявам се за това време да успея да се измъкна оттук и да не бъда изяден. Също така бих искал да знам как определят кога могат да започнат да ядат себеподобните си.
	В този момент едно от сивите създания притича покрай мен и аз неволно отстъпих крачка назад. Веднага усетих как кракът ми започва да потъва в земята. Изнервен, веднага го дръпнах обратно и отново застинах неподвижен, стараейки се дори да не дишам. Страхът да не пропадна чак до ядрото на земята отново се върна. Но и да стоя неподвижен би било глупаво, освен това, щом вече съм получил способност да минавам през стени, то си струва да разбера как точно работи тя.
	Много внимателно направих крачка напред, следейки напрегнато дали кракът ми няма да потъне в земята. Изглежда се получи. След това направих още една крачка. Така много бавно аз се придвижих десетина метра, приближавайки до една от стените. Целта беше проста — да докосна стената и да се опитам да разбера как работи новата ми временна способност. За начало реших да опитам да накарам ръката си да мине през камъка. Не се получи, дланта ми просто опря в стената.
	Нищо не разбирах! Защо паднах от тавана на пода, а не пропаднах през него, а после една неуверена стъпка за малко да ме изпрати надолу?
	Понечих да ударя стената с юмрук, но той неочаквано лесно потъна в нея. Едва не загубих равновесие от изненада, а после се опитах да се концентрирам върху усещанията в ръката си. Беше малко изтръпнала, сякаш съм лежал върху нея, но като цяло се усещаше нормално и се движеше с леко усилие. Но веднага щом спрях да я движа, камъкът започна леко да я изтласква навън. С постепенно променяне на скоростта на движение на ръката успях да определя закономерност: плавните движения позволяваха спокойно да докосвам стените, а по-резките включваха способността за „проникване“. Освен това влияние оказваше и площта на контакт — дланта трябваше да се движи много по-бързо, отколкото пръстите. По същество това напомняше плуване във вода, амплитудните движения ми позволяваха да се „гмурна“ в камъка. При това имаше своеобразна защита, която изтласкваше тялото от камъка, когато напълно спирах да се движа. Изненадващо, но това беше точно копие на сцената от стария филм „Магьосниците“, когато се учеха да минават през стени. „Вярвам в себе си, не виждам препятствия“, засилваш се и скачаш.
	След като осъзнах, че ако сам не го пожелая, няма да пропадна през земята, малко се успокоих. Като цяло ситуацията не беше чак толкова лоша, дори можех да извлека полза от нея и в крайна сметка да намеря липсващата частица от душата на съпругата на Князев. Просто трябва да рискувам и да се спусна по-надолу през пода на пещерата.
	Взел решение за по-нататъшните си действия, реших първо да проверя дебелината на пода. Застанах на колене и пъхнах ръката си в камъка. Тя изтръпна по цялата си дължина, което означаваше, че не съм достигнал до пещерата отдолу. Тогава легнах на пода и потънах още по-дълбоко в камъка — първо до рамото, после и до шията. И накрая върховете на пръстите спряха да изтръпват, тоест там долу наистина имаше празно пространство.
	Да рискувам?
	Това беше много по-страшно, отколкото просто да потопиш ръката си в камък. Зачудих се какво ли ще видя, ако отворя очи в камъка? И дали изобщо е възможно да се направи това?
	За да сработи способността, принципно би трябвало да ударя силно лицето си в пода. По-точно, да се опитам да го направя. Да се реши човек на подобно нещо не е толкова лесно, но аз затворих очи и се справих. Всъщност се оказа дори по-лесно, отколкото да си отрежа пръст, за да напълня руна с енергия. Когато кожата на лицето ми започна да изтръпва, аз затаих дъх и продължих да потъвам по-надолу, надявайки се, че няма да падна, когато стигна до края на скалата.
	Накрая изтръпването на главата ми започна да изчезва, започвайки от темето и стигайки чак до врата. При това усещанията ми подсказваха, че торсът ми почти изцяло е в камъка, отгоре беше само това, което е под кръста. Ако сега там имаше човек, той щеше да е много изненадан от странната гледка — крака, стърчащи от пода на пещерата, и туловище, потопено в камъка. Добре поне, че въпреки страшния външен вид и липсата на очи, сивите създания любезно ме заобикаляха, иначе като нищо можеха и да ме стъпчат.
	Отворих очи и веднага ги затворих от необичайно ярката светлина. Примигнах и шокирано се втренчих в открилата се пред мен гледка. Не можех да повярвам — долу в пещерата имаше малко селце в японски стил. Вярно, отгоре се виждаха предимно червеникавите керемиди на покривите-лодки на едноетажните къщички, както и хартиените фенери, висящи във въздуха над малобройните улички. През средата на селото минаваше широк няколко метра поток, в чиято прозрачна вода плуваха златни рибки, видимо шарани, а отстрани до последната къща се виждаше съвсем истинска градина с множество разноцветни плодове по клоните на дърветата и храстите.
	Мамка му!
	По една от уличките точно под мен вървеше жена в червено-черно кимоно, с черна коса, фиксирана с две забити в нея пръчки. Сякаш почувствала моя поглед, жената вдигна глава и погледна нагоре. На бялото й личице се изписа изненада, а в следващия момент шията й започна стремително да се удължава, докато главата не приближи плътно до мен. Бях толкова шокиран, че дори не успях да се уплаша или да опитам да се скрия обратно в камъка. Азиатското й лице, покрито с плътен слой бял грим, изглеждаше доста сладко, въпреки че изражението й беше някак неживо. Жълтите очи с вертикални зеници ме погледнаха заинтригувано, а тънките червени устни леко съскащо произнесоха:
	— Кой с-си ти?
	Преди да успея да отговоря, от устата й се стрелна дълъг раздвоен език и докосна бузата ми. От изненада се дръпнах с цяло тяло назад и усетих как от внезапното движение започвам да пропадам през скалата.
	Височината на пещерата беше прекалено голяма, за да се надявам, че няма да се нараня. Всъщност какво ти нараняване, тук животът ми беше под въпрос. Впрочем, аз вече знаех, че няма да се убия, ако се гмурна в пода като риба. После, разбира се, ще трябва някак да изплувам обратно, но това вече ще е следваща задача, след като първо преживея самото падане.
	За щастие не ми се наложи да се гмуркам в земята, тъй като така и не стигнах до нея, а увиснах във въздуха на около метър преди това. После бях завъртян във вертикално положение, но все още без да докосвам земята.
	— Виж ти, виж ти — раздаде се скърцащ старчески глас някъде зад мен. — Кой е този тук?
	Завъртяха ме около оста ми и видях пред себе си нисък престарял азиатец с огромна плешива глава. Набръчканото му лице беше с нормални размери, но задната част на главата му стърчеше далеч назад, все едно е череп на „извънземен“, покрит с човешка кожа.
	— Здрасти — поздравих аз, гледайки напрегнато към „мозъчния“ старец.
	— Човек? — изненада се той. — Как си попаднал тук?
	— През-з тавана на пещерата — изсъска азиатката, докато ме оглеждаше с интерес от различни страни, движейки главата с дългата шия. — Мина през камъка, като без-зоките трупояди — тя приближи лицето си до моето и ме подуши. — И мирише почти като тях!
	Старецът замислено поглади късата си сива брада.
	— Защо не си разкъсан на парчета при преминаването през защитата на селото?
	— Защита? Не усетих нищо подобно.
	— Много странно — поклати глава старецът. — Мико, време е да бием камбаната. Извикай всички.
	Жената със змийската шия я издължи до върха на най-голямата сграда, на която наистина висеше малка камбанка. Там захапа въженцето със зъби и го задърпа, създавайки някаква проста и в същото време приятна мелодия.
	— Съжалявам, но ще трябва да повисиш още малко, докато решим какво да правим с теб — предупреди ме старецът.
	Само свих рамене в отговор, така или иначе нямах никакъв избор. Междувременно от къщите наоколо започнаха да се появяват странни същества: гърбав мъж, който приличаше на смесица от костенурка и някакъв демон, жена с глава на сребърна лисица и бухнала опашка, най-зловещият дългонос бял клоун, който някога бях виждал във филмите на ужасите, както и добре познатата ми Садако, която беше покрила главата си с опърпана, но елегантна бяла шапка. Очевидно това не беше същата онази особа, която ние с Мей Ли бяхме убили не толкова отдавна, но въпреки това не се почувствах по-добре.
	Бързо напипах последните останали гофу в джоба си, макар да не вярвах, че ще са от голяма полза срещу подобни създания. Но пък и нямах други варианти — не можех да се гмурна в земята, тъй като продължавах да вися във въздуха, а нямах никакво оръжие под ръка. В същото време не бяха блокирали ръцете ми, което означаваше, че все още имах шанс да използвам гофу. Вярно, вече бях изразходвал спиращите и в джоба си имах само търсещи, запечатващи и няколко атакуващи, включително и „духовен удар“, на който възлагах основната си надежда. От друга страна, дори и да вложех всичките си сили в него, едва ли бих се справил с толкова много същества. Свръхсилата, получена от Деймис, тук също едва ли щеше да помогне, по-скоро щях да навредя само на себе си, като за пореден път разтегна сухожилие или скъсам мускулни влакна.
	— Човек? — учудено възкликна жената-лисица, като първа приближи плътно до мен, хвана ме за брадичката и завъртя главата ми наляво-надясно. — А защо от него вони като от трупояд.
	Прозвуча малко обидно, но реших да си замълча. Когато си заобиколен от опасни създания, по-добре да не си отваряш излишно устата, особено при стоящата наблизо Садако. Още помнех как пъхаше дългата си коса в устите на бедните хорица в болницата и дори посягаше към моята. А тук имаше и други незнайни създания, вероятно не по-малко опасни от момичето от кладенеца. Честно казано, мен най-много ме притесни клоунът с абсолютно бялото издължено лице, налудничава усмивка и такъв поглед, сякаш се чуди как точно да ме разчлени.
	— Човекът проникна тук през тавана, някак с-си премина през з-защитния купол — обади се жената с дългата шия. — Може би е мелез? Резултат от чифтос-сване на безок трупояд и човек?
	— Какво?! — извиках аз, неволно представяйки си тази ужасна картина. — Какъв кошмар!
	Не!
	— Наистина са глупости — съгласи се старецът. — Те хвърлят хайвер, а и не се делят по полов признак. Не, тук има нещо друго…
	Косата на Садако се задвижи, излезе изпод широкополата й шапка и се насочи право към мен.
	— Мога да го накарам да си каже всичко — заяви тя.
	Удивително, но за разлика от другата Садако, с която се бях сблъскал, тази говореше съвсем членоразделно и осъзнато. Но движенията на тялото й си оставаха резки и неестествени, като на кукла на конци. Дори устата си сякаш отваряше не в синхрон с думите.
	— Докато не дойде Месиел, ще ви помоля да се въздържате от мъчения — спря ги старецът, с което си спечели моята искрена благодарност.
	— Още повече, че съм готов да ви кажа всичко доброволно — побързах да се обадя аз. — И за себе си, и за това защо съм дошъл тук. Нямам абсолютно нищо за криене.
	— Човеци — презрително изсумтя жената-змия. — На вас не трябва да се вярва.
	— Човеците са лошо — за първи път се обади „костенурката“. — Човеците трябва да се убиват.
	— Точно така! Капа е прав! Какво значение има кой е този човек?! — недоволно възкликна момичето-лисица, като напълно игнорира думите ми. — Нека да го убием и да дадем останките му на трупоядите. Ако го направим бързо, Мес дори няма да разбере, че тук е имало някой.
	Очевидно пред мен стоеше китсуне — сребърната лисица от японската митология, макар че нея обикновено я рисуваха или като животно, или като жена, а тук се беше получил някакъв комбиниран вариант с тяло на човек и глава на животно. По подобен начин рисуваха своите богове египтяните — само че при тях главите бяха на кучета, птици и котки.
	— Имаме правило да не вредим на човеците — поклати яйцеподобната си глава старецът. — А това все пак е човек и предполагам, че смъртта може да се счита за най-фаталния вариант на нанасяне на вреда.
	— Нима? — изсумтя „лисицата“. — Колко си ми умен, неслучайно главата ти е толкова голяма. Но нашите правила не касаят случаите, когато човекът сам е дошъл в нашето село и може да разкрие неговата тайна. Прекалено дълго създавахме това място, за да рискуваме да го открият.
	— Извинете — опитах да се намеся аз. — Обещавам, че на никого няма да кажа за вас… — тук обаче се намеси проклетата ми честност. — По-точно, ще кажа, но само ако ме попитат.
	— Мисля, че ни се подиграва — присви очи „лисицата“. — Отговаряй честно, защо дойде тук?! Може би специално нас си търсил?!
	— Всъщност аз съм медиум и…
	Всички същества около мен едновременно отстъпиха назад.
	— Медиум?!
	— Казах ви, че трябва да го убием! — оголвайки зъби, изръмжа „лисицата“. — Сигурно всичко е заради Шики. Подозрително често напуска селото. Явно скапаното псе е привлякло вниманието на медиумите и сега те идват, за да унищожат убежището ни!
	Белият клоун незнайно откъде извади два огромни ножа, а мълчалият през цялото това време човек-костенурка започна да се покрива с костна броня, превръщайки се в своеобразен рицар.
	— Е, за медиум може да направим изключение от правилата — неочаквано лесно се съгласи старецът, който само до преди минута ме защитаваше. — Разкъсайте го!
	Осъзнавайки, че преговорите изведнъж рязко са приключили, аз извадих от джоба всички останали ми гофу, избрах „духовен удар“, влях енергия в него и го хвърлих към стареца — очевидно беше, че той продължава да ме държи във въздуха и да не ми позволява да стъпя на земята, за да избягам.
	За съжаление, на пътя на ударната вълна застана човекът-костенурка и безпроблемно пое целия удар върху себе си.
	— Ще му взема сърцето! — изръмжа „лисицата“ и скочи към мен.
	Единственото, което можех да направя, беше да се прикрия с ръце, защото продължавах да вися във въздуха като пинята, натъпкана с бонбони.
	— Всички замръзнете! — раздаде се силен вик и „лисицата“ буквално увисна във въздуха пред мен, като ноктите й не ме достигаха само с няколко сантиметра. Зад гърба й по същия начин бяха застинали клоунът с двата ножа, човекът-костенурка с протегнати към мен ръце и жената със змийската шия, стиснала със зъби цял меч. И Садако не изоставаше от тях, опитвайки се да се добере до мен с дългите си коси, но също беше спряна със сила от престарелия телепат.
	— Госу! — изръмжа „лисицата“, напрягайки цялото си тяло, но така и без да успее да ме достигне с ноктите си. — Пусни ме!
	— Шефът заповяда, аз изпълнявам — спокойно отвърна старецът.
	Честно казано, всичко случващо се започна да ми прилича на някаква фантасмагория. Може би там в метрото просто съм се надишал с някакъв халюциногенен газ и сега се търкалям на земята, текат ми слюнки и сънувам странен сън. В такъв случай току-що започнах да сънувам нов персонаж — черен котарак в сиво сако. Тоест, човек с глава на котка. Висок, строен, елегантен… котарак?!
	— Отдръпнете се от него — заповяда човекът-котарак. — Госу, пусни момчето на земята, а китсуне нека повиси още малко във въздуха.
	Старецът видимо неохотно махна с ръка и аз плавно се спуснах на земята. Във всеки случай сега, ако стане нещо, ще мога да пробвам да се върна в пещерата.
	— Но, Месиел, той е медиум — недоволно изкриви муцунка „лисицата“, спря да се съпротивлява и зае поза лотос направо във въздуха. — И видя нашето село. Трябва да го убием.
	— Това не е обикновен медиум — спокойно каза котаракът. — Той носи знака на сестра ми, което означава, че е неприкосновен.


>	Глава 3

	Какъв знак? Не, нямам нищо против, ако благодарение на това няма да ме убиват, но все пак се чудя за какво всъщност става дума?
	Последният въпрос, както обикновено се случва, казах на глас.
	— Срещал ли си се наскоро с Мъглива котка? — попита човекът-котарак.
	— Ъ-ъ… може би — уклончиво отвърнах аз. — Но тя изглеждаше точно като голяма котка, а не като вас.
	Все пак това мистично същество по знайни само за нея причини неведнъж ме е спасявала и нищо чудно да ми е поставила някакъв знак, главното е, че е било направено с някакъв мистичен, а не физиологичен метод. Ще е добре, ако котката просто ме е лизнала по носа, докато съм бил в безсъзнание, но ако е използвала по-гарантиран метод?!
	— Сестра ми е още млада и не умее да променя външния си вид. Но за мен е очевидно, че ти по някакъв начин си предизвикал интереса й — човекът-котарак в сиво яке, панталон и излъскани черни обувки изгледа строго стареца и другите същества. — Затова тук никой няма да те докосне. Давам ти думата си.
	Всички същества му се поклониха, с изключение само на белия клоун, който вместо това направи злобна физиономия и показа на „котарака“ неприличен жест. Или клоунът имаше по-висок статут в селото, или длъжността му тук беше шут, но никой не обърна внимание на действията му. Бих решил, че е призрак, но за краткото ми време като медиум вече се бях научил безпогрешно да ги идентифицирам. Сега никога не бих допуснал същата грешка като с момичето в болницата, освен това по плътността на телата на призраците вече можех приблизително да разбера дали той е „зациклен“ или има по-осъзнат разум. Не че бях виждал чак толкова много призраци, а и с много опит не можех да се похваля, но това се основаваше не на знания, а на някакво шесто чувство. И то ми подсказваше, че този клоун е съвсем материален.
	— Както кажеш, княже — неохотно промърмори китсуне.
	— Но въпросът как този медиум е преминал през защитата все още остава открит — заядливо напомни старецът, докато ме гледаше изпод вежди. — През последните години руните ни защитаваха от трупоядите и ако човек е успял да влезе в пещерата, това може да означава, че селото ни е в голяма опасност.
	„Котаракът“ много смешно се намръщи. Въпреки че, честно казано, всяка мимика на човек с котешка глава щеше да ми изглежда смешно и сладко. И въобще как така носи обувки, нали има лапи?!
	— Напомням, че защитата беше създадена от Шики и той не сподели своите методи с нас — малко неохотно каза той. — Може би изобщо не е била предназначена за хора.
	— Или човекът просто е проникнал при нас и е развалил нещо в защитното заклинание — възрази старецът. — Нали всички усещате силата на душата му? Такъв може лесно да повреди носещите руни без дори да забележи.
	Странно, мислех, че вече максимално уплътнявам енергията на душата си в гърдите, за да не привличам излишно вниманието на същества и призраци. Нима тези тук са по-развити и по-чувствителни от обикновените призраци?
	— Разбира се — кимна „котаракът“. — Сигурен съм, че това е причината малката ми сестра да се заинтересува от него. Но руните все още са на мястото си, а и орди от гладни трупояди не се сипят върху главите ни от тавана, което означава, че няма от какво да се притесняваме.
	Човекът-котарак посочи нагоре и едва тогава забелязах едва различими нишки на огромни шарки, изрисувани върху каменния свод на пещерата. Изглеждаха избледнели и по някаква причина ми се сториха много уморени. Ако защитата и да работеше сега, явно беше с последни издихания и силно се съмнявам, че причината за това съм аз.
	— Ако трупоядите все пак се посипят, ще се считам в правото си да го убия и никакъв знак няма да ме спре — настоя китсуне. — Сестра ти се разхожда някъде там, не знаеш от какво се е ръководила, когато е поставяла знака си. Може и изобщо нищо да не е означавало за нея!
	— Искаш да тръгнеш против думата ми? — Месиел присви очи и от него започна да излиза едва забележима оранжева аура. — Щом съм казал, че никой тук няма да го докосне, значи така и ще бъде!
	Сребърната лисица веднага помръкна и отпусна рамене, но после много бързо се взе в ръце и ме стрелна с остър поглед.
	— Разбира се, никога няма да тръгна срещу теб, Мес — увери го тя, оправи белите си дрехи и скромно скръсти лапи на гърди. — И въобще, щом сега е наш гост, следва да се спазват законите на гостоприемството. Предлагам да се преместим в къщата и да продължим разговора в по-спокойна обстановка на чаша зелен чай.
	„Котаракът“ погледна подозрително китсуне, но не намери за какво да се хване и кимна в знак на съгласие:
	— Така е по-добре.
	Няколко минути по-късно вече бях в една от сградите и седях на маса в компанията на любопитните същества. Китсуне грижливо ми наливаше зелен чай в изящна малка чашка, но съдейки по лукавото изражение на муцунката й, определено не трябваше да пия тази напитка. Очевидно тя нямаше да рискува да ме убие заради заповедта на човека-котарак, но като нищо щеше да ми осигури неприятни изживявания. Затова пък клоунът, който стоеше зад мен, радостно грабна чашата ми и я изпи на един дъх, като нито едно от съществата не реагира на номера му. Това потвърди увереността ми, че той определено не е призрак, което като цяло правеше ситуацията още по-странна.
	— И така, как намери това място? — попита ме човекът-котарак, гледайки немигащо с големите си оранжеви очища. — Нима някой от Асоциацията е узнал за нашето село?
	Очевидно нямаше какво особено да крия, затова разказах какво именно ме доведе в депото и как пропаднах под земята. Не премълчах и факта, че способността да преминавам през земята е само временна. Разбира се, не ми се искаше да разкривам тайните си, но само така можех да минимизирам връзката си с трупоядите.
	— Призрак? — попита Месиел. — Ако нещо подобно се е появило в нашето село, щях да знам. Явно грешиш.
	— Той определено лъже — веднага се вклини китсуне. — На хората не може да се вярва!
	Не знам защо лисицата толкова много не ме харесваше, но тя упорито продължаваше да се придържа към своята линия, въпреки че жената-змия, май се казваше Мико, и човекът-костенурка, Капа, се държаха къде-къде по-спокойно. Дори Садако с нейната шапка смирено седеше на масата и гледаше някъде в двора, преструвайки се, сякаш изобщо ме няма. И между другото, като си спомня с какво се храни Садако, се чудя на каква ли диета кара в това село?
	— Тук няма никакви призраци — подкрепи Мико лисицата. — Човекът си измисля.
	— Мога да посоча точното място, където е призракът — предложих аз, изваждайки рамките. — Не отнема много време.
	— Интересно — присви очи „котаракът“. — Добре, покажи.
	Ако рамките и сега посочат надолу, като нищо могат наистина да ме изядат, а аз окончателно ще загубя вяра, че моят призрачен уред е настроен правилно. Каква е вероятността под пещерата, която се намира под станцията на метрото, да има още едно ниво?
	Но ми се размина, рамките показаха някъде встрани. Веднага излязох навън и започнах да се движа в кръг, за да определя посоката. През цялото време съществата крачеха след мен като опашка, наблюдавайки предпазливо всички мои действия. Клоунът отново се държеше най-нахално от всички, постоянно ми се пречкаше в краката и дори се опита да ми вземе едната рамка. И отново съществата напълно игнорираха съществуването му… това вече започваше да ме напряга дори повече, отколкото цялата ситуация като цяло.
	— Това изобщо нормално ли е? — избухнах аз към Месиел и посочих клоуна.
	— Кое по-точно?
	Клоунът отново ми направи гримаса.
	— Той — поясних раздразнено.
	— Кой? — попита старецът Госу, гледайки озадачено в указаната посока, и човекът-котарак се присъедини към него:
	— Виждаш някой тук? Призрака?
	— Той просто ни отвлича вниманието! — веднага се обади китсуне. — Сигурно протака времето, защото излъга за целта на идването си тук!
	— Да! — присъедини се към нея Мико, жената-змия. — Той определено лъже!
	Стиснах зъби и продължих да вървя в указаната от рамките посока. И скоро стана ясно, че призракът се намира в малка къщичка в самия край на селото.
	— Тук живее Садако — коментира старецът, като погледна към момичето с шапката. — Скъпа, има ли нещо, което искаш да ни кажеш?
	Лицето на смъртно бледото момиче за миг се превърна в уродлива маска на старица. Бузите хлътнаха някъде навътре, очите изскочиха от орбитите си, а устните изтъняха, разкривайки неестествено остри бели зъби.
	— Моя! — изпищя тя, оттласна се от земята с косата си и се хвърли към къщата.
	— О, я стой тук — без много да се напряга, човекът-котарак я хвана с лапа за косата и я дръпна назад. — Вечен проблем с тези Садако, уж се държат адекватно, а после изведнъж превключват. Госу, дръж я, а ние ще отидем да видим какво има в къщата й.
	— Яре-яре, горкото момиче — съчувствено поклати глава старецът. — Сега ще го направя.
	Телепатът затвори пищящото момиче… или по-скоро гримасничещата твар, в нещо като пашкул, който не позволяваше на косата й да излезе навън. Съществото се бореше с прозрачната сфера с всички сили, но очевидно разликата в силата между одушевеното проклятие и едроглавия старец беше прекалено голяма.
	Всички влязохме вътре, включително и клоунът, който виждах само аз. Къщата на Садако посрещна цялата ни разнородна компания с тишина. Вътре беше обзаведено доста минималистично, с по една мебел във всяко помещение, сякаш някой е искал да обозначи къде каква стая се намира, но беше спрял до там. Използвайки рамките, аз минах от антрето със самотна закачалка за дрехи по коридора към спалнята, оборудвана със стоманено легло с богато украсени железни табли, отворих вратата и най-накрая видях целта на моето търсене — призрака на Алина Князева, неподвижно висящ под тавана. И не само тя, до нея имаше още няколко също толкова неподвижни полупрозрачни жени. Черната коса на Садако беше увита около вратовете им, играейки ролята на нашийник. Всички бяха вързани за тавана, което ги правеше да изглеждат като своеобразни коледни играчки.
	— Каква е тази странна колекция? — учуди се „котаракът“.
	— Нищо с-странно — леко тъжно каза жената-змия. — Малката прос-сто ис-ска да с-стане нормално момиче, за нея призраците с-са нещо като фетиш-ш и пример в с-същото време. Тя ги колекционира, опитва с-се да общува.
	„Котаракът“ я стрелна с поглед.
	— Ти си знаела?
	— Какво толкова?! — трепна жената с дългата шия. — Това с-са прос-сто трошички от души на човеци. Не говорят и не чувс-стват нищо, нито ис-скат да пият или да ядат.
	Вгледах се по-внимателно в лицата на момичетата и с изненада забелязах, че не всички бяха „празни“ като Алина Князева. От шестте една се опитваше да говори с нас, но устните й се движеха, без да издават никакъв звук.
	„Котаракът“ махна с лапа, отряза косата и половината от освободените призраци веднага се изпариха. Изглежда единствено косата на Садако по някакъв начин ги беше задържала в този свят. Алина и блондинката останаха все така неподвижни, но третата жена се обърна към мен:
	— Благодаря ти, момче! Тази ужасна жена, тя ни държи тук от седмици, не ни храни и дори до тоалетната не ни пуска! Изтърпях ужасни мъки!
	— До тоалетната? — ококорих се аз. — Кхм… ами да. Но сега всичко е наред и вие сте свободни.
	Жената ме погледна, сякаш съм идиот.
	— Наред?! Заобиколени сме от някакви твари!
	— Твари?! — вдигна вежди китсуне. — Някакво си мъртво нещо ме обиди!
	— Мъртво нещо?! Какво говори този гнусен плъх?! Чувствам се съвсем нормално: ходя, дишам, говоря!
	На китсуне направо косата й се изправи от такава наглост.
	— Аз ще я…
	— Това ли е призракът, който търсеше? — спокойно попита Месиел.
	— Не, тя — и посочих към Алина.
	„Котаракът“ замахна с лапа и развъплъти жената, която говореше с нас.
	— Тогава какъв е смисълът да се говори с мъртвец? По-добре да се прекъснат скитанията му и по-бързо да се отправи за ново прераждане.
	Замълчах, защото разбирах, че призракът при всички случаи рано или късно, в зависимост от силата на душата, ще се въплъти отново. Всъщност все още знаех твърде малко за способностите на Месиел, ами ако можеше по някакъв начин да унищожава призраците окончателно? Във всеки случай, когато „котаракът“ уверено удари призрака на блондинката с лапата си, успях да видя оранжевата енергия, излизаща от ноктите му. Това очевидно означаваше нещо, дори и да не разбирах какво точно.
	Използвайки предварително приготвено гофу, аз побързах да запечатам последния фрагмент от душата на Алина Князева и въздъхнах с облекчение. Целта на нашата малка подземна експедиция беше постигната, което не можеше да не ме радва. Само ако имаше някакъв начин да съобщя на останалите. Мобилният ми телефон нямаше обхват, вече бях успял да хвърля бърз поглед на екрана, докато отивахме да пием чай, така че, за да се свържа с Князев и останалите, трябваше да стигна до повърхността. Но дали тези същества щяха да ме пуснат?
	Изненадващо, но когато излязохме от къщата, никой дори не се скара сериозно на Садако.
	— Ти ли уби тези момичета? — попита само човекът-котарак, когато се върнахме на площада.
	— Не! — пискливо се възмути съществото, докато продължаваше да буйства вътре в енергийния пашкул. — Просто ги намерих! На повърхността!
	— Разбрахме се, че няма да излизаме на повърхността — недоволно напомни Месиел. — Прекалено е опасно и може да привлече ненужно внимание.
	Китсуне ме погледна изразително:
	— От което после ще трябва да се отървем.
	Престорих се, че не забелязвам „тънкия“ намек.
	— С-садако за нищо не е виновна — намеси се жената-змия, издължавайки шия, за да погледне Месиел в очите. — Тя е дете по с-своята с-същност, не разбира какво прави.
	Мълчалият през цялото това време гърбав мъж-костенурка важно кимна:
	— Садако е добра. Не трябва да я наказвате.
	Изненадващо, но едрият мъж се движеше толкова тихо и се държеше толкова пасивно, че направо забравих за съществуването му. За разлика от клоуна, който правеше всичко възможно постоянно да е в полезрението ми. Ето и сега беше измъкнал отнякъде кукла, която подозрително приличаше на сребърна лисица, и демонстративно късаше лапичките й.
	— Добре, за това ще говорим по-късно — „котаракът“ се обърна и погледна строго Садако. — Стига вече си буйствала, пуснахме твоите призраци.
	Противно на очакванията, думите му не успокоиха одушевеното проклятие, а точно обратното — още повече я вбесиха. Тя започна да се блъска в защитната сфера с удвоена сила и успя някак да пробие горната й част. Кичурите й се устремиха към тавана на пещерата, хванаха се за скалата и я издърпаха нагоре.
	— Мако! — изръмжа едроглавият старец. — Поговори с приятелката си, преди съвсем да е полудяла! Тези призраци ще я побъркат!
	— Де да имаше нещо в главата — измърмори китсуне.
	Садако се вкопчи с косата си за тавана като паяк в паяжина и яростно изкрещя:
	— Върнете ги! Мои!
	Жената-змия издължи шия нагоре и главата й стигна до Садако.
	— Малката, ус-спокой с-се. Ще ти намерим нови играчки, обещавам. Някакви други.
	Аз погледнах към „котарака“.
	— Защо не й купите компютър, не е ли по-добре да играе образователни игри?
	— Какво да купим? — попита китсуне.
	Едроглавият старец се намръщи.
	— Компуктър? Чувам го за първи път.
	— От колко години живеете тук, без да сте излизали? — изненадах се аз.
	— Няколко години, примерно от хиляда деветстотин и седемдесета по вашето летоброене — отговори китсуне, поглеждайки изразително към „котарака“. — Защо, много неща ли са се променили навън? Коя година е сега?
	— Две хил…
	Месиел разклати лапата си пред шията, намеквайки, че е по-добре да млъкна, но вече беше късно, лисицата чу достатъчно.
	— Две хиляди и коя?!
	Престорих се, че гледам с интерес разговарящите под тавана Садако и Мако и изобщо не съм чул въпроса й. Изглежда нещата с това село не бяха толкова прости и времето тук течеше доста по-бавно, отколкото навън. Или върху съществата бяха оказали някакво друго влияние, което ги е накарало да спят в продължение на няколко десетилетия? Дали клоунът, който виждам само аз, има нещо общо с това?
	Междувременно жената-змия успя да успокои Садако и те слязоха долу. При това Мако ме гледаше много злобно, сякаш аз лично по някакъв начин бях обидил одушевеното проклятие.
	— Извинете ме — поклони се Садако. — Виновна съм.
	Човекът-костенурка мълчаливо се приближи и прегърна момичето, като върна на главата й изгубената шапка.
	— Всичко е наред.
	— Нищо не е наред! — възмутено възкликна китсуне. — Мес крие нещо от нас! Имам подозрение, че Шики е добавил в руните на пещерата още нещо освен защита от трупояди!
	Месиел отново започна да излъчва силна аура.
	— Китсуне, как смееш да обвиняваш…
	— Яре-яре — намеси се в разговора старецът, заставайки до лисицата. — Този път момичето е право. Какво се опитваш да скриеш от нас, Мес? Как е могло навън да мине толкова много време?
	— Мес, за какво говорят? — присъедини се жената-змия.
	Честно казано, имах чувството, че съм свидетел на семейна кавга. Някак си е неудобно и сякаш не ме засяга, но и да си тръгна не мога, защото ще привлека излишно внимание към себе си. Точно толкова тихо се държеше и белият клоун, подскачаше около създанията, без да издава никакъв звук.
	„Котаракът“ въздъхна тежко и прибра аурата си.
	— Нищо не крия, просто времето още не е дошло. Ние се затворихме тук от външния свят и, в частност, от Господаря, надявайки се да запазим свободата си. Шики, като най-добрият ученик на Господаря, умееше да контролира съществата и създаде над селото колония от трупояди, чиито многобройни души напълно ни скриха от каквито и да са търсения. После той създаде руни, които ни защитаваха от самите трупояди.
	— Това вече го знаем! — възмутено възкликна китсуне. — Какво става с времето?!
	— Шики спря времето за нас за петдесет години — отговори „котаракът“. — Решихме, че Господаря е само човек, при това не млад, и след такъв период би трябвало да умре от естествена смърт и тогава всички ние ще бъдем свободни.
	— А защо веднага не ни казахте за това? — попита старецът. — Защо са тези тайни?
	— Не бях сигурен, че напълно сте се отърсили от неговото влияние. Някой от вас можеше да не се сдържи и да се намеси в процеса. Спомнете си колко трудно беше в началото, преди слагането на руните, да седите тук и да не откликвате на призива му. Сега, след дългия зимен сън, като че ли се чувстваме напълно свободни, но аз реших да не рискувам и изпратих навън сестра си, която никога не е контактувала с Господаря. И едва когато тя потвърди, че от него няма следи във външния свят, щях да ви кажа, че са минали повече от петдесет години.
	— Петдесет години… Какво пък, може би старецът наистина вече е умрял — замечтано завъртя очи китсуне. — Надявам се, че е било не от старост, а от мъчителни рани. Или болести. Или рани и болести.
	Чувайки от съществата за някакъв Господар, аз веднага изпитах определени подозрения в това отношение. По някаква причина в паметта ми изплува как Хухлик наричаше „Господарю“ моят втори учител — Макаров. И като отчета какво каза Миси за него, че Макаров през четиридесетте вече е бил старец, той спокойно можеше да е тормозил всички тези същества през шейсетте. А и самият Хухлик се държеше така, сякаш се страхува от Макаров, но щом се окажеше близо до него, започваше да се държи послушно, като най-добрия му приятел.
	— Е, трябва да призная, че си постъпил умно — бавно каза старецът Госу. — Очевидно е, че зависимостта от Господаря е изчезнала за тези петдесет години. Толкова време… интересно, как ли се е променил светът навън?
	— Ако Господаря вече го няма, то можем да отидем и да разберем сами! — радостно се ухили китсуне.
	— Ще видим слънцето? — зарадва се човекът-костенурка.
	— Това още не е сигурно — напомни Месиел. — Не бива да бързаме. Ако Господаря е още жив, то щом се появи до нас, връзките отново ще укрепнат и ние ще станем негови послушни роби.
	— Да, да — изсумтя сребърната лисица. — Сестра ти е някъде там и търси следите му, бла, бла, бла. На тази малката не вярвам много. Тя дори не е виждала Господаря.
	— Дадох на Мелиса отпечатък от силата на душата му — спокойно отговори „котаракът“. — Ако Господаря е жив, тя ще го усети на разстояние от няколко хиляди крачки.
	— А какъв е този Господар? — реших все пак да се намеся в разговора аз.
	Исках да получа негово описание, за да го сравня с това на Макаров, но и се страхувах да не бъда „опарен“ от директни въпроси. Ако съм прав и става дума за учителя ми, то съществата могат да ме разкъсат на парчета, без значение колко знака има върху мен.
	Всички същества веднага се втренчиха в мен, сякаш бяха забравили за присъствието ми.
	— Да — опомни се Месиел. — Ще трябва да решим какво да правим с него.
	Мълчаливият клоун прокара изразително палец по шията си, но него можех да го видя само аз. Честно казано, това вече започваше да е откровено притеснително и дори малко плашещо. Не знаех дали това същество е невидимо или е плод на въображението ми. Изглежда беше способно да влияе на материалния свят, но никой освен мен не забелязваше това влияние. Дали не е шизофрения? Във всеки случай да го нападна пръв, преди да е проявил директна агресия, ми изглеждаше прекалено рисковано. Въпреки че ръката ме сърбеше да се опитам да го ударя с атакуващо гофу или да го запечатам.
	— Ъ-ъ… да ме пуснете? — предложих предпазливо, хвърляйки кос поглед към клоуна.
	— Въпреки че имаш знака на Мелиса върху себе си, не мога да ти позволя да си тръгнеш оттук, защото сега знаеш за нашето селище — мрачно, както ми се стори, каза човекът-котарак.
	— На никого няма да кажа за него — бързо уверих аз и неохотно добавих: — Освен ако не ме попитат, разбира се.
	— Ами ако попитат? — веднага се хвана за думите ми едроглавият старец.
	Така. Задръж, мълчи, мълчи…
	— Ще трябва да им кажа — отвърнах през стиснати зъби. — Аз физически не мога да лъжа заради получена травма на душата.
	Наложи се подробно да разкажа на съществата за моята малка „особеност“, просто защото ми зададоха няколко много удачни въпроси.
	— Колко интересно — веднага се зарадва китсуне и предвкусващо потърка лапи. — След като не можем да го убием или да го пуснем, ще трябва да оставим човека тук. Това ще е забавно.
	Едроглавият старец ме погледна замислено и потърка плешивата си глава.
	— Може и да не е толкова лошо, поне ще има с кого да играя шах. А и за Садако ще е полезно да разшири социалния си кръг.
	Жената-змия прегърна Садако през раменете и ме погледна с интерес.
	— Така си е…
	— Всъщност не съм дошъл тук сам и вече ме търсят — бързо се обадих аз, изобщо не горях от желание да се сприятелявам с условно одушевено ходещо проклятие. — Сигурен съм, че скоро ще слязат тук.
	— Ето, казах ви! — бързо смени настроението си сребърната лисица. — Трябва да убием този човек и да изкараме тялото на повърхността. Нека го намерят там и се успокоят.
	Мда, уж се обадих за по-добро, а се получи както винаги.
	Белият клоун извади отнякъде огромен касапски нож и го размаха изразително, явно съгласявайки се с предложението на китсуне.
	— Хайде да се успокоим — казах бързо. — Сигурно има и друг изход.
	— Да — неочаквано лесно се съгласи Месиел. — Можем да изтрием паметта ти. Тук си от около час, няма да е толкова трудно.
	— А може би не трябва? — изведнъж се засуети китсуне. — По принцип човекът нищо лошо не ни е направил, нека отива където си иска! Кой изобщо ще му повярва?
	— Да, да — присъединиха се към нея всички останали. — Ще минем без изтриване на паметта.
	Гледах подозрително лицата, муцуните и муцунките на съществата.
	— Каква е уловката?
	— За да направим това, ще трябва да използваме помощта на нашия… другар — обясни човекът-котарак. — Шики е един от създателите на това село, той постави защитни руни на пещерата, а също така притежава способността да изтрива паметта на хората.
	— Няма нужда да пускаме този психопат! — тихо проблея китсуне.
	Сребърната лисица изглеждаше наистина уплашена. Що за същество е това, че дори китсуне, която живее рамо до рамо със Садако, го нарича луд?
	— Какво означава „пускане“? — попитах, оглеждайки се. — Държите го някъде?
	— Шики през повечето време не е на себе си — обясни „котаракът“. — Неконтролируеми пристъпи на ярост, желание да убива. Само с помощта на моята сила мога за кратко да върна разума му, но дори и тогава действията му могат да бъдат леко непредвидими.
	— И искате да оставите това същество да рови в главата ми?! — възмутих се аз. — А, не!
	— Нямаш друг избор — показа острите си зъби в усмивка китсуне и веднага се натъжи. — Очевидно и ние също, след като Мес се отнася толкова сериозно към знака на сестра си. Добре, разбрахме се, да отиваме в тъмницата.
	Бих могъл да се опитам да окажа съпротива, все пак абсолютно не исках да позволя на някакво същество да рови в мозъка ми. Но сериозно се съмнявах, че ще се справя с толкова много чудовища, всяко от които очевидно притежаваше внушителна сила. Можех да се позова и на познанството си с Макаров, ако именно той е Господаря, от когото съществата толкова се страхуваха, но това вероятно само щеше още повече да влоши положението ми.
	Докато трескаво мислех какво да правя, ме отведоха през някакъв проход в една от пещерите до селото. В дъното й имаше огромна стоманена врата, покрита с множество руни. И за разлика от тези на тавана, руните тук буквално искряха от изпълващата ги енергия.
	— Отваряйте — заповяда Месиел. — Ще се опитам да върна за известно време добрия стар Шики.
	— „Добрия“, да бе. Нека Капа отключва, той е здравичък — изсумтя китсуне и отстъпи назад. — Аз до тази врата няма да се приближа.
	Мако, Садако и Госу последваха нейния пример. Затова пък белият клоун веднага се приближи до вратата, огледа я делово и демонстративно почука с юмрук. Сякаш в отговор на почукването вратата се разтърси от силен удар и огромните руни избухнаха в снопове искри.


>	Глава 4

	Гърбавият Капа се подчини на сребърната лисица и със скоростта на костенурка (кой би си помислил) се приближи до вратата и заскърца с ключалките. В същия момент всички освен мен, Месиел и клоунът, който само аз виждах, направиха още няколко крачки назад.
	Що за чудовище бяха заключили там?
	Под акомпанимента на тежките удари по вратата Капа отваряше ключалките, докато и последната от тях не щракна. Крилата се отвориха с гръм и трясък, отхвърляйки човека-костенурка настрани като прашинка, и на прага се появи обитателят на тъмницата.
	„Наистина ли? — помислих си аз, гледайки скептично съществото. — Това ли е ужасното чудовище, от което всички толкова се страхуват?!“
	Вече доста добре се ориентирах в мистичните създания, тъй като бях успял да натрупам известен опит, но това животно го виждах за първи път. Този, когото наричаха Шики, най-вече напомняше на миниатюрна, буквално двайсетсантиметрова, смесица от куче и мечка, изправена на задните си лапички. Много сладък, пухкав бежовосив сладур, топчест, бузест и с дебело дупе. При вида на това „чудовище“ „сладуромерът“ ми буквално излезе извън обхват.
	— Шики?! — удиви се Месиел. — Какво е станало с теб?!
	Мечката, или по-скоро меченцето, показа на котарака неприличен жест с лапичка.
	— А ти как мислиш, ахо*⁈ Затворихте ме тук за петдесет години без храна и вода! Що за тъпотия?!
	[* ахо (яп.) — малоумник.]
	— Петдесет години? — учудено повтори Месиел. — Но защо?! И ти като нас си вътре в защитното поле.
	Мечето го удари с лапичка по лицето.
	— Килията за задържане сама по себе си е изолирано пространство, на което забавянето на времето не оказва влияние! Едва не полудях от скука вътре!
	— Яре-яре, лошо се е получило — тихо каза Госу зад гърба ми. — Но в наша защита ще кажа, че ние не знаехме за това свойство на наложената от теб защита, е, всъщност всички освен Мес.
	Жената-змия, Садако, едроглавия старец, китсуне и човекът-костенурка се отдалечиха още и сега се получи така, че пред мечето стояхме само аз и Месиел. На клоуна мечката, тоест Шики, не обръщаше никакво внимание по същия начин, както и другите същества, така че него можехме да не го броим. Освен това моята лична белолика халюцинация спокойно преминаваше през другите същества, което още веднъж потвърждаваше нейната нематериалност.
	— Ти сам проектира тази килия — отбеляза човекът-котарак, явно чувствайки се леко неудобно. — Защо не взе предвид това?
	— Не знаех, че ще ме пъхнете в нея!
	— Ти уби Данки! — извика Мако, скривайки се зад едроглавия старец и протягайки шия нагоре. — Разкъса го на парчета и игра с главата му на кемари*!
	[* кемари (яп.) — Разновидност на футбола, популярна в древна Япония. Играчите трябва да задържат топката във въздуха с помощта на крака, колене, глава и гръб.]
	Мечето се почеса с лапичка зад ухото.
	— Аз? Няма такова нещо. Какво си измисляте?
	— Ти не се контролираше — обясни Месиел. — Явно, заради влиянието на Господаря. Не трябваше толкова често да излизаш във външния свят.
	— А откъде другаде можех да намеря материали за изграждане на къщите и защитното поле — озъби се Шики. — А и трупоядите трябваше да бъдат хранени, за да се размножават подобаващо! И изобщо, аз първи от вас се освободих от влиянието на Господаря, защо изведнъж бих полудял?!
	Уау, значи и градчето в японски стил го е построило това малко мече? А останалите същества за благодарност са го затворили в килия за петдесет години? Хм, ако бях на мястото на този Шики, и аз щях да съм бесен.
	— Така или иначе ти уби Данки пред очите ни, затова се наложи да те затворим! — леко повиши глас „котаракът“, без да сваля оранжевите си очи от Шики. — Но сега си съвсем добре, не усещам никакви следи от лудост.
	В това време клоунът извади отнякъде малък триколесен велосипед и започна да обикаля около мечето, като правеше физиономии и беззвучно се смееше. И ако съществата от японския фолклор около мен изобщо не ме смущаваха, то този белолик психопат, когото само аз виждах, започна откровено да ме плаши. Докато го гледах, аз все повече се убеждавах, че това не е моя лична халюцинация. Очевидно пред мен правеше физиономии някакво нематериално същество или същност, разположено на по-дълбок слой на реалността от призраците, които обитателите на подземното градче все пак можеха да виждат. Но какви цели преследваше и колко опасно можеше да бъде?
	— А може ли вие да сте се побъркали, а не аз? — недоволно попита мечката. — Аз лично нищо подобно не помня.
	От огромната пещера, която наскоро бяхме напуснали, се чу силен трясък.
	— Какво става там? — подозрително попита мечето.
	— Всъщност затова те и освободихме. Изглежда, че създадената от теб защита е отслабнала, а трупоядите над нас са се размножили твърде много — обясни Месиел. — Започна да става опасно.
	Шики плесна с лапички.
	— Ама разбира се, трябва ви помощта ми! Не ви е хрумнало да ме освободите, защото сте се притеснили или ви е домъчняло за мен.
	— Дори и да си с ума си, ти пак си гадняр — недоволно отбеляза китсуне. — Защо би ни домъчняло за теб? Или забрави как ме нагласи пред онези пазачи, които ме биха чак докато загубих пулс*.
	[* Това е препратка към класическа японска легенда за тануки и китсуне.]
	Меченцето се ухили, карайки лисицата да се скрие зад тънкия гръб на Госу.
	— Да-а, това беше забавно.
	— Шики е лош — тихо прошепна Садако. — Той ми вземаше шапката.
	Честно казано, не ме интересуваха особено разправиите между създанията. В светлината на заплахата от изтриване на паметта ми дори нямах нищо против да започнат да се бият и да се избият едно друго. Единственото, което ме смущаваше, беше липсата на увереност, че ще мога да се измъкна оттук сам. Въпреки че разбрах как действа способността, получена от трупоядите, да преминавам през стените все още си беше твърде страшно. И най-важното, просто не си представях как „плувам“ в стената нагоре.
	— А този кой е? — зверчето най-накрая ми обърна внимание. — Човек? Тук? Това НЗ* ли е? Защо още не сте го изяли? — тук той плесна с лапички. — А-а, довели сте го за мен, да се сдобрим. Ам-ам!
	[* НЗ — Неприкосновен запас. — Б.пр.]
	Аз се отдръпнах от мечката.
	— Никакви ам-ам. Аз съм защитен!
	По принцип бях готов да се гмурна под земята в случай на опасност и вече там да се уча как да контролирам придвижването си. Имаше и вариант да заплаша съществата с Макаров, но там реакцията можеше да се окаже твърде непредвидима. Можеха да ме убият веднага щом чуят за Господаря, от когото са се крили петдесет години под земята.
	— Този човек е белязан от сестра ми — намеси се Месиел. — Затова не може да го убиеш. Само бихме искали малко да се коригира паметта му, за да забрави за това място, а след това ще го изведа навън.
	— А каква е моята награда за това? — лукаво попита Шики.
	— Няма да те затворим обратно в килията ти — отговори човекът-котарак, предизвиквайки тихо мърморене зад гърбовете ни. Изглежда предложението му не допадна много на останалите обитатели на подземното убежище. — Ако, разбира се, ни убедиш, че можеш да се контролираш.
	Мечето изръмжа, изпъвайки напред лапичките си с остри нокти:
	— А ще ви стигнат ли силиците? — и веднага се огледа сам. — А, да. Ясно. Добре, нека се опитаме да оправим малко мозъка му. Но там каквото се получи, отдавна не съм практикувал, нали знаете.
	Зад нас отново се чу грохот, който сякаш временно спаси мозъка ми от поругаване, и то явно в много тежка форма.
	— Поне захранвахте ли руните с енергия? — подозрително попита мечето. — Съдейки по звука, таванът там всеки момент ще рухне.
	— Ъ-ъ… не, разбира се, ти не ни каза нищо за това — озадачено отговори Месиел.
	Мечето пребледня. Козината на лицето му изведнъж от кафява стана бяла.
	— Как така?! Обясних на Данки какво трябва да се направи…
	— Да, и после му откъсна главата — напомни човекът-котарак. — След което те заключихме тук. Може би първо трябва да се погрижиш за защитата, докато не е рухнала окончателно?!
	Шики смешно заситни с лапички и изтича покрай нас към изхода от коридора. Всички същества се притиснаха към стената, опитвайки се да бъдат възможно най-далече от него, и едва когато мечето изчезна зад ъгъла, те предпазливо го последваха. Първи всъщност на своя триколесен велосипед беше видимият само за мен клоун.
	— Наистина ли го контролираш? — тихо прошепна китсуне на Месиел, докато крачеше до него.
	— Той е съвсем наред, моята намеса не е необходима — увери я „котаракът“. — Не усещам никаква следа от лудост.
	Направих крачка след тях и внезапно загубих равновесие, падайки на едно коляно. Причината беше, че връзките на обувките ми някак се оказаха вързани. Мислех, че това се случва само в анимационни филми или глупави комедии.
	— Това е Шики — обръщайки се, обясни Месиел. — Неговите шегички. Всички тануки са известни с любовта си към номерата, но нашият Шики е най-лошият от тях.
	За късмет или най-вероятно просто от злоба, връзките се превърнаха в един стегнат възел и просто трябваше да ги скъсам. За щастие имах достатъчно силици.
	— Ето защо не го харесват — изсумтя китсуне и ме погледна ядосано. — А ти върви до мен и дори не си помисляй да бягаш. Ако го направиш, и изпод земята ще те измъкна, в най-буквалния смисъл на думата.
	Само вдигнах рамене в отговор. Достатъчно е да издържа, докато Ника и другите се появят. Сигурен съм, че сестра ми ще извика Джеймс и армията, ако се наложи, но ще ме спаси. А и Князев и колегите му, като се заемат сериозно, ще убият всички трупояди и ще слязат тук.
	„И какво е това тануки? — размишлявах аз, докато следвах съществата. — Май така се казваше верига заведения за бързо хранене, а тук — някакво същество. Явно също от Япония, както и другите, но от моя свят знам само за лисицата-върколак и Садако.“
	Влизайки в главната пещера, аз се убедих, че руните отслабват буквално пред очите ми. Някои части от тях вече напълно бяха престанали да светят с енергия, но главното беше, че от каменния свод периодично се появяваха безоките муцуни и ноктестите лапи на трупоядите. Засега не можеха изцяло да проникнат вътре, но вече правеха опити да преминат. Случващото се изглеждаше много страховито и някак противоестествено: широкият таван на пещерата, с размерите на футболно игрище, и по цялата му повърхност като риби от вода надничат сиви твари.
	Мечката изтича до Мако, момичето със змийския врат, и заповяда:
	— Бързо ме вдигни горе.
	Той се качи на главата й и само за няколко мига тя приближи Шики до руните, въпреки че височината на тавана беше повече от петнадесет метра. Изглежда, че законът за запазване на масата изобщо не действаше при врата на тази жена, той дори не изтъня, докато се удължаваше, и при това Мако не губеше равновесие. Мечката докосна руните и известно време стоя така, сякаш се вслушва в нещо, докато в един момент пред него не се появи муцуната на трупояд и не се опита да го захапе. Едно едва различимо движение и главата вече падаше надолу, буквално откъсната от малката лапичка на Шики. После мечката се спусна към нас, като в последния момент някак си успя да завърже на възел врата на жената-змия.
	— Така повече ти отива — нагло заяви той.
	Мако мълчаливо и укорително погледна Шики. Подобно на моите връзки, шията й се оказа завързана не на обикновен възел и аз направо не можех да си представя как ще се измъкне от това и най-важното — как изобщо малката мечка успя да го направи.
	— Е, как е там? — нетърпеливо попита Месиел.
	Ние стояхме на същата главна улица между къщите, където паднах от горната пещера. Съществата продължаваха да избягват Шики, стараейки се да стоят възможно най-далеч от него, и сега разбирах защо. Но това все още изглеждаше доста забавно, защото мечката беше висока колкото моя стар приятел Хухлик и човекът-костенурка би могъл с един удар на юмрука си да я смаже.
	— Вътре в камъка има трупояди, които натоварват руните и се борят срещу защитното поле, опитвайки се да стигнат до тук — Шики плесна с малките си, но явно много силни лапички. — Всичко е прекалено занемарено и много руни са пострадали. Трябва не само да се презаредят, но и някои части да се преначертаят, а в сегашното си състояние не мога да се справя с това.
	— Какво ще правим тогава?! — възкликна Мако.
	— Да бягаме? — тихо предложи човекът-костенурка.
	— Да бе! Няма да позволя домът ни да бъде разрушен! — възмути се китсуне. — Всички ние сме силни йокаи и с лекота ще разкъсаме всички тези сиви твари!
	— Според моите усещания те са хиляди — каза Шики. — Просто ще ни смачкат.
	— И какво предлагаш? — напрегнато попита Месиел, като приближи до жената-змия и се опита да й помогне да се справи с врата си.
	— Съгласен съм с Капа, трябва да бягаме, при това възможно най-скоро — уверено каза танукито. — Или… — той ме погледна косо. — Мога да попълня малко силите си, като изям този човек. Така ще мога да наситя руните с енергия и те ще издържат още една-две седмици.
	Китсуне веднага махна с ръка.
	— Тогава яж по-бързо, какво се бавиш!
	— Никой никого няма да яде — сряза я Месиел. — Наистина ли няма други варианти?
	Шики сви рамене.
	— Тук няма други специалисти по руни освен мен. А аз сега съм слаб като новородено.
	Всички същества веднага ме погледнаха.
	— Всъщност има — отговори Месиел. — Този човек е медиум и използва листа с руни срещу нас. Нали така?
	Кимнах в знак на съгласие.
	— Всъщност изучавам онмьойдо, но руните на тавана не са ми познати.
	— Хм… това не ти е нужно — каза мечето, гледайки ме с интерес. — Ще ти покажа какво и как да поправиш, ако имаш способност за онмьойдо, това ще е достатъчно. Просто трябва да нанесеш боята и да я наситиш със сила. Ще успееш ли?
	В лапичките на танукито от нищото се появиха кофа с черна боя и четка с почти неговия размер.
	— Да допуснем — погледнах към Месиел, който упорито продължаваше да разплита врата на Мако. — Но защо ми е да го правя?
	— За да не ти отхапя главата! — веднага се намеси китсуне.
	Това изобщо не ме уплаши.
	— И тогава върху главите ви ще се посипят стотици трупояди и най-вероятно ще ви погълнат всички.
	Човекът-котарак кимна разбиращо.
	— Какво искаш за помощта?
	В този момент проклетият клоун за пореден път реши да ми се подиграе точно пред очите ми, аз не издържах и се опитах да го отблъсна, при което, естествено, ръката ми мина през него. Но моментът авторитетно да озвуча на глас исканията си явно беше пропуснат — всички същества ме гледаха като луд.
	— Никакво изтриване на паметта, ще ме изкарате оттук, а аз няма да кажа на никого за вас… — тук отново не успях да замълча: — По собствена воля. Вече получих това, за което дойдох, другото не ме интересува.
	— Не! — веднага се намеси Мако. — На хората не може да се вярва!
	— Госу? — Месиел погледна въпросително голямата глава.
	— Човекът не може да лъже — напомни старецът. — Това означава, че сега той искрено мисли така и по своя инициатива няма да говори за нас. Като цяло, върху него е знакът на сестра ти, така че ако ни предаде, ти ще можеш да го намериш, нали?
	— Разбира се, че ще мога.
	Хм, това си е неприятна новина. Въпреки че нямах намерение да ги измамя, нямаше нищо хубаво в това, че двама души могат да ме намерят с помощта на непонятен мистичен маяк. А и все още се надявах, че „знакът“ на Мъгливата котка не е поставен по класическия котешки начин.
	— Добре, разбрахме се — кимна ми Месиел. — Но само при условие, че Шики потвърди пълното възстановяване на руните.
	Е, така да бъде. Не знам колко енергия с вложила първоначално в руните на тавана тази мечка, но силата на моята душа е доста голяма. Мисля, че ще се справя, стига този дребосък да не тръгне да си прави глупави шегички и не ме прецака в процеса на работа. Също така доста ме притесняваше историята за неговата лудост. Какво ще стане, ако изведнъж полудее, когато е до мен?
	— Добре — въздъхнах аз, вземайки боята и четката от Шики. — Как ще се кача горе?
	Разбира се, трябваше да капна малко от кръвта си в боята, за да не се засрамя пред йокаите. Все пак още не контролирах силата си достатъчно добре, за да съм сигурен, че ще я вложа в руните, без да използвам кръв.
	— Мако? — Месиел погледна въпросително жената със змийската шия.
	Горката жена най-накрая се беше развързала, но все още изглеждаше леко замаяна.
	— Той, разбира се, е мършав, но въпреки това си е тежичък — отговори тя след кратка пауза и погледна към Шики. — Освен това нямам доверие и на двамата и няма да им позволя да ми се качват на врата.
	В крайна сметка Госу реши проблема, като издигна мен и Шики до тавана с помощта на левитация. Вярно, доколкото разбрах, силата му не беше толкова голяма и не можеше да ни задържи в това положение дълго време. Но пет минути бяха достатъчни за мен и мечката да намерим слаби места в първата руна и да ги коригираме с помощта на боя и моята сила. Ако не ме притесняваха постоянно изскачащите от камъка трупояди, всичко щеше да е много по-просто, но танукито ги разкъсваше, преди да успеят да ми навредят, при това го правеше с видимо удоволствие. Освен това мечето съвсем спокойно изгълта месото от една от откъснатите ръце.
	— Какво — изръмжа той в отговор на ококорения ми поглед. — Не съм ял нищо от петдесет години! Радвай се, че това не е твоята ръка.
	С това беше трудно да се спори, затова се постарах да не гледам храната му и продължих да рисувам части от руната, влагайки сила в тях.
	— Човеко, който и да те е учил, справил се е доста добре — неохотно призна Шики, наблюдавайки с каква лекота нанасям руни върху тавана. — Може би е добре, че не те изядох.
	Макар и да не разбирах какво точно правят руните, познанията ми бяха достатъчни, за да видя липсващите щрихи. След като направихме дузина издигания, ние поправихме почти всички руни, но аз наистина изразходвах много енергия. От една страна, не ми беше за първи път, но от друга, по цвят кожата ми стана почти като на сивите трупояди.
	Виждайки състоянието ми по време на едно от спусканията, Месиел дори нареди на китсуне да ми донесе тонизиращ чай.
	— Не мога, аз съм с лапи — жената веднага показа пухкавите си бели лапи. Това беше странно, защото само преди минута определено видях човешките й пръсти. — Нека Мако да донесе.
	Всъщност аз и не бих приел от лисицата никакви напитки, в това отношение жената-змия ми вдъхваше много повече доверие. Въпреки че не ме харесваше, но усещах, че Мако не е способна на подлост. И наистина отварата, която донесе, ми помогна да се почувствам много по-добре.
	— Доста си слабичък — коментира външния ми вид китсуне.
	— Хей, лисицо, за човек той съвсем не е лош — неочаквано я сряза Шики. — Рисувах тези руни цял месец и ги изпълвах с енергия, ако не си забравила, а тук толкова много работа трябва да се свърши веднага.
	Китсуне се отдръпна и припряно измърмори:
	— Извинявай.
	Допих чая и продължихме да работим. Колкото и да е странно, при разговор танукито се държеше съвсем адекватно и спокойно отговаряше на въпросите ми. А всичките си шеги правеше някак автоматично, без дори да забелязва или като се преструваше, че няма нищо общо с това. Като клептоман, който рефлексивно краде моливи в магазина. Но за няколкото часа работа Шики успя да направи номер на всички около себе си: открадна шапката на Садако, подпали опашката на китсуне и артистично разпръсна откъснатите части от трупоядите по цялото село. Капа и Садако хукнаха да обикалят и да ги събират на една купчина.
	Докато висях под тавана и довършвах поредната руна, аз се осмелих да се обърна към Шики с въпрос, който ме измъчваше от дълго време:
	— Сега малко ще се отклоня от основната тема, но… знаеш ли нещо за същество, което прилича на клоун с бял грим?
	— Клоун? — повтори мечето. — Какъв клоун?
	— Ами, един такъв страшен, висок е почти колкото мен. Видях го тук, във вашата пещера. По-точно, виждам го дори сега, тича там долу.
	Шики ме погледна с много странен поглед.
	— В нашата общност никога не е имало клоуни.
	— А ако хипотетично предположим, че с вас живее същество, което вие не можете да видите? Това изобщо възможно ли е? — попитах аз и подробно разказах как изглежда и как се държи клоунът.
	— Звучи като някаква глупост — отвърна Шики и се разплу в широка усмивка. — Но ми харесва! Сега ще слезем и ще се опитаме да разберем какво е това! Тъкмо възстановихме всички руни, отговорни за защитата.
	Погледнах нагоре, право в устата на поредната безока муцуна.
	— А защо тогава трупоядите все още надничат от тавана?
	— Защото остана да подхраним основната руна, която обединява всички онези, които подхранвахме досега — отговори Шики, подскочи и отнесе главата на трупояда от раменете. — Но това ще го направя после, след като видя този твой клоун.
	Приключвайки с руната, ние дадохме знак на Госу, за да ни върне на земята. Там Шики започна да рисува с лапички сложна пентаграма направо във въздуха. Постепенно тя започна да се разширява, придобивайки формата на огромна полупрозрачна, сякаш призрачна, леща с диаметър около метър. И тя цялата се движеше едновременно с погледа на танукито.
	— Хайде, казвай, къде е клоунът сега? — обърна се към мен Шики.
	— О, стига с този клоун — възмути се китсуне, щом го чу. — Защо слушаш човека?!
	Шики така я погледна, че лисицата сграбчи опърлената си опашка и се скри зад Месиел.
	— Той сам ни каза, че не може да лъже — напомни Госу. — Въпреки че е възможно човекът просто да има проблеми с главата и да вижда нещо, което го няма.
	Аз само мълчаливо посочих към клоуна, но когато Шики обърна „лещата“, хитрата твар чевръсто смени местоположението си и се скри зад най-близката къща. Така той ту се появяваше, ту изчезваше няколко пъти, докато танукито не се умори да поддържа „лещата“.
	— А може това все пак да е халюцинация, а? — предпазливо попита Госу.
	Китсуне насмешливо изфуча, съгласявайки се с него, но на глас не каза нищо. Все пак имаше някакъв инстинкт за самосъхранение и не посмя да продължи да дразни Шики с коментарите си.
	— Може би първо трябва да завършите възстановяването на защитата? — навъсено попита Месиел. — И след това да продължите да търсите вашия клоун?
	— Добре — неохотно се съгласи Шики. — Хайде, човеко, остава последния щрих.
	Управляващата руна се оказа не на тавана, а на една от стените на пещерата. Шики ми обясни какво трябва да се нарисува, като уточни, че финалната руна ще я направи сам. През цялото време, докато работехме, проклетият клоун продължаваше да се навърта около нас, открито да ни се подиграва и да ми пречи да рисувам, но аз успях да направя всичко както трябва.
	— Отлично — похвали ме Шики, като взе четката. — Остана да активирам защитата. Пригответе се, сега ще има дъжд от части на трупояди, когато защитното поле ги пререже. Би трябвало да е страхотна гледка!
	Аз отстъпих няколко крачки назад, за да виждам по-добре залата на пещерата. И наистина ми беше интересно как в крайна сметка ще изглежда активирането на защитата. Останалите същества по принцип си стояха далеч от Шики, нямайки желание да приближат, и също гледаха към тавана.
	Клоунът, който през цялото това време се мотаеше около нас, изведнъж направи нещо странно: приближавайки до Шики, той направи няколко движения, сякаш е водолаз, който се кани да скочи във водата, и след това се „гмурна“ в танукито. Смалявайки се в движение до размера на буболечка, той влетя в ухото на Шики. И преди да успея да направя каквото и да е, танукито замахна с лапа и аз бях отхвърлен на около пет метра от стената.
	— Какво?! — възкликна Месиел. — Шики?!
	А танукито, очевидно обсебен от проклетия клоун, размаха четката и нарисува огромен кръст върху руните за управление на защитното поле. Чу се звучно „пук“ и от тавана, все едно е десант на спец частите, се посипаха сиви трупояди. Върху подземното градче буквално заваля дъжд от тела, само че, за разлика от очакванията на Шики, тези бяха цели, здрави и готови да погълнат всичко по пътя си.


>	Глава 5

	На пода на пещерата до мен наведнъж се изсипаха десетина трупояда, частично компенсирайки удара, като плавно потъваха под земята. Замръзнах, страхувайки се да мръдна, но те не ми обърнаха никакво внимание, а веднага се втурнаха към най-близкия до тях йокай, който се оказа обладаният от клоуна Шики. Малката мечка замахна с лапа и веднага две същества останаха без глави, но останалите буквално се стовариха върху него с цялата си маса, сякаш се опитваха да го смажат. Това „кълбо дребни неща“ кипеше бурно и агресивно, сякаш всеки момент ще избухне, и от време на време от него изхвърчаха части от тела на трупояди, било то глави или крайници. Но с всеки изминал миг все повече и повече безоки твари се присъединяваха и скоро трябваше да напусна това място, без да видя резултата от битката между обладания тануки и сивите безоки същества.
	В следващия миг неочаквано се озовах до Месиел, който посичаше трупоядите със сребърен меч, приличащ на японска катана. Не знам откъде го извади „котаракът“, така и не видях ножница по него.
	— Ти! — яростно възкликна китсуне и си запроправя път към мен през тълпата трупояди. — Това е по твоя вина!
	Вместо оръжие, лисицата използваше проблясващата си сребърна опашка и разрязваше сивите тела с такава лекота, сякаш нямаха кости. Между другото, опашката й не беше единична, а тройна. Доколкото си спомням от анимето, броят на опашките показва силата на този йокай, което означава, че тя не е най-слабата, но и явно не е достигнала нивото на легендарната лисица с девет опашки.
	— Аз пък какво общо имам с това?! — възмутих се аз, докато се отдръпвах към спасителната каменна стена, в която бих могъл да се скрия от нея.
	Доколкото разбрах от наблюдението на трупоядите в пещерата горе, главното тук е с никого да не се сблъскаш, защото могат да го приемат като предизвикателство. Затова трябваше да се движа много внимателно, за да не докосна някого. Освен това, разсъждавайки логично, тези същества се явяваха хищници и можеха да ме нападнат, решавайки, че предявявам претенции към плячката им, така че да стоя твърде близо до йокаите също не си струваше. Макар че това бяха само мои предположения.
	— Китсуне, не прави глупости! — изкрещя й Месиел, докато умело въртеше меча. — Шики просто пак полудя, младежът няма нищо общо с това!
	Сребърната лисица само изсумтя в отговор и продължи да коси трупояди наляво и надясно, но повече не се опита да стигне до мен. Още повече, че другите йокаи явно се нуждаеха от помощта й. Ако Капа отблъскваше сивите същества без никакви проблеми, тъй като естествената му броня изцяло го предпазваше от удари с нокти, то жената-змия очевидно не притежаваше някакви изключителни бойни умения и беше принудена да се крие зад Садако. А тя, с помощта на косата си, разхвърляше наляво и надясно трупоядите, като при това успяваше и да ги разкъса.
	Но сивите създания продължаваха мълчаливо да атакуват отгоре, дузина след дузина. И всички щом докоснеха земята, веднага се втурваха към йокаите. Имах натрапчивото усещане, че сме изправени пред тъпи търтеи, които безумно атакуват противника по нечия заповед. Никаква тактика, никакви опити за атака откъм гърба или поне някаква координация помежду им, само тъпи рефлекси и желание да поглъщат. Може би по действията си те бяха най-близки до зомбитата от филмите „Z-та световна война“ или „28 дни по-късно“* и, между другото, по време на нападението им в метрото се държаха много по-спокойно: криеха се в стените, опитваха се да изскочат неочаквано от пода и тавана. А сега, веднага след като видяха йокаите, те сякаш загубиха остатъка и на без това слабия си разум.
	[* „28 дни по-късно“ — британски филм на ужасите от 2002 година, който разказва история за разпространението на силно заразен вирус, превръщащ хората в брутални, неосъзнати създания. — Б.пр.]
	И точно тук пред мен изникна дилема — да избягам, възползвайки се от суматохата, или да остана с йокаите. Все пак те ме държаха насила и дори заплашваха да ме изядат. От своя страна трупоядите изглежда нямаха намерение да ме закачат, тоест спокойно можех да се измъкна оттук, дори и да не знаех точния път нагоре, но в краен случай все още имах способността да преминавам през стени. Но по някаква причина изобщо не исках да оставя шестте същества тук, за да бъдат погълнати от сивите твари. Може би някакъв „стокхолмски синдром“* беше виновен, или просто се притеснявах да обикалям сам из подземията.
	[* „стокхолмски синдром“ — психологически феномен, при който жертвата на отвличане или насилие развива емпатия и привързаност към похитителя си. — Б.пр.]
	Докато наблюдавах случващото се някак отстрани, се случи това, от което толкова се страхувах: един от трупоядите реши, че стоя на пътя му към така желаната плячка в лицето на стоящия наблизо Месиел, разтвори уста и се хвърли в атака. От страх се дръпнах настрани, като мигновено потънах до колене в каменния под, благодарение на което избегнах ноктите му, а виждайки „котарака“ пред себе си, тварта веднага загуби всякакъв интерес към мен.
	„Опасно — помислих си, докато внимателно се измъквах от пода. — Значи бях прав и в някакъв непредсказуем момент някой от тях може да се натъкне на мен и да ми се нахвърли, а аз определено няма да оцелея.“
	— Всички при мен! — прозвуча тихият глас на Госу. Въпреки че едроглавият старец беше на значително разстояние от мен и говореше съвсем тихо, аз го чувах перфектно. — Сега ще създам защитно поле.
	Може би е по-добре да се промъкна нагоре заедно с йокаите, много по-безопасно е. Освен това бях сигурен, че сестра ми и Князев непременно ще ми се притекат на помощ. Просто не е толкова лесно да се намери това място, аз стигнах до тук директно през тавана, а по тунелите, при това като си пробиват път с бой, може да отнеме доста часове. Във всеки случай времето засега работи за мен и определено не си струва да поемам излишни рискове.
	Придвижвайки се внимателно между зъбатите създания, аз приближих до Госу едновременно с Месиел, Мако и Садако. Някъде там, в плетеницата от сиви тела, периодично се мяркаше смъртоносната сребърна опашка на китсуне и се разнасяше рева на Капа, изглежда на тях не им трябваше защита. Може би ако ги оставим тук за още един час, то и броят на трупоядите ще спадне до приемливо ниво? Но все още някъде там беше и обладания Шики, ако вече не са го разкъсали на парчета.
	Йокаите оформиха кръгова защита и започнаха да унищожават трупоядите, като не им позволяваха да се доближат до Госу. Вярно, не бих казал, че те се опитваха да стигнат до стареца. Сивите твари просто нападаха всеки, когото виждаха пред себе си, с изключение на мен, разбира се, така че с радост се хвърляха към останалите йокаи.
	Аз също нямах желание да стоя настрани и искрено исках да дам своя принос към случващото се, но не знаех как да го направя. Имах достатъчно сила, но тялото ми си оставаше слабо, така че да нанасям дори обикновени удари беше твърде рисковано. Едно неправилно движение и със сигурност ще си счупя нещо. Жалко, че не можех да рисувам руни направо във въздуха, както правеше Шики, това би позволило да създам непроницаема защита около нас или поне да приложа към тварите „Духовен удар“. По принцип можех да поставя блокировка на пода, но по някаква причина тварите дори не опитваха да се приближат отдолу, а вместо това атакуваха йокаите единствено директно, което беше много, много странно.
	Без да отваря очи и уста, Госу каза:
	— Китсуне, Капа, тук.
	Когато смъртоносната двойка приближи, около нас се появи полупрозрачен защитен купол с диаметър пет метра, вътре в който се оказахме всички ние, както и няколко сиви твари, които почти мигновено и с видимо удоволствие бяха убити от китсуне. Получи се и друг ефект — всички трупояди извън полето незабавно загубиха всякакъв интерес към йокаите, сякаш бяха станали невидими за тях. Затова пък изведнъж забелязаха многобройните тела на своите събратя, убити от йокаите, и веднага започнаха да ядат, като яростно ги разкъсваха на парчета и ги поглъщаха заедно с костите. Куполът пропускаше звуците, така че можехме да чуем зловещото хрущене на кости и мляскащите звуци, идващи от всички страни. Аз не се сдържах и започнах да снимам случващото се с телефона, изглеждаше толкова отвратително и нереалистично. Бих искал за в бъдеще, ако все пак се измъкна оттук, да имам някакво потвърждение за тези събития.
	— Всичко наред ли е? — попита Месиел, избърсвайки острието на меча си с парцал.
	Изненадващо, но костюмът му все още изглеждаше така, сякаш току-що е бил изгладен, а и лицето му изразяваше класическо котешко безразличие, сякаш не е имало никаква битка със сивите твари.
	— Откога трупоядите са станали толкова силни? — раздразнено попита китсуне и едва тогава забелязах, че битката със сивите създания не й е била толкова лесна — бялата й рокля беше разкъсана и покрита с кръв на много места. — И се хвърлят като самоубийци.
	— Петдесет години еволюция в условия на жестока конкуренция за храна. Освен това мисля, че ние сме нещо като деликатес за тях — предположи Месиел и се обърна към Госу: — Колко време ще издържи полето?
	— Около четиридесет минути, но после ще съм без сили и ще трябва да ме носите — отговори старецът, продължавайки да седи в поза лотос. Уста той така и не отвори, явно предаваше гласа си по някакъв друг начин. — Препоръчвам малко по-бързо да решаваме какво ще правим по-нататък.
	Китсуне истерично се засмя.
	— Какво има да решаваме? Трябва да бягаме!
	— Но това е нашият дом — объркано измърмори Мако и нейното и без това бяло лице побеля още повече. — Не можем да го оставим просто така…
	— Дом? — нервно попита „лисицата“. — Огледай се, него вече го няма!
	И наистина, след като загубиха най-вкусните си цели под формата на мистични същества и погълнаха всичките си мъртви събратя, трупоядите започнаха да гризат всичко наоколо, прескачайки само камъка и желязото. Гледайки действията им, започнах да разбирам как тези твари са успели толкова много да се размножат. Отглежданите от йокаите дървета и трева бяха първи, сивите твари ги поглъщаха с невероятна скорост, сякаш са някакъв деликатес. След това, вече малко по-неохотно, те пристъпиха към сградите. Дори с техните огромни зъби не беше толкова лесно да се отхапе парче от дървен стълб, но съществата много се стараеха.
	Доказателство за глупостта на трупоядите беше, че започнаха да гризат сградите от основата и скоро няколко от тях бяха смачкани от рухналите покриви. Бедните йокаи стояха и гледаха унищожаването на тяхното убежище с много тъжни лица и муцуни, дори очите на сребърната лисица се навлажниха, а Мако откровено ридаеше, без изобщо да се смущава.
	— Моят дом — тихо изхлипа в унисон с нея Садако, сбръчквайки и без това страшното си лице.
	— Не с-се притес-снявай, ще ти пос-строим нов — прегърна я Мако.
	— Тъжно — изръмжа Капа.
	Въпреки че йокаите отначало искаха да ме погълнат, а после да ми изтрият паметта, аз продължавах да ги съжалявам. По отношение на комуникацията като цяло те приличаха повече на тийнейджъри, отколкото на възрастни, камо ли на древни същества. Между другото, имах подобни усещания, когато разговарях с Хухлик, той също създаваше образ на палаво и докачливо дете.
	— А къде е Шики? — внезапно попита Месиел, взирайки се в тълпите сиви твари, тичащи наоколо.
	— Надявам се, че този подъл тануки вече е изяден — измърмори сребърната лисица, обърна се и го хвана за гърдите. — Ти каза, че Шики е напълно нормален! Защо тогава без причина унищожи защитните руни?!
	„Котаракът“ сви рамене и с едно леко движение отхвърли лапите на китсуне.
	— Не знам какво стана с него. През цялото време преди това беше съвсем добре, не усетих никаква следа от лудост.
	Тук аз вдигнах ръка.
	— Мога да обясня.
	Всички йокаи се втренчиха в мен.
	— Така си и знаех, че е заради теб! — възкликна китсуне, но не ме нападна. Напредък.
	— За какво говориш? — попита Месиел.
	— Белият клоун. Вече ви казах, че виждам нещо като призрак, той постоянно обикаляше наоколо. И когато приключихме с ремонта на защитата, той се всели в Шики.
	Месиел известно време ме гледа, без да мига, с жълтите си очи с вертикални зеници.
	— Обсебен йокай? Това не може да е истина.
	— Да, той лъже! — възмути се китсуне. — Само не разбирам защо. Прикрива този проклет от боговете тануки? Успяхте ли да се сдушите, докато рисувахте вашите драскулки?
	Не знаех какво да отговоря на това. Трябваше още отначало да се опитам да използвам гофу „проявление“, за да изкарам клоуна от „обратната страна“, както старецът Макаров наричаше това пространство. Макар че той успешно избегна „лупата“ на танукито, което означаваше, че може да избегне и моите онмьойдо руни. И защо изобщо да мисля за това, нали клоунът… между другото, къде е той? Дори Шики да е умрял, клоунът не е материален и ноктите на трупоядите не са заплаха за него. Ще успее ли защитата на Госу да попречи на клоуна да поеме контрол над още някой от йокаите?
	— Аз не мога да лъжа — навъсено напомних аз. — Не съм наясно с вас, йокаите, но вие сте напълно материални. Защо тогава да не можете да бъдете обладани? Още повече, че с очите си видях как белият клоун се всели в Шики.
	— Първо, ние не сме съвсем материални — поправи ме Месиел. — И второ, аз също имам въпрос — защо преди освобождаването на Шики този дух не се всели в някой от нас, а просто е тичал наоколо и ти е правил физиономии?
	— Откъде да знам?! — възмутих се аз. — Може пък да се вселява само в мечки?!
	— Това вече не е толкова важно — намеси се китсуне. — Дори ако Шики наистина е бил обладан, в което не вярвам, него вече го няма. Сега трябва да мислим само как да оцелеем! Трупоядите са прекалено много, единствено ни остава да пробием до повърхността.
	Месиел погледна замислено стареца.
	— Госу, можеш ли да местиш това поле с нас?
	— Уви, защитата е свързана точно с тази точка — отговори гласът на стареца. — Това е центърът на пещерата, тук се стича цялата природна енергия, а аз само я използвам. Затова и мога да я задържа толкова дълго. Само с моите сили и минута няма да издържа.
	— Значи Капа ще ни проправи път и ние ще пробием до повърхността — не се отказваше „лисицата“.
	— Към повърхността води тунел, който се разклонява и е дълъг няколкостотин метра, ще бъде много трудно да се премине през него — замислено каза Месиел. — Ако не си забравила, точно над него се намира основното гнездо на трупоядите.
	— Гнездо? — веднага се хванах за думата аз, спомняйки си, че трупоядите ми приличаха на тъпи търтеи, които изпълняват нечия воля. — Може да имат някаква главна майка или царица? Убийте я и всички тези твари ще умрат с нея.
	— Що за глупости? Каква майка? Това не са мравки или пчели! — презрително се намръщи китсуне. — Трупоядите просто снасят яйца.
	Ами да, това звучи много по-логично.
	— Никога не съм чувала за същества, чийто живот е обвързан с царицата — продължи да се възмущава китсуне. — Това е просто глупаво!
	Всъщност неотдавна точно така се справих с летящите гноми, но защо да губя време в спорове? Ако иска да си стои заблудена, нека си стои колкото си иска. Освен това те знаеха за трупоядите много повече от мен, защото, доколкото разбрах, на практика Шики ги е създал.
	— Изглежда желанието ни макс-симално да с-се защитим ни е изиграло лош-ш номер — отбеляза Мако, бършейки сълзите от бялото си личице.
	— Хей, Мес, нали ти беше този, който настояваше пещерата да бъде напълно изолирана от външния свят — саркастично изсумтя китсуне. — Защо, пресметливецо ти наш, не можа да предвидиш такъв резултат?!
	„Котаракът“ я погледна гневно, но този път сребърната лисица не остана безмълвна:
	— Да ни консервираш в продължение на петдесет години също беше много съмнителна идея, както и да се довериш на танукито — продължи тя. — Не мислиш ли, че допускаш твърде много грешки, принце?
	Честно казано, почувствах се някак неудобно да съм до йокаите в този момент, сякаш ставам свидетел на неприятна кавга на далечни роднини. От друга страна, извън защитния купол обстановката изглеждаше още по-малко дружелюбна, въпреки факта, че трупоядите ме смятаха за свой.
	— Може би си права — неочаквано се съгласи Месиел. — Допуснах много грешки, например, когато избягахме от Господаря, те взех с нас, въпреки че другите бяха против.
	— Кой беше против?! — възмути се китсуне, поглеждайки назад към Мако и Садако.
	Жената-змия старателно гледаше в другата посока, а Садако просто се скри под шапката си, като я дръпна надолу към брадичката. Учудващо е, че въпреки страшното й лице аз възприемах „момичето от телевизора“ изключително като срамежлива тийнейджърка.
	— Аз бях против — безстрашно се намеси Капа. — Ти ме нарече тъп.
	— И съсипа любимата ми шапка — присъедини се Садако.
	Китсуне я стрелна с поглед и направи крачка към мистичното същество.
	— Аз също не исках да те вземем с нас — припряно каза Мако, прикривайки Садако с тялото си.
	Преди „лисицата“ да успее да каже нещо, гласът на Госу се намеси:
	— Сериозно ли сте решили да губите малкото ни оставащо време в караници? Може би е по-добре заедно да помислим как да се измъкнем оттук?
	Всички йокаи, включително „котарака“, виновно сведоха погледи.
	— Добре, да изядем човека, за да получим сили, и да се придвижим към изхода — решително каза китсуне, като ме погледна косо и облиза устни. — Както казах по-рано, Капа ще води отпред, за да ни проправя път, Садако ще следи за тавана, а…
	„Лисицата“ не успя да довърши, защото в този момент нещо се удари в купола и по цялата му повърхност преминаха леки вълнички. Отвън стоеше изцяло покритият с кръв тануки. Шики беше загубил едната си лапа, очите му светеха в червено, а през мечешката му муцуна ясно виждах злобната усмивка на белия клоун. В същото време държеше липсващата лапа с другата като тояга и чукаше с нея по защитното поле.
	— Чук-чук-чук — запя танукито. — Кой живее тук*?
	[* В оригинала „Кто-кто в термочке живёт?“ (ру.) — препратка към руска народна приказка, подобна на „Дядовата ръкавичка“. — Б.пр.]


>	Глава 6

	Ще прозвучи странно, но в този момент най-много ме изненада фактът, че японски йокай знае фраза от руска детска приказка. Дори белоликият клоун да говореше сега от негово име, въпросът оставаше открит — откъде?
	— Шики?! — изръмжа китсуне. — Оцелял си все пак, гадинке!
	— Той е обсебен — казах бързо и Месиел потвърди думите ми:
	— И аз го усещам.
	Междувременно Шики продължи да чука по защитното поле с откъснатата си лапа. И най-интересното беше, че по някаква причина трупоядите не му обръщаха внимание.
	— Той няма да може да стигне до тук, нали? — притеснено попита Мако.
	— Полето ни скрива от трупоядите, но не съм сигурен, че ще издържи на силна атака на тануки — прошепна Госу. — Трябва спешно да се справим с него.
	В джоба си все още имах последното гофу „Духовен удар“. Зачудих се какъв ли е шансът то да успее да изкара клоуна от танукито?
	— Пуснете ме да пренощувам — жално продължи Шики.
	— Какво? — подскочи китсуне, изглеждаше леко уплашена. Но тя поне се опитваше да е смела, Мако, Садако и Капа направо се притиснаха в противоположната страна на купола. — Да пренощува? Що за глупости?
	Аха, явно само Шики знаеше нашите приказки.
	Осъзнавайки, че никой няма да го пусне вътре, обладаният тануки смени тактиката. Единствената му оцеляла лапа се покри с бяла светлина и с лекота премина през защитния купол, а след нея и самият тануки започна да се промъква вътре.
	— Ще го нарежа на парчета! — леко истерично изписка китсуне, но „котаракът“ я спря:
	— Не си и помисляй да го докосваш, твърде опасно е. Ами ако е заразно!
	Танукито бавно продължи да се промъква вътре и нямаше смисъл да чакам повече. Грабнах гофуто „Духовен удар“, прилепих го директно върху челото на Шики и го активирах.
	Клоунът беше изтръгнат от танукито и отхвърлен на няколко метра, но почти мигновено се върна обратно при тялото на йокая и ме хвана за ръката.
	— Падна ли ми сега — ухили се лицето на клоуна, надничайки през муцунката на танукито.
	Времето се забави и аз усетих как ме засмукват нанякъде. Както преди малко изхвърлих клоуна от тялото на танукито, така сега самият аз излетях от моето. Главата на белия клоун зае цялото пространство пред мен, той отвори широко уста и именно натам сега летеше душата ми.
	„Ха, опитва се да ме изяде?! — възмутих се аз. — Няма да стане, ще видим кой кого!“
	Тъй като вече имах известен опит в борбата за душевната си енергия, аз започнах да я изтеглям обратно, като в същото време сграбчих и енергията на клоуна. А заедно с нея в мен се изля не само енергия, но и непонятни картинки и спомени във формат на специфичен кинотрейлър. Различаваха се от човешките, но все пак успях да разбера някои неща: това, което бях нарекъл „белия клоун“, се оказа някаква метафизична същност, която се храни с души и отрицателни емоции на същества. Най-близко тази същност беше до клоуна от книгата на Стивън Кинг „То“, само че този хората не го интересуваха особено, всъщност предпочиташе да се храни с мистични същества. Обикновено живееше около тях като паразит, без да убива никого, и се хранеше с трохи душевна енергия, като само понякога прави малки номера от скука. Вселил се в танукито също на шега, но нещо в енергията на Шики повлияло на самия древен дух и той се чалнал. Явно ненапразно йокаите не харесваха танукито, щом при досег с него дори духът-пиявица се беше побъркал.
	След като започнах да поглъщам енергията му, с крайчеца на съзнанието си помислих, че на определен етап от този процес вероятно ще получа някоя от способностите на „клоуна“. Разбира се, любопитен бях каква ли може да бъде, но тя щеше да замени преминаването през стените от трупоядите, а освен това те щяха да спрат да ме смятат за свой. Без тази способност ще стана твърде лесна мишена за тях.
	Трябваше да се насиля да спра и клоунът веднага се възползва от това, за да избяга. Изглежда съществото, което се храни със страхове, се уплаши и избяга.
	Времето отново продължи своя ход и в същия момент Месиел ме дръпна за ръката, опитвайки се да ме спаси, и в същото време изблъска Шики извън защитното поле.
	— Какво стана?! — възкликна „котаракът“.
	Отне ми известно време, за да дойда на себе си и да осъзная всичко, което се случи.
	— Мисля, че се справих с неговата обладаност — отговорих аз, все още чувствайки се леко замаян. — Клоунът изчезна.
	— Хей, пуснете ме да вляза, идиоти! — закрещя Шики отвън. С изчезването на клоуна трупоядите отново насочиха вниманието си към него и сега той с огромни усилия ги отблъскваше, опрял гръб на купола. — Или нарочно ме пуснахте от килията, за да нахраните тези твари? И какво стана със защитата на пещерата, нали току-що я поправихме?
	От такава наглост дори китсуне не се опомни веднага.
	— Какво се случи?! — реагира все пак тя. — Самият ти я унищожи, топка козина, пълна със стърготини!
	Месиел погледна внимателно танукито.
	— Наистина не усещам лудост в него.
	— О, стига вече, умнико! — изсумтя към него китсуне. — Ти и преди не усещаше нищо в него. Нека да умре навън, с удоволствие ще се насладя на това!
	„Котаракът“ ме погледна въпросително.
	— Трябва да го пуснем вътре — уверено казах аз.
	Госу реагира преди „лисицата“ отново да започне да спори: полето в мястото, където танукито се беше притиснал към него, изчезна, и той падна вътре, а куполът отново се затвори. Трупоядите веднага загубиха всякакъв интерес към него и продължиха да гризат всичко наоколо.
	— Така може би е още по-добре — с лекота се нагоди към ситуацията китсуне и се хвърли към Шики. — На парчета ще те разкъсам!
	Мястото под купола беше малко, така че една от опашките й веднага улучи Мако, а друга — мен, оставяйки дълбока драскотина на ръката ми.
	— Писна ми от това — тихо промърмори Месиел и очите му блеснаха с жълта светлина. Китсуне веднага застина на място, а после започна бързо да се смалява, докато не се превърна в малка, висока до коляното ми, сребърна лисица. — Ще останеш в тази форма, докато не се измъкнем оттук.
	Лисицата яростно изсъска и протегна лапи, канейки се да скочи върху Месиел, но едно движение на ръката на „котарака“ и тя буквално беше прикована към земята. Май започнах да разбирам защо йокаите го наричат „принц“, „котаракът“ очевидно имаше някаква власт над останалите обитатели на подземното градче.
	— Пак вашите караници — недоволно измърмори Шики и уморено се отпусна на пода, като продължи да прегръща откъснатата си лапа. Покритата му с кръв козина беше сплъстена, част от пухкавото му ушенце липсваше, а на гърба му имаше огромна следа от ухапване. Като знаех челюстите на трупоядите беше странно, че не са отхапали половината тануки наведнъж, очевидно тялото му беше по-здраво, отколкото изглеждаше. — Така и не разбрах кой развали защитата? Всичко беше добре.
	— Ти я развали — повторих думите на китсуне аз и бързо обясних какво точно се е случило.
	— Ясно, явно тази твар и преди се е вселявала в мен. Затова не помня, че съм убил Данки. Правилно съм усещал, че първо трябва да се справя с него, преди да възстановявам защитата на пещерата.
	— Чудя се само защо е взел под контрол единствено теб? — подозрително попита Масиел. — Някак си е подозрително.
	— Много подозрително — присъедини се към него Мако. Тя, Садако и Капа продължаваха максимално да се дистанцират от танукито, въпреки че в рамките на защитното поле това не беше толкова лесно.
	Имах едно подозрение за това. По аналогия с демоните, които можеха да се вселяват в хората само с тяхно разрешение, Шики би могъл в някакъв момент да е позволил на духа да влезе в него. Или беше забравил за този факт, или не искаше да си признае, но с много голяма вероятност другите йокаи можеха да не се притесняват от обладаване.
	— Времето си върви — напомни гласът на Госу. — Трябва да измислим как да се измъкнем оттук, а за другото ще говорим по-късно.
	Без китсуне обсъждането на плана за по-нататъшните ни действия тръгна бързо и ясно, и най-важното, вече не включваше изяждането на човек в мое лице.
	— Като цяло лисицата е права, ще трябва да се промъкнем с бой — взе думата Месиел. — С Шики ще бъде малко по-лесно, но дори и така, веднага щом полето изчезне, всички трупояди ще ни се нахвърлят — той ме погледна. — Теб няма да те закачат, така че няма смисъл да влизаш в битката заедно с нас. Ще ти покажа къде е изходът към повърхността, може да избягаш натам веднага щом защитното поле изчезне.
	Думите на йокая ме трогнаха. Наистина ситуацията беше доста странна: за трупоядите те бяха истински деликатес, докато в същото време аз бях в пълна безопасност. Тъй като нямах възможност да им помогна, можех само да наблюдавам отстрани как йокаите се борят за своя живот и да се постарая да не им се пречкам.
	— Мога да го пусна веднага — предложи Госу. — Така или иначе нашият дом вече е разрушен и няма смисъл да пазим тайната си.
	Честно казано, сериозно се замислих върху тяхното предложение, тъй като така или иначе не можех да им помогна. А докато претеглях всички плюсове и минуси, Шики приближи до създадената от стареца бариера и прокара единствената си лапа по нея.
	— Захрани го от природните енергийни линии, нали? — попита танукито и без да чака отговор, или може би го получи мислено, продължи: — Можем да използваме бариерата, за да се справим с всички трупояди в пещерата. Тогава ще ни е много по-лесно да се измъкнем оттук.
	„Котаракът“ се напрегна, това си пролича по настръхналата му козина. Все пак танукито току-що разруши цялата защита на пещерата, макар и не по своя воля, и просто така веднага да му позволи да прави нещо с бариерата очевидно не беше най-добрата идея.
	— По какъв начин? — сдържано попита той.
	— Ще нанеса върху бариерата руни, които по моя команда ще я взривят и ще насочат цялата й енергия навън. Сигурен съм, че това ще бъде достатъчно за пълното почистване на пещерата. Така ще имаме малка преднина.
	Китсуне изсъска като изкипял чайник, определено не искаше да се довери на танукито. А и останалите йокаи го гледаха с явно недоверие.
	— Ти? А, не, няма да рискуваме — изрази общото мнение Месиел.
	Шики осъзна, че доверието в него е „леко“ подкопано, и сам предложи решение — руните да нарисувам аз. Докато бяхме заети с възстановяването на защитата на пещерата, ние успяхме да обсъдим различни вариации на онмьойдо, включително известния ми универсален „Духовен удар“. Именно него танукито предложи да използваме, като усилим щетите чрез насочване конкретно към трупоядите и да добавим презареждане от полето. По този начин атаката няма да засегне никого от хората, ако те все пак стигнат до тук, както и самите йокаи. Реших да се съглася с идеята му не само защото унищожаването на трупоядите ще облекчи моето бягство, но и защото ще помогне на самите йокаи. Все пак не исках те да умрат тук, особено защото не съм им протегнал ръка за помощ.
	Трябваше да рисувам руните директно върху създадената от Госу защита. Оказа се, че под въздействието на силата ми върху полупрозрачното поле оставаха златисти ивици, сякаш рисувах с жълт маркер. Колкото повече сила влагах, толкова по-ярко светеха руните.
	— Колко сила трябва да налея в руните? — реших за всеки случай да уточня аз по време на рисуването.
	— Не икономисвай! — лекомислено отвърна мечката, продължавайки да носи собствената си лапа. — Влагай максимум енергия!
	— Сигурен ли си? — настоях аз, спомняйки си какво се случваше с гофу, когато влагах твърде много енергия в тях. — Имам доста силна душа и ударът може да се получи прекалено мощен.
	— Няма такова нещо като твърде много сила — увери ме Шики. — Влагай на максимум.
	Разбира се, ударът беше насочен специално към трупоядите, но моята сила в комбинация с тази, която щеше да се освободи при унищожаването на защитното поле, можеше да се окаже прекомерно. От друга страна, колко по-лесно ще стане, ако успеем да убием всички сиви твари.
	Не бяха минали и десет минути и аз покрих цялата повърхност на купола с руни.
	— Сигурен ли си, че в тези рисунки няма скрити капани? — предпазливо попита Месиел.
	— Хей, защо вярваш на някакъв човек повече, отколкото на мен — възмути се танукито. — Може би трябва него да проверяваш, а не мен.
	Китсуне записка така, сякаш се подиграва на Шики, а „котаракът“ поясни:
	— Този човек физически не може да лъже, за разлика от теб.
	— Наистина? Съчувствам ти — съвсем искрено каза танукито. — Но сега съм кристално честен с вас. И аз искам да се измъкна оттук жив след петдесет години затвор, между другото, по ваша вина!
	През цялото това време мечето яростно размахваше собствената си отрязана лапа, което едва ли увеличаваше доверието към него.
	— Руните работят както казва танукито — потвърдих аз. — Но не знам колко силен ще бъде ударът и дали ще бъде достатъчен, за да убие всички трупояди.
	— О-о, повярвай ми — изсумтя Шики, ухилвайки се коварно. — Това ще е легендарно.
	Докато рисувах руните, не забравях да оглеждам пространството извън полето, за да успея навреме да реагирам на появата на белия клоун. А и танукито постоянно държеше пред себе си малка версия на руническа леща, опитвайки се да забележи древния дух. Но клоунът така и не се появяваше, криеше се някъде сред вилнеещите между къщите трупояди, а може и съвсем да беше избягал, след като аз едва не го погълнах.
	— Всичко е готово — казах десет минути по-късно. Като цяло работата не беше трудна, а руните бяха пределно ясни. — Веднага щом активирам ето тази руна, полето ще се разруши и цялата енергия ще се влее в „Духовните удари“, нарисувани по целия му периметър. Но не знам как точно ще подействат на трупоядите.
	— Разрушително! — увери танукито.
	Месиел тежко въздъхна.
	— Остава ни само да рискуваме.
	И ние рискувахме. Йокаите се приготвиха за тичане, а аз активирах руната, за да няма никакви изненади: полупрозрачното поле, което ни заобикаляше, изчезна със звучно „пук“, излъчвайки истинска вълна от невидима енергия. Очаквах много неща: че трупоядите просто ще паднат мъртви, че ще изгорят със син пламък или, напротив, изобщо няма да забележат масирания „Духовен удар“. Но реалността, както винаги, ме изненада — главите им започнаха да се пръскат като зрели дини, паднали от десетия етаж на асфалта. Ефективно, ефектно и много мръсно. И добре беше само това, че вълната премина през цялата пещера и продължи нататък — в каменните стени и тавана, които започнаха да се тресат така, сякаш има малко локално земетресение. Но нещата не свършиха дотук! По тавана се появиха пукнатини, явно намеквайки, че ние с Шики сме прекалили със силата. Подозирам, че „Духовният удар“ е влязъл в камъка и е продължил да унищожава трупоядите и вътре, взривявайки главите на съществата и повреждайки при това самата структура на пещерата.
	— Да бягаме! — веднага заповяда Месиел и грабна под мишниците едроглавия старец, който още не беше успял да дойде на себе си след разрушаването на защитното поле. — Сега всичко може да се срути!
	Всъщност всички го бяха разбрали и без него и вече бързо тичаха към изхода, прескачайки безглавите сиви тела. Проблемът беше, че аз не можех да тичам бързо, защото при бързи движения краката ми започваха да потъват в камъка. Разбрал проблема ми, едрият Капа просто ме вдигна и ме понесе.
	— Казах ви, че ударът ще е силен! — радостно извика Шики, размахвайки отрязаната си лапа.
	За толкова къси крачка той тичаше изненадващо бързо, но пред всички беше китсуне благодарение на това, че беше във формата на животно. Тя първа се озова в тунела, водещ към изхода, и той точно пред носа й се срути, като само по чудо не затрупа самата лисица.
	— Не! — ужасено възкликна Мако.
	Отвърна й яростното съскане на китсуне. Сигурен съм, че ако не беше принудително превърната в животно, сега щеше да псува.
	— Няма такова нещо като твърде много сила — не можах да се сдържа и подразних танукито аз.
	— Може би ударът беше прекалено силен — неохотно призна той.
	Съдейки по грохота отпред, тунелът се срути не само пред нас, но и много по-нататък. Ако гнездото на трупоядите наистина се е намирало точно над тунела и „Духовният удар“ е достигнал там, то в това нямаше нищо изненадващо.
	— Наистина ли имаше само един вход към тази пещера? — реших все пак да уточня аз.
	— Да — уморено отговори Месиел. — Не ние прокопахме тези тунели, просто се възползвахме от вече създадена система от естествени тунели.
	Единственото успокояващо беше, че таванът над нас спря да се тресе и да се рони. Много се надявах сестра ми, Князев или други хора, тръгнали да ме търсят, да не са пострадали от взривяването на главите на трупоядите. Не бихме могли да предизвикаме чак толкова силна ударна вълна… не бихме могли, нали?!
	— Е, поне с трупоядите се справихме — опита се да намери нещо положително в ситуацията Шики.
	И наистина, цялата пещера беше осеяна с тела на сиви твари, а освен тях не беше останало почти нищо. Само каменните основи на къщите, които трупоядите все пак бяха прескочили.
	— Добре, това вече не е чак такъв проблем — опита се да успокои всички Месиел. — Бавно ще се измъкнем.
	— Аз малко ще си почина и ще се опитам да направя нещо с това срутване — каза все още отпуснатият в ръцете на „котарака“ Госу.
	В този момент подът под краката ни потрепери, сякаш отново започва земетресение.
	— Пази се! — извика Месиел и отскочи настрани, отнасяйки стареца със себе си.
	Преди да успея да реагирам, Капа, който стоеше до мен, ме блъсна толкова силно, че отлетях на цели десет метра. И вече летейки, видях как на мястото, където стоях само преди миг, от земята се показаха огромни челюсти, сграбчиха Капа и го дръпнаха надолу. А веднага след това от стената отсреща бавно излезе още един трупояд, само че на ръст не беше двуметров като вече познатите ни негови събратя, а поне десет метра!


>	Глава 7

	_Малко по-рано, на територията на изоставеното депо._
	Ника беше много ядосана, и то преди всичко на себе си. Тя беше длъжна да защитава брат си, но вместо това го остави буквално пред очите й да пропадне в земята. Освен това тяхната група трябваше да се оттегли от подземието и търпеливо да изчака пристигането на подкрепление, тъй като не можеха да се справят сами с безкрайния поток от сиви същества. Уж всеки от тях беше силен боец, притежаващ Х-способности, но срещу такъв брой противници нито въздушното посичане на Ника, нито защитата и атаката на Князев бяха достатъчни. И сега Князев беше принуден да се обади на СБРЗО, което изобщо не му се искаше да прави, а тя самата — на личната охрана на семейство Михайлови, за да може отново да слязат долу и да се опитат да намерят Роман.
	В очакване на пристигането на бойците, Ника нетърпеливо крачеше напред-назад по територията на депото, като периодично хвърляше недоволни погледи към заелата се с труп на подземна твар Марго Морети и говорещия по телефона Князев. Но най-много я ядосваше абсолютното спокойствие на Джен и много странното обяснение, което получи от телохранителката:
	— Спокойно, нищо няма да му се случи. Сам ще се върне.
	Сякаш за да я вбеси още повече, слабичката жена седна на една разклатена стара пейка и започна да чете книга, осветявайки страниците с фенерче. Кой изобщо носи хартиени книги със себе си на бойни мисии?
	— Ти трябва да отговаряш за неговата безопасност! — възмути се Ника. — За това ти плащат.
	— Правя каквото мога — увери я жената, без да вдига поглед от книгата. — Но с всички тези мистични същества ползата от нашата логика е малка, както и от огнестрелните оръжия. От друга страна Роман се ориентира интуитивно в тези работи и винаги намира решения, неслучайно и църквата, и медиците, и СБРЗО се опитват да го вербуват.
	Ника можеше само да скърца със зъби от гняв. Тя знаеше, че момчето дори в този свят не може да се ориентира, да не говорим за мистични същества. Твърде малко време беше минало, откакто го намериха в земите на Михайлови. Ако се вярва на думите му, той идва от място, където няма нито магия, нито демони, нито призраци, нито различни същества, така че как би могъл да е наясно с тях?!
	— Надценяваш го — изсумтя недоволно тя.
	Джен неохотно остави книгата настрана, погледна към Князев, за да се увери, че няма да чуе нищо, и тихо каза:
	— Колко пъти е изчезвал този месец — четири? Отвличане от бивш колега на баща ви, след което ни… ме наеха за охрана, отвличане от собственика на болницата, от Орлови, после от съществото от телевизията, сега пък изчезна под земята. И двете сме наясно, че Роман просто е погълнал способността на една от тварите и затова е потънал в земята, нали? А това означава, че ще може сам да се измъкне от подземието.
	— Или че е потънал към ядрото на земята, неспособен да се справи с тази способност, и е изгорял!
	— В такъв случай вече е късно да се тревожим — спокойно отговори телохранителката и се върна към четенето.
	Ника стисна гневно юмруци, но все пак успя да се въздържи от по-нататъшни спорове. Тя имаше опит в общуването с подобни хора, които изобщо не ценят живота на другите, а и самата Ника често се държеше по същия начин, но само когато не ставаше дума за по-малкия й брат. Тук в момичето се проявяваха съвсем неприсъщи за нея качества — грижовност, емоционалност и дори известна ранимост. Може би защото Ника беше най-малката в семейството и винаги мечтаеше за братче, за което да се грижи. По-големият й брат, обсебен от честта на семейството и обучението си, дори не знаеше думата „грижа“, така че на самата Михайлова това винаги й липсваше, а след мистериозната смърт на майка й тя започна да усеща тази липса особено остро.
	Князев приключи разговора по телефона и приближи до Ника.
	— След десет минути моите бойци ще са тук, а Джеймс Харнет вече е на половината път. Църквата заяви, че тяхната благословия е с нас, но помощта им приключва с това.
	— Ами да вървят на… сутрешна молитва — измърмори момичето. — Сами ще се справим.
	— Може би нашата монахиня е научила нещо полезно? — предположи Князев.
	През цялото това време Марго Морети с нездравословна, дори за обикновен човек, да не говорим за монахиня, радост дисекцираше тялото на сивото създание от тунелите направо на тротоара до входа на метрото. При това изглеждаше така, сякаш предварително е получила дългоочакван новогодишен подарък.
	— Е, разбрахте ли нещо? — попита Ника, гледайки разрязаното тяло без каквото и да е отвращение.
	— Все още не ми е ясно как се движат вътре в камъка, това може да отнеме и години — възхитено отговори жената. — Определено виждат в инфрачервения сектор, но не само. Има няколко органа, чието предназначение още не съм разбрала. Освен това, съдейки по състоянието на тялото на съществото, ние сме се сблъскали не с пораснали особи, а по-скоро със сукалчета.
	— Сукалчета — опули се Михайлова. — Как тогава изглеждат възрастните твари?
	— Мисля, че ще са три-четири пъти по-големи — отговори след кратък размисъл Морети. — Но едва ли ще са много. Макар тези същества да са развили канибализъм, те поглъщат по-слабите индивиди. А дори така под земята храната е прекалено малко, за да изхрани голям брой възрастни същества.
	— Тогава ще ни трябват по-мощни оръжия — замислено каза Князев. — Ако куршумите не ги ловят, може да опитаме с харпуни. За щастие имаме специално оборудване за улавяне на живи демони.
	Скоро започнаха да пристигат колите на СБРЗО, означени с големи емблеми с кръстосани мечове пред муцуна на демон. Не бяха толкова много, на колкото се надяваше Ника, но от друга страна щеше да е проблематично в метрото да се спусне цяла армия. Така че тук много по-важен беше въпросът за подготовката на бойците, а относно боеспособността им нямаше никакво съмнение. Последваха ги няколко коли с бойци от тяхното семейство и самият Джеймс Харнет в компанията на своята помощничка.
	Ника погледна скептично към стройната жена, чудейки се с какво изобщо може да помогне една обикновена служителка в офис, но веднага я изхвърли от ума си, когато Князев започна оперативка, обяснявайки с какво, или по-точно с кого ще трябва да се сблъскат бойците под земята.
	— Ще използваме само хладни оръжия. Може да опитате с арбалети, а също непременно вземете харпуни за бойна броня — започна да обяснява той. — Противниците са хуманоидни същества, малко по-високи от човек, които се движат свободно в камъка. Нападат директно от стените, тавана и пода, ориентират се по вибрации, вероятно със слух, а също така имат термично зрение. Въоръжени са само с нокти и зъби, не са отровни.
	На площадката пред входа на метрото се бяха събрали общо двадесет войници от СБРЗО, двама от които бяха с бойни костюми, и шестима охранители от семейство Михайлови. Последните по нивото си на подготовка явно отстъпваха на демоноборците и затова беше решено да ги оставят навън, за да патрулират по територията на депото, в случай че Роман излезе някъде от друго място. И охранителите изобщо не възразиха, тъй като нямаха опит в борбата с различни същества, а бяха специализирали повече в сблъсъци с хора.
	— Звучи като лесна плячка — отбеляза един от бойците на СБРЗО. — Ще е по-лесно, отколкото да затворим портал от трето ниво.
	— Лесна плячка, но изключително многобройна — поправи го Князев. — Освен това постъпи информация, че някои индивиди могат да достигнат много по-големи размери, макар че ние такива не сме срещали.
	— Тоест тези твари са максимум колкото среден демон? — уточни друг демоноборец, с буйни мустаци и татуировка на врата. — Не виждам особен проблем в това. Въпреки че трябва да видим как ще бъде в условията на тесните подземни тунели. Между другото, Олег, има ли карта на подземната част на депото?
	Князев поглади брадата си, която беше настръхнала войнствено още от момента, в който влезе в подземната част на депото.
	— Има, но няма голяма полза от нея. Изглежда под метрото има още една мрежа от подземни тунели, вероятно с естествен произход.
	Демоноборецът кимна.
	— Разбирам. Тогава как ще търсим нашия изгубен?
	— Ще вземем скенери за търсене на телефонен сигнал, озовем ли се в непосредствена близост до Михайлов, веднага ще разберем.
	Ника вдигна ръка.
	— Ние имаме човек, който усеща живи същества на разстояние до тридесет метра.
	— Чудесно, тогава той може да дойде с нас — съгласи се Князев.
	Тук за първи път в разговора се намеси Джеймс Харнет.
	— Това няма да е необходимо. След последния път, когато момчето попадна в подобна ситуация, събрах достатъчно от кръвта му, за да създам стотици търсещи заклинания. Щом слезем в метрото, ще мога да определя точната посока, в която да го търсим.
	Това, с каква увереност и превъзходство говореше медиумът, се разминаваше сериозно със случилото се малко по-късно в метрото. С екип от демоноборци придвижването под земята беше лесно и просто, те унищожаваха изскачащите отвсякъде сиви същества като месомелачка, помогна и това, че на най-опасните участъци Джеймс използваше гофу, за да попречи на съществата да преминават през пода. Така че маршрутът, който бяха изминали при първото си посещение на метрото, този по-многоброен и по-подготвен екип премина за двайсет минути.
	— За надолу сме — заяви медиумът, след като провери с вече познатите на Ника „Г“-образни рамки.
	— Нима?! — не се сдържа тя от саркастичен коментар. — Сякаш сами нямаше да се досетим!
	Джеймс сви рамене в отговор.
	— Като слезем по-надолу, помощта ми ще е по-актуална.
	Но когато те най-накрая успяха да слязат на нивото под тунелите на метрото, губейки почти два часа в битки с многобройни сиви същества, втурващи се от всички страни към хората като молци към светлина, при това със същия фатален изход, рамката все още сочеше надолу.
	— Още по-надолу?! — възмути се един от бойците на Князев. — Съдейки по всичко, нататък ще има цял лабиринт и няма да е толкова лесно да се намери път надолу. Може би ще е по-лесно да използваме динамит, за да пробием пода?
	— Не, твърде опасно е — не се съгласи Князев. — Пещерите очевидно са с естествен произход и изобщо не са подсилени. Един взрив може да предизвика срутване, от което Роман или ние ще пострадаме. Така че продължаваме напред и не се притеснявай.
	Ника ехидно си отбеляза, че асистентката на Джеймс не влезе в подземията с тях, а остана отвън. Не разбираше защо толкова я дразни тази жена, но при среща с нея вътрешно постоянно се появяваше леко треперене, заради което тя, от една страна, искаше да прояви агресия към Миси, а от друга — по гърба й пробягваха цял табун мравки, предупреждавайки за опасност. Ама че глупост! С какво може да бъде опасна тази невзрачна жена с име като на малко джобно кученце?
	Колкото и да е странно, в този момент и от самата Ника нямаше особена полза, тъй като бойците на Князев доста успешно се справяха със създанията. Опитът от борбата с демоните си казваше думата. Макар че понякога те се разделяха, за да изследват отделни разклонения, и тогава всички участваха в унищожаването на сивите създания, дори Марго Морети с нейния искрящ със златиста светлина боздуган. Но бойните костюми не успяха да минат до следващото подземно ниво, прекалено тесни се оказаха тунелите. Именно това стана причина за много травми на бойците, защото в тесните проходи се оказа твърде трудно дори за тях да се справят с изскачащите от камъка същества. Досега обаче нито един от демоноборците не беше загинал, което говореше не само за високия им професионализъм, но и за много късмет. И едното, и другото в еднаква степен вдъхваха надежда за благоприятен изход от търсенето.
	В един момент цялата им група от почти двадесет човека се оказа в огромна пещера, в средата на която имаше нещо като множество каменни гнезда, в които лежаха лигави сиви яйца.
	— О, Господи! — възхитено възкликна Марго, докато бързо снимаше всичко около себе си. — Това са гнездата им! Бързо ми донесете яйца! Много яйца!
	Князев и Джеймс Харнет напрегнато се спогледаха.
	— По-добре бързо да унищожим всичко тук и да изчезваме. Всички животни защитават потомството си особено ревностно и да оставаме в това гнездо е твърде опасно.
	И сякаш чули тези думи и приемайки ги като покана, отвсякъде изскочиха сиви същества, включително и споменатите от Марго „възрастни особи“, високи три-четири метра.
	Джеймс веднага разпръсна наоколо листове гофу, за да попречи на съществата да изпълзят от пода, бойците заеха кръгова отбрана и започнаха систематично и методично да унищожават противника. Ника също активно участваше в битката, използвайки техниката „Въздушни мечове“, която особено добре подпомагаше справянето с най-големите същества. Също така успешно действаше и Марго с нейния светещ в златисто боздуган, който тя използваше като метателно оръжие. При това след хвърлянето боздуганът сам се връщаше в ръката на монахинята, все едно е бумеранг.
	Но тварите бяха прекалено много и скоро хората се оказаха притиснати в центъра на залата, неспособни да се оттеглят. Освен това най-големите същества започнаха буквално да бомбардират бойците с малки твари, използвайки ги като живи снаряди. Да, въоръжените с хладно оръжие и способности бойци на СБРЗО с лекота ги унищожаваха, но на мястото на една убита твар веднага се появяваха други три.
	Когато съществата станаха толкова много, че едва имаше място за замахване на меч, демоноборците започнаха да търпят първите си загуби. Един от бойците беше буквално разкъсан на парчета от сивите същества и те веднага го погълнаха пред погледа на Ника, но момичето нямаше възможност дори мислено да прояви съчувствие, тъй като работеше неуморно с меча, раздавайки удари наляво и надясно. Потта замъгляше очите, а в ушите й се чуваше само хрущене на кости и плът на съществата, както и периодичните крясъци на Князев, командващ хората си. Изненадващо, но дори и в тази неразбория той продължаваше някак да контролира ситуацията.
	В един момент над главите им прелетя цял рояк хартиени листчета, покрити с йероглифи — медиумът се беше включил. И изведнъж главите на сивите същества започнаха да експлодират като петарди, пръскайки всичко наоколо с кръв и мозък, но Ника само се радваше на такъв „дъжд“. Взрив след взрив и скоро абсолютно всички същества бяха мъртви.
	— Джеймс! — вдигна му палец Князев, докато бършеше кръвта от лицето си. — Навреме, както винаги!
	Медиумът озадачено се почеса по тила и посочи към продължаващите да висят във въздуха листчета с йероглифи.
	— Това не бях аз.
	И тогава земята под краката им затрепери и започна да пропада.

	* * *

	— Какво беше това — шокирано прошепна Мико.
	— Най-вече прилича на царицата-майка на трупоядите — нервно отбелязах аз с известна мазохистична радост, защото сега нямаше нищо добро в моята правота. Особено предвид факта, че Капа току-що беше изчезнал в устата на създанието и то продължаваше да се движи някъде под краката ни и да планира следващата си атака.
	Второто същество, появило се вече от стената, изглеждаше тежко ранено — безоката глава беше буквално отнесена наполовина, символизирайки визуализация на фразата „мозъкът експлодира“. Явно „Духовният удар“ беше стигнал и до този здравеняк, но той се беше оказал малко по-здрав от по-дребните екземпляри. Китсуне изруга яростно, втурна се към трупояда като размила се във въздуха сребърна светкавица и отряза остатъка от главата му. Огромното тяло рухна на пода, но от стената до него се появиха още няколко високи твари, пострадали още по-малко. Две от тях веднага започнаха да поглъщат своя паднал събрат.
	— Тези изглеждат по-цели — отбеляза Шики. — Кой би си помислил, че ще се окажат толкова здрави? Казвах аз, че трябва да вложим повече сила!
	За щастие трупоядите, въпреки че изглеждаха здрави, все още се движеха неуверено, сякаш са силно зашеметени. Това ни даде някакъв шанс за оцеляване. Без да се наговаряме, ние всички се обърнахме и хукнахме обратно към мястото, където до преди малко се бяхме скрили под защитен купол.
	— Госу, можеш ли отново да създадеш защита — тичешком попита Месиел, продължавайки да подкрепя стареца.
	— Не… загубих всички сили — замаяно отговори Госу.
	— Тогава ще трябва да се бием до края — обобщи Шики. — Въпреки че тези трупояди са големи, но поне не са толкова много.
	Хвърлих поглед назад и видях, че вече се бяха появили повече от десетина големи същества. Пещерата сякаш изведнъж видимо се смали и аз си спомних известното аниме „Атаката на Титаните“, именно на тях приличаха шестметровите трупояди. И не бих казал, че „не са толкова много“.
	— Най-голямата особа все още е някъде под нас! И далеч не е факт, че е само една — възрази Месиел. — Това е твърде рисковано!
	— Но къде можем да с-се с-скрием?! — възкликна Мако. — Те ще ни докопат навс-сякъде!
	— Не навсякъде — не се съгласи „котаракът“. — Имаме и килията, стените й са направени от метал и са защитени с руни.
	Шики рязко спря.
	— Аз там не отивам. По-добре тук да ме изядат!
	Китсуне под формата на лисица се втурна към него, захапа го за козината и го повлече напред. При това целият й вид показваше злорадо удоволствие от случващото се.
	— Пусни ме, опашатата! — размаха единствената си непокътната лапа танукито. — Пусни ме, ти казвам!
	Успяхме да стигнем до килията на Шики в последния момент. Главата на огромен трупояд се появи от пода току до самата врата, но размерите й не му позволиха да влезе след нас. Зъбите му щракнаха точно до Садако, но Месиел веднага удари с меча си, като остави дълбока рана на муцуната на звяра и го принуди да се отдръпне. После Садако изстреля косата си, за да хване крилата на широко отворената врата и да я затвори, а Масиел веднага пъхна меча си като резе в „ушите“ на ключалката. Не знам защо бяха поставени отвътре в килията, но определено имахме късмет с този нелогичен факт!
	Отвън веднага заваляха силни удари върху вратата, но тя издържа, включително и благодарение на това, че се отваряше навън. Добре, че трупоядът не осъзнаваше това и тъпо продължи да опитва да пробие бронираните листове стомана, допълнително подсилени с руни.
	— Всички ще умрем тук — обобщи Шики, когато лисицата го пусна, изсумтявайки гнусливо. — Капа извади късмет, поне не се мъчи много.
	— А може още да е жив? — с треперещ глас попита Мако.
	— Капа е силен — присъедини се към нея Садако.
	Шики отговори, продължавайки да гледа ядосано китсуне:
	— Процесът на храносмилане при трупоядите е много специфичен. Когато преминават през камък, тялото им вибрира с определена честота, но съдържанието на стомаха не е част от тялото, вибрира по-слабо и сякаш се смила по време на придвижване в камъка. Така че Капа можеше да бъде спасен само преди трупояда да изчезне в пода на пещерата.
	Все още не разбирах как Шики е свързан с трупоядите. По думите на Месиел той е населил подземията над селището със сивите същества, но откъде изначално ги е взел? Неспособен да се сдържа, зададох този въпрос на танукито.
	— О, намерих няколко интересни същества, кръстосах ги едно с друго и получих трупояди. Ако подробностите са ти интересни, то за основа взех червеи, които могат да се движат през камък, и най-прости духове. А нататък вече оставих всичко в ръцете на госпожа еволюцията.
	Междувременно Мако и Садако уморено се отпуснаха до стената при Госу, и дори Месиел не бързаше да премине към обсъждане на текущата ситуация. Затова пък китсуне демонстративно застана пред Месиел, впила злобен поглед в него.
	Тъй като се появи малко време да отдъхнем, аз реших да се огледам. Килията на Шики се оказа абсолютно празен квадрат с размери около пет на пет метра. Не мога да си представя как е прекарал петдесет години тук без храна, легло или дори тоалетна. От друга страна, ненапразно Месиел каза, че те не са съвсем материални, очевидно това по някакъв начин е помогнало на танукито да премине в друга форма, която не изисква нормално хранене. Ако това наистина е така, то с използване на подходящ набор от руни вероятно ще мога да запечатам йокай в момента на трансформация.
	— Яре-яре… колкото и дълго да седим тук, рано или късно ще трябва да излезем и да се бием с трупоядите — отбеляза Госу, успял малко да дойде на себе си. — А после ще трябва да помислим и как да се измъкнем от самото подземие. Ако оцелеем, разбира се.
	Китсуне яростно заподскача на четири лапички и засъска, продължавайки с опитите да привлече вниманието на „котарака“.
	— Добре, добре — неохотно каза Месиел и махна с лапа, позволявайки на „лисицата“ да се върне в човешка форма.
	Изненадващо, но този процес отново протече почти мигновено. Това не беше болезнена трансформация, както често се показва във филмите на ужасите, китсуне сякаш за момент загуби своята материалност и плавно премина в друга форма.
	— Вие двамата, всичко е заради вас! — веднага изръмжа сребърната лисица. — По-добре да се опитаме да си проправим път с бой без тези ваши шегички с енергията! Тогава и Капа още щеше да е жив!
	— Или всички за миг щяхме да бъдем погълнати от огромните трупояди — контрира Месиел. — Дори не сме си представяли, че са успели да нараснат до такива размери. Очевидно ще трябва да правим набези от килията, докато не ги убием всички един по един.
	— И дори знам кого ще използваме като стръв — китсуне кръвожадно ми се ухили.
	Между другото, интересен факт, всички йокаи имаха нормални имена, само сребърната лисица всички я наричаха просто китсуне. Защо ли е така?
	— Бих предложил по-рационално използване на човека — намеси се Госу. — По-точно на неговите умения, разбира се. Той нали може да минава през стени, нека се качи на повърхността и да доведе помощ.
	— Помощ? — подскочи китсуне. — Не бих му се доверила чак толкова. Освен това кой и защо би ни помогнал? На кого сме притрябвали?
	— Човекът многократно каза, че го търсят. Мисля, че можем да предложим на тези хора нещо интересно — не се съгласи Госу. — Лично аз отвън имам тайници, където се съхраняват множество артефакти и злато. Какво ще кажеш за такова заплащане?
	Погледите на всички йокаи се насочиха към мен.
	— Кхм… разбира се, мен ме търсят и рано или късно ще ме намерят. Тук няма други варианти — уверено потвърдих аз. — Но не бих искал някой да пострада, докато ме търсят, затова и бързах да изляза. Преди да реша каквото и да е, имам един въпрос… Месиел, ти каза, че вие не сте напълно материални? Това ли е, което видях в момента, когато китсуне променяше формата си?
	— Да — потвърди „котаракът“, очевидно изненадан от въпроса ми. — Ние можем да преминаваме в нематериална форма в момента на трансформацията и при още някои условия. Но защо питаш?
	Погледнах замислено Шики.
	— Мисля, че имам идея как да ви измъкна оттук. Но първо все пак ще трябва да се договорим. Чух нещо за тайници със злато?


>	Глава 8

	Разбира се, в главата ми се въртеше мисълта да запечатам всички йокаи в момента, в който те са в нематериална форма, и да ги изнеса оттук, спокойно минавайки през срутването. Засега това беше само на ниво идея и предстоеше да се изясни доколко изобщо е възможно да се приложат към тях съответните руни. Точно този въпрос зададох на Шики, тъй като той беше най-запознат в темите за онмьойдо и физиологията на йокаите.
	— Възможно е, чувал съм за подобни случаи — потвърди танукито, прехвърляйки нещо в ума си. — Макар че има нюанси…
	— Аз не съм съгласна! — веднага заяви китсуне.
	— Ето един от тях — кимна Шики, мръщейки муцунка. — Но не е най-важният. Доколкото разбрах, свършила ти е хартията, способна да задържа духовна енергия, освен това, въпреки че всички сме значително отслабени, няма да е възможно да ни запечаташ за дълго, дори и да не се съпротивляваме.
	Да, вече бях мислил, че нямам хартия, но на теория тя не ми и трябваше. Защитните руни работят дори когато се прилагат върху обикновен камък, което означава, че е достатъчно да взема коя да е повърхност и да нарисувам върху нея руни с кръвта си, например върху дрехи. Джеймс беше казал, че онмьойдо може да се нанася върху различни предмети и има много материали, които доста добре задържат духовна енергия. Като златото, например. Онмьоджи използват хартия предимно защото е удобно да я носят със себе си, а и защото при освобождаване на енергията носителят често се поврежда. Така че просто ще запечатам йокаите в ризата си, ще я облека и щом изляза оттук, веднага ще я сваля и ще ги освободя.
	Това и предложих на танукито.
	— Мисля, че силата на душата ти е напълно достатъчна, за да ни запечаташ, но не съм сигурен, че обикновените дрехи могат да издържат на такова голямо количество енергия — поклати глава Шики. — По-точно, със сигурност няма да издържат. Неслучайно призраците ги запечатват в гофу, изработени от специална хартия, съдържаща дървени стърготини от дървото шинбоку.
	— Какво, какво? — не разбрах аз.
	— Ти наистина ли си онмьоджи? — скептично попита китсуне. — Това го знаят всички.
	Само свих рамене в отговор, просто ме мързеше да споря с лисицата.
	— Шинбоку е свещено дърво, което расте в дворовете на японските храмове — намеси се Госу. — Благодарение на живеещите в тях духове кодома, то придобива специални свойства и е способно да съхранява в себе си много духовна енергия. Например, много монаси правели тояги от това дърво, а някои воини дори ходели с дървени мечове.
	Дявол знае от какво правят енергопроводящата хартия, освен това за петдесет години всичко може да се е променило. Колко от тези дървета и храмове са останали на новата земя? Технологиите не стоят на място и вероятно вече отдавна е намерен някакъв по-прост заместител. Въпреки че, от друга страна, хартията беше толкова скъпа, че като нищо можеше да я правят от някакво рядко дърво.
	— И никой от вас няма нищо, върху което може да се рисуват руни? — попитах аз, недоволен, че идеята ми се оказа безполезна. — Някакви дъсчици от това шинбоку? Или нещо от злато?
	— Всичко, което имахме, трупоядите го изгълтаха — измърмори китсуне. — А и като цяло тази идея не ми харесва. По-добре да правим набези навън и да убиваме трупоядите един по един, докато не ги убием всички. Дори и да отнеме година!
	Подобни срокове мен определено не ме устройваха. Търсейки помощ, погледнах към Шики:
	— А ти откъде вземаше боя и четки? Там не е ли останало нещо полезно?
	Танукито поклати глава.
	— Моят пространствен джоб е малък, освен това беше пълен с храна, с която оцелях в килията почти петдесет години…
	Какво е складирал там, че да оцелее с него петдесет години? Тонове консерви?
	— Гледайте! — възкликна Мако, сочейки блокираната с меч стоманена врата.
	През цялото това време огромният трупояд не спираше да се блъска в нея. Ако по-рано защитното поле на Госу напълно скриваше присъствието ни, то с килията по някаква причина това не се получаваше. И ето че точно пред очите ни подсилената с руни дебела стоманена плоча започна да поддава — върху нея вече се виждаха няколко вдлъбнатини и периодично се появяваха нови.
	— Чикушо! — изруга китсуне. — Шики, мислех, че тази килия не може да бъде разрушена!
	— Да — потвърди танукито. — Отвътре. Отвън не е толкова добре укрепена, освен това за петдесет години руните в килията, както и в пещерата, почти напълно са загубили силата си.
	Раздаде се още един удар и на вратата се появи още една вдлъбнатина.
	— Изглежда няма да можем да се крием тук дълго — заключи Месиел. — Сега предложението на човека става още по-актуално и няма нужда да се колебаем. Шики, наистина ли няма други варианти за материал, върху който да се нанесе запечатваща руна?
	Танукито се почеса по тила и изкриви муцунка, явно не знаейки какво да отговори, но Госу неочаквано се намеси:
	— Има истории за хора, които доброволно са запечатвали демони в себе си. Така че, ако нарисуваме руни върху тялото на човека, то има не лош шанс всичко да се получи и той да ни изкара оттук буквално върху себе си.
	Честно казано, още щом погледнах китсуне и нейните опашки, кой знае защо си спомних известното аниме за момчето, в което запечатаха лисица с девет опашки. Тук, разбира се, китсуне имаше само три опашки, но пък имаше и други йокаи, така че ситуацията определено беше подобна. Но в същото време много добре помнех какво се случва с енегропроводящата хартия, когато някой, който е запечатан в нея, се опитва да излезе. Интересно, и аз ли ще изгоря или просто ще бъда разкъсан на парченца, ако тази китсуне случайно реши да излезе?
	— Тази идея вече на мен не ми харесва — казах решително. — Ами ако нещо се обърка и пострадам?
	— Тоест когато трябва да запечатваш нас, проблем няма! — възмути се сребърната лисица. — А когато ти самият трябва да рискуваш, виждате ли, не му харесвало!
	— Не съм длъжен да ви спасявам — напомних недоволно, окончателно уморен от нападките на китсуне. — Ти вече толкова много пъти заплашваше да ме изядеш, че всъщност бих предпочел да те оставя тук.
	Сребърната лисица присви очи и тихо изсъска, сякаш се кани да ме нападне.
	— Спокойно — намеси се Месиел. — Сигурен съм, че ще можем да се разберем човекът да получи достойна награда за това, че ще ни измъкне оттук, а ние да имаме определени гаранции за безопасност.
	— Мисля, че има начин да се реши проблемът с печата — замислено каза Шики, който през цялото това време напрегнато мислеше за нещо. — Онмьойдо е изкуство, основано на символизма. Цялата сила на руните при правилно подбрани условия…
	— Това дори аз го знам — прекъсна го китсуне.
	— Сега ще те върна обратно в животинска форма — заплаши я Месиел, но лисицата само изсумтя в отговор.
	— Ако всички ние сключим с човека договор, според който не можем да му навредим — повишавайки глас, продължи Шики, — то това няма да позволи на нашата енергия да повлияе на печата.
	— Договор?! — тук се възмути не само китсуне, но и останалите йокаи. — Не ти ли стига това, което направи с нас Господаря?!
	— Няма начин! — присъедини се и Мако, която през цялото време на разговора тихо беше седяла на пода, оплаквайки или смъртта на Капа, или положението ни като цяло. Садако по принцип не беше много приказлива и мълчаливо седеше до жената-змия, гледайки ни през гъстия си черен бретон. И ако във филмите на ужасите този поглед плашеше, то тук по-скоро създаваше образ на срамежлива петокласничка от последния чин.
	— Мислех, че искате да живеете — саркастично отбеляза Шики. — Човекът е прав, това наистина е най-лесният и безопасен начин да се измъкнем оттук. А без договор самите ние можем да пробием печата и да излезем в момент, когато той е вътре в камъка. Такава смърт не бих пожелал дори на врага си.
	Всички йокаи напрегнато замълчаха, гледайки се един друг.
	— По-добре да умра, отколкото да служа на човек! — решително каза китсуне, нарушавайки тишината.
	— Е, по принцип можете да си проправите път с бой. Ако по някакво чудо успеете да се справите с всички трупояди, преди да разбият вратата на килията, ще ви остане само да копаете до повърхността, преодолявайки тонове камъни — махна с лапичка танукито. — А аз ще се скрия в този човек и спокойно ще изляза навън. Прекалено любопитно ми е какво се е променило в света за тези петдесет години, за да рискувам живота си заради гордост, каквато аз, между другото, никога не съм имал.
	Вече се канех да напомня за отплата за това, че ще ме използва като средство за придвижване, но Шики сам заговори за това:
	— Ако приемеш договора с мен и ме измъкнеш оттук, ще те науча как да създаваш печати без никаква енергопроводяща хартия, както правя аз. Ще сключим договор за една седмица и през цялото това време аз ще бъда твой верен помощник и учител.
	— Месец — казах автоматично.
	— Става — веднага се съгласи танукито и аз със закъснение си помислих, че след петдесет години затвор един месец за него просто е нищо.
	По време на краткия ни разговор останалите йокаи удивено гледаха танукито, явно недоумяваха как толкова бързо и лесно се решава на подобна стъпка. Все пак договорът щеше да го превърне в мой верен помощник, както беше с Мей Ли, а за тях това явно е болна тема — нали точно заради служене на човек се бяха скрили тук под земята. Освен това май се досещах за кого първоначално е била предназначена килията, в която сега се криехме. Не знам как смятаха да домъкнат тук Макаров, известен още като Господаря, но това място явно очакваше именно него. Въпреки че сега май вече нямаше значение.
	Вече имах определена представа за това как се прави договор, тъй като бях проучил този въпрос след взаимодействието с Мей Ли. Руната се рисува на дланта, като в нея се въвеждат максимално прости условия: с кого се сключва договорът, продължителността му, забрана за причиняване на каквато и да е вреда и някои по-специфични условия. След това максимално насищам с енергия нарисуваното и то се активира, обвързвайки ни с договор. Призракът или, както в този случай, съществото също трябва да докосва рисунката по време на процеса. Също така трябва да рисувам върху кожата си с нож или нещо остро, както, между другото, и запечатващите руни за йокаите, което не беше много приятно.
	— Нека тези горделивци си стоят и мрънкат, а ти рисувай печата на договора. Мога да ти подскажа как се прави — предложи танукито, а очите му блеснаха някак твърде подозрително.
	— Ще се справя — уверих го аз.
	За щастие още от самото начало на обучението ми при Джеймс бях открил, че притежавам не само почти фотографска памет за руни, но и талант да ги рисувам. След като веднъж погледна някоя руна в учебниците и справочниците, веднага мога да я възпроизведа на лист хартия. Освен това създаването на набор от руни беше в много отношения подобно на програмирането. Така че да нарисувам условие за месечен договор със забрана за причиняване на каквато и да е вреда чрез действие или бездействие, както и да ми се помага във всички мои начинания, не ми представляваше никакъв проблем.
	Пред очите на Шики нанесох условията на дланта си, които на практика се явяваха стандарт, за който бях чел преди това в съответната литература. Освен това руните много удачно бяха базирани на японски йероглифи, така че танукито можеше да потвърди, че не го мамя.
	— Нямам никакви претенции за тази формулировка — кимна Шики и докосна дланта ми с единствената си лапа.
	При докосването му аз активирах рисунката, наситих я и договорът беше сключен. За щастие, драскотините веднага изчезнаха, сякаш никога не са съществували.
	— По принцип вече можем да си тръгнем и да оставим тези загубеняци тук — предложи танукито, гледайки подигравателно другите йокаи. — Защо да протакаме?
	Изглежда, че мечката така и не беше простила на йокаите своето петдесетгодишно затваряне, а и кой би го винил за това. Още повече, че както се изясни, той не беше виновен за убийството, въпреки че въпросът защо клоунът може да се вселява само в танукито все още си оставаше открит.
	— С-съглас-сна с-съм да с-сключа договор — с видима неохота каза Мако. — Садако с-също.
	Страшното „момиче“ кимна.
	— Ама вие какво правите?! — възмути се китсуне.
	— Аз също ще сключа договор и съм готов да платя за спасението си и това на останалите със съдържанието на тайника си — намеси се Месиел. — Там има злато и различни артефакти, включително и споменатото по-рано дърво шинбоку. Единственото ми условие е в договора да не се включва да служа по-дълго от необходимото за излизане оттук.
	Китсуне изсъска:
	— И ти ли?!
	Но колкото и да се възмущаваше лисицата, всички йокаи, с изключение на нея, сключиха договор с мен, макар и само за един ден. Всъщност и самият аз нямах нужда от цяла тълпа йокаи, защото, както е известно, ние носим отговорност за тези, които сме приютили. Защо ми е да си причинявам подобно главоболие? От друга страна договорът с Шики изглеждаше доста многообещаващ, той явно беше добър в онмьойдо и като цяло изглеждаше най-полезният от всички йокаи.
	— О, майната му — изсумтя китсуне, гледайки гневно другарите си. — Аз също ще сключа договор за един ден.
	— За теб — един месец — неочаквано дори за себе си заявих аз.
	Тази мисъл се появи спонтанно, но ми изглеждаше съвсем разумна.
	— Това пък защо?! — възмути се „лисицата“.
	— Прекалено често предлагаше да ме изядеш — отвърнах отмъстително.
	Колкото и да е странно, след кратко обмисляне китсуне все пак се съгласи на моите условия. Мисля, че решението й беше повлияно от факта, че всички йокаи вече бяха сключили договори с мен, а лисицата определено не искаше да остане тук сама.
	Моделът за запечатване на йокаите също беше прост, с изключение на това, че в условията ясно се посочваха не призраци, а конкретно китсуне, тануки, жена-змия — рокурокуби, човек-котка — бакенеко, Садако и… старец с голяма глава, оказал се ямабито, вид планински отшелници. Между другото, Садако се оказа вид ямануба — планинска вещица, а съвсем не това, което бях гледал в японските филми на ужасите. Най-слаба, както си и мислех, се оказа Мако, тъй като всички способности на рокурокуби се ограничаваха до удължаване на шията и промяна на лицето. Може би в моя свят такъв йокай би могъл и да изплаши някого, но тук тя ще е лесна плячка за всеки боец с Х-способности или лиценз за огнестрелно оръжие. Освен това почти всички тук можеха да променят външния си вид, с изключение на стареца и Садако, само че „котаракът“, „лисицата“ и „мечката“ притежаваха в допълнение отлични бойни умения и други способности. Месиел например за йокаите беше нещо като принц, способен беше да ограничава силата им и дори да ги принуди да използват способностите си независимо дали го искат или не. Шики може да се каже, че е онмьоджи, който знае как да използва руни и да ги рисува директно във въздуха. Госу владее телекинеза и малко телепатия, а китсуне… легендарната сребърна лисица можеше да променя не само лицето си, но и цялото си тяло, дори да се превръща в предмети.
	— Тоест вие можете да си създадете каквото лице си пожелаете? — попитах ги аз.
	— Можем — кимна Месиел.
	— А защо тогава ходите… така?
	Така и не измислих как по-меко да нарека животинските муцуни.
	— Така ни е комфортно. Човешките лица за нас са прекалено неестествени — отговори китсуне и изведнъж муцунката й започна да се променя на човешка. — Въпреки че, ако искаш, мога да приема външния вид на някое момиче, което харесаш.
	Не знам откъде взе тази форма, но лицето на китсуне много ми заприлича на вокалистка на корейска поп група, при това след нанасяне на грим и обработка във фотошоп. Беше някаква неестествена филтрирана красота.
	Преглътнах нервно, но не от невероятната красота на „лисицата“, а по-скоро от самия процес на промяна на формата. Отстрани изглеждаше прекалено необичайно.
	И тук внезапно китсуне получи лек шамар по врата от Месиел и моментално се върна в предишната си животинска форма.
	— Китсуне, не хаби напразно енергия — той ме погледна и поясни: — Най-трудно ни е да поддържаме човешка форма, изисква твърде много енергия.
	Значи, както и подозирах, за годините под земята всички йокаи бяха отслабнали, макар и не толкова, колкото танукито. Ако бяха в по-добра форма, най-вероятно щяха да могат да защитят селището си от трупоядите. Ами да, версията на Садако, която срещнах в болницата, сама щеше да се справи с всички, но тя постоянно се хранеше с човешка енергия и беше с максимален, така да се каже, енергиен тонус.
	— Добре, след като сме готови с всичко, да активираме печата и да ни измъкнеш оттук — обобщи китсуне.
	— Разбира се, колкото по-бързо, толкова по-добре. Но остана още един малък проблем — леко смутено казах аз. — Дори два. Всъщност не знам как да минавам през скали. Това, че паднах тук отгоре беше случайност, не мога да контролирам този процес. И също така не знам накъде точно да тръгна и как да се ориентирам под земята.
	— Малък проблем?! — възкликна китсуне. — Това е много голям проблем! Дори гигантски, бих казала! Защо не ни каза за това, преди всички да сключим договорите?!
	— Очевидно е — отбелязах аз. — Иначе щяхте да откажете да ги сключите. А и, честно казано, тогава не мислех за това.
	Всички йокаи замълчаха, някои — впили гневен поглед в мен (както може би се досещате, това беше китсуне), а други — размишлявайки как да решат нашия вече общ проблем.
	— Може би трябва да излезеш навън и да се поупражняваш? — предложи Госу. — Можем да се опитаме да те защитим. Аз ще поддържам защитното поле, останалите ще отблъскват трупоядите.
	— И какво ще успее да научи? — раздразнено реагира китсуне. — Това е човек. Няма нужните умения и просто ще застине в камъка някъде по средата, погребвайки ни със себе си!
	Въпреки че от нейната лисича уста това прозвуча обидно, бях принуден да се съглася. Не мога да си представя колко трябва да се упражнявам, за да се движа свободно в камък и същевременно да усещам накъде да вървя.
	Шики сръга с лапа „котарака“.
	— Мес, ти не можеш ли да му помогнеш с твоята сила?
	— Вероятно — неуверено отговори Месиел. — Трябва да помисля.
	Погледнах озадачено първо към танукито, а след това и към „котарака“.
	— И в какво ще се състои неговата помощ?
	— Мес може да контролира способностите на другите йокаи — напомни Шики.
	— Знам, но аз не съм йокай — логично отбелязах аз.
	— Твоята способност е по-близо до нас, отколкото до хората — не се съгласи Месиел. — Доколкото разбрах, поглъщайки духовна енергия, ти вземаш способността на съществото, но все още не разбираш как да я използваш. Аз мога да използвам силата си и да ти помогна да попиеш рефлексите и уменията, които ще ти позволят да използваш тази способност.
	— Еха! — зарадвах се аз. — Това би било страхотно!
	Няма да ми навреди да се науча на този номер за в бъдеще. Със сигурност в работата си ще срещам още много същества и когато попивам чужди способности, ще мога веднага да ги използвам в моя полза. Освен това нещо подобно се случи наскоро, когато почти погълнах белия клоун. Тогава видях част от живота и емоциите на съществото, които обясняваха неговия произход. Има голяма вероятност този процес да може да бъде управляван по някакъв начин и аз да получавам не просто произволни видения, а само информацията, от която се нуждая.
	Отделихме малко време за създаване на план за залавянето на трупояда, още повече че вратата вече цялата беше покрита с вдлъбнатини и се държеше буквално „на честна дума“. Да губим ценни минути в празни дрънканици щеше да е глупаво.
	Добре поне, че вратата на килията се отваряше именно навън. По команда на „котарака“ Садако с помощта на косата си издърпа меча и със сила отвори вратата, отблъсквайки най-близкия шестметров трупояд, след което незабавно го обездвижи, оплитайки го с косата си. После Месиел със силен удар на меча му отряза крака, карайки го да падне на пода. В този момент китсуне атакува други три твари, които блъскаха по вратата, изблъсквайки ги настрани. Тогава Госу ни обви заедно с трупояда със защитна бариера, така че другите твари да не реагират на нас, оставяйки китсуне отвън, за да ги разсейва.
	— По-бързо — изхриптя старецът. — Ще издържа десетина секунди.
	По време на атаката успях да огледам пещерата: трупоядите бяха станали още повече и всички те си бяха организирали истински пир, поглъщайки телата на по-младите си събратя, които бяха загинали от моя „Духовен удар“. Явно имахме голям късмет, че благодарение на бариерата засега не ни обръщаха внимание.
	— Сложи ръка на челото на трупояда и погълни способността му — нареди Месиел, поставяйки лапата си на рамото ми. — Аз ще помогна.
	Като цяло вече разбирах как става и не беше трудно да започна процеса. Жалко, че все още не знаех какво друго, освен основната способност, дава поглъщането на душите на други същества. Цялата тази енергия отиваше някъде, може би за укрепване на собствената ми душа или за нещо друго. За съжаление, това не беше компютърна игра и нямах лента за енергията, която да запълвам, или числена стойност на прогреса ми. За ръководство за начинаещи само ще замълча, макар че точно сега определено не бих се отказал от нещо подобно.
	Следвайки енергията, започнах да виждам картини от живота на трупояда, които не се отличаваха с особено разнообразие: търсене на гъби и огромни червеи някъде дълбоко в земята, разкъсани на парчета и изядени млади индивиди, снасяне на яйца, отново изяждане на тези, които се излюпват от тях. Каква мерзост. Имаше и движения през камъка, но за самия процес не разбрах нищо. А после някой сякаш ме хвана за ръка и ме насочи в правилната посока и аз започнах да получавам не поредица от картинки, а конкретни и така необходими знания. За това как се движат вътре в камъка, как определят посоката и използват нещо като подземен ехолокатор. След приключване на „зареждането“ имах чувството, че винаги съм можел да правя всичко това.
	— Отстъпваме! — прозвуча до мен гласът на Месиел и аз отворих очи, осъзнавайки, че се намирам до главата на вече мъртвия трупояд.
	Бързо се върнахме обратно в килията, затворихме вратата и по нея веднага се стовариха ударите на следващия трупояд. Предполагам, че този, чиито способности и спомени погълнах, вече е разкъсан от другите твари.
	— Получи ли се? — нетърпеливо попита китсуне, чиито дрехи бяха още повече напоени с кръв. И изглежда някой беше отхапал почти половината от едната й опашка.
	— Да — потвърдих аз. — Сега знам кунг-фу.
	— Какво?! — ококориха се йокаите. — Откъде се появи това кунг-фу?!
	Само вдигнах рамене в отговор. Разбира се, в този свят никой не е снимал „Матрицата“, а дори и да го е направил, йокаите благополучно го бяха пропуснали, криейки се под земята. Между другото, те и телевизор не бяха виждали, така че това ще бъде откритие за тях. Едно от многото.
	— Знам как да управлявам способността и съм сигурен, че сега лесно мога да се измъкна оттук — обясних аз. — Благодарение на Месиел и неговата помощ.
	— Сигурен ли си? — уточни китсуне.
	— Яре-яре… Той не може да лъже — напомни Госу. — Хайде, да се махаме вече, вратата скоро съвсем на решето ще се превърне.
	— Готови сме да ти се доверим — потвърди Месиел. — Действай.
	— И само опитай… — започна китсуне, но аз не губих време и активирах създадените на корема ми руни. В същия момент Месиел обгърна всички йокаи със златната си сила и принудително ги прехвърли в нематериално състояние.
	Миг, и всичките шест йокаи изчезнаха. Изненадващо, но трупоядите веднага спряха да се блъскат по вратата, защото „основното ястие“, което ги подлудяваше, изчезна „от радара“.
	Поех си дълбоко дъх. Изглежда останах напълно сам. Е, сега оставаше съвсем малко — да заобиколя трупоядите и да се добера до повърхността. Вярно, имаше още един проблем, за който не казах на йокаите, а именно, че наред с уменията от възрастния трупояд получих и ясното разбиране, че всички те с радост похапват по-младите екземпляри. И най-вероятно точно за такъв ще ме възприемат благодарение на малкия ми размер.


>	Глава 9

	Известно време стоях и се вслушвах в случващото се отвън, за да се убедя, че трупоядите не се интересуват от мен толкова, колкото от йокаите. После внимателно се приближих до белязаната от ударите с нокти врата, с усилие извадих меча от жлебовете и много бавно я отворих. Въпреки ужасното мляскане, пируващите в пещерата твари не ми обърнаха абсолютно никакво внимание, въпреки че няколко от тях довършваха останките на убития от нас трупояд точно до мен. Аз буквално можех да чуя хрускането на костите и да усетя зловонния им дъх.
	Така, добре, изглежда всичко е наред, все още никой не се кани да ме изяде.
	След като се успокоих малко, аз внимателно тръгнах покрай стената към мястото, където беше затрупаният тунел, водещ към повърхността. Реших да взема меча на Месиел със себе си, той ми даваше малко увереност, макар много добре да осъзнавах, че срещу шестметровите трупояди едва ли щеше да ми помогне. Вярно, съдейки по всичко, което знаех сега за тези същества, докато наоколо има толкова много трупове, никой няма да тръгне да яде мен.
	Така се получи, че в допълнение към умението да минавам през камък бях „изтеглил“ и малко допълнителна информация за това как тези странни същества взаимодействат помежду си и живеят като цяло. Информацията продължаваше да се подрежда в главата ми и като си задавах мислено въпроси, периодично си „спомнях“ отговорите. Например, разбрах как намират жертвите си — трупоядите можеха да усетят всякакъв вид органична материя, която може да се яде. Дори през камъка. И се ядяха помежду си само в краен случай единствено поради факта, че получаваха просто отвратителен вкус, ако загинат от ноктите на собствения си вид! Природата беше избрала най-простия път, правейки така, че трупоядите да преминат към канибализъм само в най-краен случай. Е, поне имаха добър апетит — тварите ядяха винаги, когато не спят. За щастие най-едрите индивиди спяха през по-голямата част от времето между снасянето на яйца, затова и се бяха появили последни, явно моят мощен „Духовен удар“ ги беше събудил.
	„Изобщо не съм вкусен“ — повтарях си аз, докато внимателно вървях между огромните трупояди, които буквално като някакви багери изпращаха в зъбатите си усти дребните тела с взривени глави. Естествено, разбирах, че в дадения момент съм им абсолютно безинтересен, но въпреки това се страхувах от тези твари, защото едно неловко или, напротив, твърде ловко движение, и щях да се окажа в нечия паст.
	От подземното селище в японски стил бяха останали само основите, и то не целите. Трупоядите дори не си правеха труда да ги прекрачват, а просто минаваха през тях. Това ми подсказа, че с помощта на тяхната способност можех лесно да преминавам не само през обикновен камък, но и през каменни стени. Сигурен съм, че ако бях крадец, бих се обогатил, макар че шансът все още си го има, нали новата ми способност ще бъде с мен още почти денонощие. Оставаше да се измъкна оттук и по някакъв начин да разреша въпроса с неморалността на такъв акт, и дори не съм сигурен кое ще е по-трудно.
	Когато вече се приближавах до камъните, които блокираха изхода от пещерата, един от трупоядите рязко се изправи и обърна безоката си муцуна към мен. За малко да стана пелтек, но някак успях да се сдържа и не побягнах. Вече знаех, че движещите се организми ги привличат много повече от неподвижните — хищническият инстинкт в най-пълната му форма. Все пак е по-важно първо да изядеш това, което бяга, а вече мъртвото винаги можеш да се върнеш и да го изядеш после.
	Застинах на място, без дори да смея да си поема дъх, и изчаках, докато трупоядът се върне към храната си, след което продължих да вървя към блокирания тунел. Стигнал до него, аз внимателно докоснах камъка и с леко усилие на мисълта принудих ръката си да мине през него. Получи се толкова лесно, сякаш винаги съм го правил. Нямаше неприятни усещания или дискомфорт, бях сигурен, че напълно контролирам този процес.
	Следваше пробно влизане с цяло тяло.
	Поех си дълбоко дъх и прекрачих в камъка. Най-трудно ми беше да се заставя да не затварям очи, за да мога все пак да се ориентирам вътре. От паметта на трупояда знаех теорията за „отличен“, но практика определено ми липсваше. И най-важното, сивите твари можеха да останат без въздух много дълго време, все пак в камъка нямаше какво да се диша, а аз бях ограничен от времето, за което мога да задържа дъха си. Никога не бях се опитвал да засичам времето, но едва ли ще издържа повече от минута. Припомняйки си какво казаха йокаите за тунела, водещ нагоре, той беше около триста метра. Ще измина ли толкова много за минута? А ако в това време се и изгубя някъде?
	След като преброих до шестдесет, направих крачка назад от камъка и си поех дъх.
	Уф, няма да е лесно. Е, поне разбрах, че определено няма да се изгубя — камъкът, гледан отвътре, имаше различна плътност и този, който беше затрупал тунела, беше различен. Така че буквално виждах пред себе си това, което доскоро беше подземен тунел. Също така се убедих, че способността на трупоядите ми позволява да остана в дрехите си и дори запазва телефона и гофуто в джоба ми непокътнати. Изненадващо, но дори мечът в ръката ми мина през камъка заедно с мен.
	Добре, време е. Ще измина двадесетина крачки, ако нещо се обърка, ще се върна обратно.
	Преди да тръгна се обърнах с намерението да хвърля прощален поглед на пещерата и веднага видях черно-белия клоун да стои точно пред мен. Усмихвайки се злорадо, той изразително прокара пръст по шията си, а после извади иззад гърба си глава. Вглеждайки се по-внимателно, осъзнах, че това е всичко, което беше останало от бедния Капа.
	— Ах, ти, гадино — изсъсках аз. — Жалко, че не те погълнах изцяло.
	Клоунът беззвучно се захили и хвърли главата към мен. И ако докато главата на йокая беше в ръцете на клоуна трупоядите по никакъв начин не реагираха, то в момента на полета абсолютно всички твари внезапно се обърнаха към нея. Миг, и всички се втурнаха след главата, която се претърколи точно в краката ми. Виждайки дузина и половина огромни сиви същества, тичащи право към мен, леко се шашнах, но бързо се опомних и хукнах покрай стената, опитвайки се да се отдалеча възможно най-далеч от главата.
	Но клоунът не се беше отказал, притича до главата и я ритна в моята посока. Тук вече наистина нямах други варианти и нямаше смисъл да отлагам тръгването си. Затова без колебание се гмурнах в камъка и бързо „отплувах“ далеч от пещерата, като периодично се оглеждах, за да се уверя, че трупоядите не ме следват. Изненадващо, но гледайки през камъка, съвсем ясно видях яркото сияние от главата на йокая, преди да бъде разкъсана на части от сивите твари. Това обясняваше защо трупоядите реагираха толкова активно на йокаите, толкова много душевна енергия буквално ги подлудяваше, ако, разбира се, именно това беше сиянието, което видях.
	Усещанията при движение вътре в камъка бяха такива, все едно ходя под вода. Усещах силно съпротивление, а гледането вътре в камъка имаше доста интересен ефект, сякаш бях във виртуална игра с много тъмна и посредствена графика. Вървях и ясно виждах границите на тунела, а далеч напред неочаквано се появи изход към открито пространство. Изглежда имах късмет и срутването не беше засегнало изцяло подземния тунел, а само част от него. Това означаваше, че ще имам възможност временно да изляза от камъка и съвсем буквално да дишам.
	Откритото пространство беше слабо осветено от мъх по стените, но беше абсолютно празно, и това беше добрата новина. Трупоядите и проклетият клоун останаха назад и това само ме радваше. Известно време стоях и се взирах в камъка, опасявайки се от появата им, при това повече ме притесняваше клоунът, който явно беше решил да се разправи с мен. Какви са шансовете той да не може да минава през камък? Минимални, което означаваше, че е някъде наблизо и чака нова възможност да ми погоди номер. Така че по-добре да се махам оттук възможно най-бързо.
	Продължих да се придвижвам към изхода, от един оцелял фрагмент от тунела към друг, докато не се издигнах на по-горното ниво. И тук ме очакваше неочаквана находка — на камъните се виждаше човешко тяло, вече не живо, но все още топло. Зрението на трупоядите донякъде напомняше термично зрение, само че показваше в цвят не точно топлината, а наличието на живот и на душевна енергия в органичната материя. Така че можех да разбера, че човекът вече е мъртъв, но в него все още има душевна енергия.
	Но откъде се е взел тук човек?
	За съжаление, трупоядите не можеха да прекарват органична материя през камъка. Затова и аз не можех да измъкна тялото оттук и да разбера що за човек е загинал при предизвиканото от мен срутване. След още няколко десетки крачки спрях точно преди да изляза от камъка в свободно пространство, виждайки пред себе си още шестима души. Този път живи. Явно бяха хора, изпратени да ме търсят, може би това беше сестра ми заедно с хората на Князев и Джен, хванати в капан от срутването, провокирано от мен и Шики. Интересно, но от хората се излъчваше много по-слабо сияние, отколкото от мъртвия йокай.
	Много исках да разбера дали това са те, но просто така да изскоча от стената пред очите им беше твърде рисковано. Като нищо щяха да ме надупчат с куршуми преди да успея да си отворя устата. Разбира се, на теория знаех как трупоядите пропускат куршуми през телата си, но определено не исках да преминавам към практика. Докато стоях и размишлявах, забелязах, че целият под около хората е осеян с телата на мъртви трупояди, а също и няколко кръгли бучки органична материя.
	Като не измислих нищо по-добро, аз изпънах ръката си с телефона напред и бавно я подадох навън. След като се уверих, че никой не стреля по мен, излязох целия.
	— Рома! — радостно изписка сестра ми и веднага се увеси на врата ми, като едва не ме върна обратно в камъка. — Жив си!
	Озовахме се под прицела на няколко души, включително Джен и няколко други военни в униформи на СБРЗО. Вярно, нямаха огнестрелни оръжия, само метателни ножове и хладни оръжия. Недалеч Марго Морети ровеше в купчина отломки, а до нея Джеймс рисуваше нещо върху каменната стена.
	— Жив съм — изстенах в отговор. — Но няма да е за дълго, ако не ме пуснеш.
	— Няма да те пусна — твърдо заяви Ника и ме стисна още по-силно. — Иначе пак ще пропаднеш в земята или ще ни изненадаш с нещо друго!
	Оставяйки четката, Джеймс Харнет ме погледна с леко любопитство и това, което предизвика най-голям интерес в него, беше коремът ми. Въпреки че носех дрехи, медиумът някак успя да усети скрития печат. Аз едва забележимо поклатих глава, опитвайки се да намекна, че не искам да засягам тази тема точно сега и, изглежда, медиумът ме разбра.
	— Сякаш това може да ни учуди — промърмори Джен, кимайки ми в знак на приветствие.
	Другите двама непознати бойци, осъзнавайки, че не съм опасен, се отместиха встрани, като продължиха внимателно да наблюдават стените на малката, в сравнение с тази на йокаите, пещера. Между другото, това място изглеждаше доста необичайно: на пода с помощта на камъни бяха оформени нещо като гнезда, а вътре лежаха някакви или сиви сфери, или яйца. Очевидно това беше мястото, за което споменаха йокаите — тук се размножаваха трупоядите.
	— И откъде имаш този меч? — със закъснение забеляза Ника, макар че едва не се беше нанизала на него, когато се хвърли да ме прегръща. Тя веднага грабна оръжието от ръката ми и започна внимателно да го оглежда. — Толкова е старинен и идеално балансиран! И явно не е от обикновен метал. Да не си намерил съкровище там?!
	— Може и така да се каже — кимнах аз. — Долу имаше цяло градче, но след това всичко беше изгълтано от трупоядите.
	Наистина се надявах, че няма да се хванат за формулировката, защото не казах нищо за жителите. Един правилно зададен въпрос и ще трябва да им кажа всичко.
	— Трупояди? — повтори Джеймс, гледайки ме с много странен поглед. Не беше ясно дали наистина се радва да ме види или, напротив, е разстроен, че никой така и не ме е изял.
	— Сивите твари. Така ги наричат обитателите на подземното градче.
	— Кой-кой?! — ококори се сестра ми. — Трябва да ми кажеш всичко! Къде изчезна, какво прави и най-важното — с кого?!
	Изобщо не исках да разказвам за йокаите пред всички, и особено пред бойците от СБРЗО и монахинята, тяхната реакция към йокаите можеше да не е твърде адекватна. Ненапразно Джеймс крие, че асистентката му е ханьо. Но и не можех да лъжа, така че тъкмо се канех да започна дългия разказ за убежището на йокаите, когато Марго Морети ме прекъсна. Тя сякаш чак сега забеляза появата ми, откъсвайки се най-накрая от яйцата на трупоядите, и веднага се озова до мен.
	— Мина през стената като тях! — обвинително възкликна тя, оглеждайки ме толкова придирчиво, че отново се почувствах като лабораторна мишка. — Трябва да знам всичко за това как си получил тази способност! И всички усещания по време на преминаването! А щом се измъкнем оттук…
	— Ако се измъкнем — поправи я Джеймс. — Тунелът е затрупан и кислородът ни намалява. Не знам дали силите ми ще стигат да проправя изход — той внимателно ме погледна. — И обясни ми, момче, по каква причина главите на сивите създания изведнъж започнаха да се пръскат като презрели плодове? Имам чувството, че по някакъв начин си свързан с това.
	Моят учител, както винаги, изглеждаше отвратително спретнат, сякаш не се намира в пещера под земята, а в кабинета си. Всички останали бяха покрити с прах от глава до пети, но Джеймс си оставаше чист и свеж, като сутрин на брега на океана.
	— Да, това бях аз — признах честно.
	— Това беше „духовен удар“, нали? — продължи да разпитва медиумът. — Трудно е да не позная това, на което те научих самият аз. Очевидно и земетресението е станало по същата причина, нали? Просто не разбирам как си успял да вложиш толкова много енергия в гофу.
	Почесах се по тила, опитвайки се да се сдържа да не отговоря подробно на въпроса.
	— Е-е, това не е толкова лесно за обяснение. Първо беше създадена защита, захранвана от естествени енергийни потоци…
	— Значи заради теб загинаха нашите момчета — гневно избухна единият от демоноборците. Сигурен съм, че ако Ника, Джеймс и Джен не стояха до мен, той щеше да ме удари и, честно казано, щеше да има право. От самата ми поява се страхувах да попитам къде е Князев и колко още други бойци са тръгнали с тях да ме търсят. Наистина се надявам моят „духовен удар“ да не е причинил смъртта им.
	— Ако някой е загинал при срутването, то да — не отрекох аз. — Но там долу имаше хиляди от тези същества, нямах друг избор. И с тази атака вероятно спасих всички останали.
	Изричайки тези думи на глас, почувствах облекчение. Така си беше, ние наистина нямахме друг избор и като унищожих толкова много трупояди, успях да спася спасителния екип.
	— Хиляди — повтори Марго. — Това са пълни глупости! Такъв брой същества няма с какво да се хранят под земята!
	— По-късно задължително ще ви обясня как и с какво се хранят. И въобще така се получи, че знам всичко за трупоядите, може да се каже, от първо лице — отговорих раздразнено. — Но сега не е моментът, трябва да те измъкнем от тук възможно най-бързо. Ако тук дойдат възрастните екземпляри, едва ли ще успеем да ги отблъснем на толкова малко пространство.
	Ника изсумтя.
	— Вече видяхме големи… трупояди, както ги нарече. Не е проблем да се справим с тях.
	— Шестметрови? — уточних аз.
	— А, не чак толкова големи — веднага посърна сестра ми. — Сигурен ли си? Може би грешно си преценил?
	Само поклатих глава в отговор.
	— И това не е всичко. Освен трупоядите, там броди и… някаква същност, която може да се вселява в хората. Добре ще е някак да се защитим от нея…
	— Отсега нататък по-подробно — намеси се медиумът. — Каква същност?
	Съвсем накратко разказах за клоуна и как той се е вселил в един от жителите на подземното градче, без да уточнявам какви точно са тези жители.
	— Няма проблем, съдейки по описанието, това е някакъв древен дух — спокойно отвърна Джеймс, след като внимателно ме изслуша. — Ще мога да почувствам присъствието на подобна същност и ще се справя с нея.
	— Той може да доведе трупояди със себе си. Така че най-добре да се махаме оттук възможно най-бързо.
	— И без това не планирахме да оставаме тук — отбеляза Джеймс, кимвайки към руните, изписани върху камъните. — Подготвил съм всичко, за да разчистя срутването, но не знам докъде се простира.
	— Това не е проблем — зарадвах се аз. — Ще отида да погледна.
	— Стой! — сестра ми ме хвана за ръката. — Никъде няма да ходиш! Стига вече.
	Трябваше да отделя известно време, за да я успокоя. В същото време много внимателно разбрах колко хора са слезли да ме търсят и какво се е случило тук, долу. Оказа се, че срутването не е паднало върху целия спасителен екип, а само го е разделил. Джеймс, като медиум, можеше да почувства, че Князев и другите бойци са живи, въпреки че няколко души все пак бяха загинали под рухналия свод на подземния тунел, включително и боецът, покрай който бях минал. Но Джеймс можеше да се справи със срутването, като използва руни, които разрушават атомната връзка вътре в камъка, точно тях рисуваше в момента, когато излязох от стената. Основният проблем за медиума беше, че не може да определи точния размер на срутването и да се свърже с хората от другата страна, за да ги предупреди за използването на руни, тъй като всеки човек, попаднал под тяхното действие, също щеше да бъде мигновено унищожен.
	— Преброй колко стъпки продължава срутването и предупреди хората от другата страна да се отдалечат — нареди ми Джеймс.
	След като обещах на сестра си, че само отивам и се връщам, аз пристъпих в камъка и тръгнах през срутването, броейки крачките си. Двайсетина метра по-късно, виждайки свободно пространство и силуети на десетина души, аз отново много внимателно протегнах ръката си с телефона извън камъка. А после също толкова бавно излязох целия.
	За мое голямо облекчение тук ме посрещна самият Князев и демоноборците, сред които беше вече познатият ми Док. Най-неочаквано беше присъствието на ханьото, която ме посрещна с радостна усмивка, но очите й блеснаха с червена светлина така, че на мен самия ми стана малко неловко.
	— Миришеш много странно — каза тя, като ме подуши. — Една такава смесена миризма…
	— Има си хас — казах припряно, опитвайки се да й покажа с поглед да не задава излишни въпроси. — След толкова много пълзене под земята.
	Нямах време да обяснявам, така че просто дадох на Князев гофуто със запечатаното късче от душата на жена му и му казах какво смята да прави Джеймс. Моята способност да минавам през камъни не я коментирахме, макар да виждах, че Князев много иска да попита откъде се е повила.
	— Главното е да не се провокира ново срутване — отбеляза един от бойците. — Започнахме да махаме камъните, но всичко тук едва се крепи.
	И тогава забелязах, че покрай стените на тунела са разположени купчини камъни, големи и тежки. И всичко това явно беше някак преместено от срутването. Освен това таванът на тунела също изглеждаше променен, все едно е по-укрепен или нещо подобно.
	— Аз съм добър в сферата на земята — обясни демоноборецът. — Но вече изчерпах всичките си сили.
	Оставаше ми да се надявам, че Джеймс знае какво прави. Още повече, че руните на стената бяха много сложни, едва ли включваха само отстраняване на камъните.
	Когато се върнах обратно в пещерата с яйцата на трупоядите, открих удивителна сцена: Джеймс държеше за врата малкия черно-бял клоун и го оглеждаше с любопитство. Доколкото виждах, докосваше същността с помощта на кожени ръкавици с изписани върху тях руни. И както той, така и хората около него можеха да видят клоуна благодарение на висящото във въздуха над Джеймс гофу.
	— Ти за тази същност ли говореше? — спокойно попита медиумът.
	— Да — потвърдих, гледайки подозрително доволната усмивка на клоуна. — И той просто се е появил тук? Може би е имал нещо в ръцете си?
	— Тази твар хвърляше някакви парчета месо — леко се намръщи Джеймс. — Но в това едва ли има опасност. Просто поредната луда същност, няма смисъл да се търси логика в действията й.
	Бързо се огледах и веднага разбрах, че сред бъркотията от тела на сиви твари е просто невъзможно да намеря месото, което беше хвърлял клоуна. Въпреки че, ако използвам вътрешното зрение на трупоядите, можеше и да опитам.
	— Хвърлял е месо от йокаи, то привлича трупоядите многократно по-силно от човешкото — обясних аз, след като затворих очи и се опитах да активирам „органичното“ си зрение. Трупоядите нямаха очи, така че от тях не получих знания как да го направя. — Трябва спешно да се махаме оттук! Не знам от колко далеч могат да усетят йокаи, но е по-добре да не рискуваме.
	И тогава „зрението на трупоядите“ най-накрая се включи и аз видях множество парчета месо от йокаи, разпръснати наоколо, светещи на фона на бледите тела на сивите твари буквално като ярки фенери. А най-главното беше, че точно над Джеймс беше увиснала огромна твар, която се канеше да му отхапе главата. Въпреки че най-вероятно трупоядът беше привлечен от месото на йокаи в краката на медиума, това едва ли променяше нещо.
	— Джеймс, отдръпни се! — извиках аз.
	Но трупоядът вече нападаше, буквално падайки отгоре върху медиума.


>	Глава 10

	Но Джеймс ненапразно беше смятан за най-добрия медиум на Барса, той не само успя да отскочи настрани, но и залепи някакво гофу на трупояда, което моментално взриви главата му по-добре от която и да е граната. За съжаление му се наложи да пусне клоуна и гадината бързо изчезна в една от стените, отново избягвайки развъплътяването.
	— Още един отляво, срещу руната! — предупредих аз и Джен и Ника посрещнаха току-що изскочилото същество първо с хвърлен нож, а след това и с удар на меч, разрязвайки главата му наполовина.
	— Отгоре, над Марго!
	Монахинята и не мислеше да отстъпва. Тя замахна и хвърли светещия си боздуган право в огромната муцуна на трупояда, превръщайки я в разцъфнало кърваво цвете. Както обикновено се случваше с тези същества, веднага щом умря, то престана да поддържа състоянието на преминаване през камъка и срязаните му останки паднаха на пода. Монахинята съвсем спокойно отстъпи встрани, за да не се изцапа, и вдигна от земята падналия боздуган.
	— Къде другаде? — напрегнато попита сестра ми.
	— Вдясно! — посочих точното място, където щеше да се появи следващият трупояд. — Ето там!
	Сега Ника държеше два меча в ръцете си — собствения си и този, който бях донесъл, така че тя ги размаха на кръст и изпрати въздушна вълна във формата на „хикс“, разрязвайки съществото на четири части. Вторият трупояд беше старателно нарязан на парчета от размахващите къси широки мечове демоноборци.
	— Още?
	— Засега няма — отговорих аз, оглеждайки се със „зрението на трупояд“. Страхувах се да отворя очи, за да не загубя концентрация и да пропусна нещо. — Но не мисля, че ще продължи дълго.
	— Тогава трябва веднага да тръгваме — логично реши Джеймс. — Ти предупреди ли хората отсреща?
	— Предупредих ги — потвърдих аз. — И изчислих разстоянието.
	Информирах медиума колко стъпки продължава срутването и започнахме да се подготвяме за активирането на руните. Марго Морети накара всеки демоноборец да вземе по няколко яйца за бъдещо изследване. Тя искаше да впрегне и останалите, но Джен се направи на глуха, а Ника много изразително завъртя пред носа й меча, който беше взела от мен. Все пак сестра ми не можеше да я понася и постоянният интерес на монахинята към моите способности само усилваше тази неприязън.
	— Слушай, Джен, вземи няколко яйца, но не за Морети, а лично за мен — помолих аз телохранителката.
	— А на теб защо са ти? — леко се учуди тя.
	— Възможно е с тяхна помощ по-късно да успея още веднъж да придобия способността да преминавам през стени — отговорих тихо. — Никога не знаеш кога ще ти потрябва.
	Джен разбиращо кимна и веднага взе три яйца с големината на диня, с което предизвика радост в монахинята. Сигурно ще се разстрои, когато разбере, че не са за нея.
	— Готови? — попита Джеймс. — Михайлова?
	— Да — потвърди сестра ми.
	Медиумът активира руните и камъкът зад тях започна да се посипва вече под формата на пясък. Проходът се получи доста малък, малко над метър висок и също толкова широк, и целият се оказа задръстен с пясък. И тук се намеси сестра ми, която с някаква въздушна техника издуха целия пясък от другата страна на тунела. Стана забележимо, че Джеймс всъщност е предвидил възможно срутване и е укрепил камъка около отвора, повърхността му беше гладка като мрамор. Освен това с новото си зрение виждах разлика в плътността.
	Приведена, цялата ни група се втурна през тунела, а аз, въпреки че сестра ми беше против, се придвижвах последен, като периодично се оглеждах. Все пак само аз можех да предупредя за нова атака на трупоядите. Чувствайки, че вече доста добре се справям с новата способност, аз дори не се навеждах, а вървях с тяло, потопено над гърдите в камъка. Разбира се, това беше по-скоро фукане, отколкото необходимост, но съм сигурен, че отстрани изглеждах много необичайно, особено когато се появих пред Князев и бойците му от другата страна.
	И моята награда беше изненадан вик на един от бойците при появата ми.
	— Имам много въпроси — раздаде се гласът на Князев до мен. Все пак със затворени очи можех да „виждам“ околните само като топки органична материя и да ги различавам не беше никак лесно. — Сигурно ли е, че там не е останал никой друг?
	— Да — отговори кратко един от демоноборците. — Шейн загина още преди срутването, а при вас?
	— Всички са живи, но имаме тежко ранени.
	След кратък обмен на информация обединеният отряд продължи движението си към изхода. За щастие трупоядите повече не ни нападнаха, може би ги бяха разсеяли разпръснатите от клоуна останки на бедния йокай или просто бяха прекалено далече, за да ни усетят. Докато се издигахме към нивото на метрото, всичко беше съвсем спокойно, с изключение на това, че тук-там срещахме останки на трупояди с взривени глави. Аз продължавах да вървя със затворени очи, така че виждах и телата на съществата, които бяха вътре в каменните сводове. Бях изумен колко мощен Духовен удар сме създали, успял да убие толкова много трупояди, и колко е добре, че не е навредил на хората.
	Едва когато се озовах в изкуствената част на подземния тунел, успях да се отпусна и да отворя очи. Все пак да се придвижваш така постоянно не беше много комфортно.
	— Всичко наред ли е? — притеснено попита Ника, приближавайки до мен.
	— Да — потвърдих аз. — Наоколо няма никакви трупояди, явно сме излезли извън зоната им на чувствителност.
	— Всъщност питах за самия теб — усмихна се момичето. — Не си ли пренапрегнат?
	Поклатих глава отрицателно.
	— А колко далеч можеш да гледаш в камъка?
	— Ами около пет-десет метра в дълбочина, предполагам.
	— Готино! — зарадва се Ника. — А можеш ли да различаваш благородни метали?
	Уау, браво на сестра ми, изобщо не се сетих за това.
	— Не знам — отговорих за нейно разочарование аз. — Виждам плътността на скалата, но дори не мога да си представя как може да е свързана с металите.
	— Ясно, значи ако поекспериментираш, може и да измислиш нещо… Слушай, Ромка, а какво е чувството, когато минаваш през камък? — продължи да задава въпроси момичето.
	Марго Морети внимателно слушаше всяка моя дума, така че забавих малко, за да може тя да ни подмине. Не ми харесваше повишеният й интерес към личността и способностите ми.
	— Трудно е да се обясни. Сякаш вървиш под вода и само с усилие на мисълта можеш да се движиш във всяка посока. В същото време движиш ръце и крака, но по-скоро по навик.
	Все още усещах върху себе си погледа на Марго Морети и той сякаш не вещаеше нищо добро. Ако зависеше от нея, от депото веднага щях да бъда откаран в църковната лаборатория, независимо от моите желания.
	— Ще ми разкажеш ли какво се случи там долу? — със заговорнически шепот попита Ника, след като видя, че Морети е отминала напред.
	Поклатих глава отрицателно.
	— После, след като се измъкнем оттук. Ами ако монахинята, с Божията помощ и с нейния жезъл, не само унищожава враговете си, но и чува отлично от разстояние.
	— Прав си… Но поне намери ли последната частица от душата?
	Кимнах към Князев:
	— Вече му я дадох.
	— Е, поне имаше смисъл да идваме тук — въздъхна момичето, оглеждайки коридора с отвращение.
	— Мислех, че обичаш приключенията — отбелязах саркастично.
	— Не и под земята — недоволно изсумтя Ника и потръпна. — Оказа се, че мразя пещери. Дори не мога да си представя как успяваш да минаваш през камък, това е като кошмар наяве. Не те ли е страх, че може да направиш грешка и да останеш завинаги вътре?
	— Не ме беше страх, докато ти не го каза — пошегувах се аз и вече по-сериозно добавих: — Не, изобщо не ме е страх, сега се чувствам така, сякаш съм се родил с тази способност. Ти нали не се страхуваш, че можеш да забравиш как да дишаш и да се задушиш.
	За това, че преди помощта на Месиел всичко беше различно, се опитвах дори да не мисля. Сега, знаейки всички нюанси, разбрах колко правилно съм постъпил, като не се гмурнах в тези камъни без това знание.
	— Не ме е страх — изкикоти се момичето. — Но тук е толкова неуютно, че направо ти секва дъха.
	Хм, изглежда през този дълъг ден безстрашната ми сестричка е успяла да развие клаустрофобия. Какво пък, можех да я разбера, особено след предизвиканото от мен земетресение и срутването на подземния тунел. Но като цяло имах чувството, че тя беше единствената, която поне малко нервничеше.
	Миси, например, крачеше до Джеймс сякаш не е в изоставено депо, а на подиум. Удивително е как успяваше да върви толкова плавно по траверсите на токчета, според мен само с това тя издаваше мистичния си произход. И като стана дума за него…
	Приближих до Джеймс и тихо прошепнах:
	— Помните ли, че казах, че месото на йокаите привлича трупоядите? Може би това ще се случи и сега… — погледнах изразително към Миси. — Учудвам се, че не реагираха по-рано.
	— Очевидно е — трепна Джеймс, явно недоволен от това, че говоря за тайната на Миси толкова близо до демоноборците и монахинята. — Тя има маскировка на всички нива, как иначе би се движила свободно из града? А колкото до йокаите, ще поговорим малко по-късно, както и за подозрителния печат на корема ти.
	Ха, как е успял да разбере, че под дрехите си имам печат, и още повече, че е подозрителен.
	— Но това не е всичко — настоях аз. — Клоунът, който пуснахте, се всели в един от йокаите и предизвика касапница. Трябва да сме по-внимателни, за да не повтори нещо подобно сега с Миси.
	Ханьото ме погледна с насмешка, а в дълбините на очите й заиграха кървавочервени искри.
	— Що за глупости? Обсебен йокай?
	— Подземните жители реагираха по същия начин, а после клоунът се всели в танукито.
	Миси рязко спря и ме хвана за гърдите.
	— Тануки⁈ Видял си там долу тази твар?
	— Хм… хайде да не задълбаваме сега в тази тема — казах припряно. — Просто ми повярвайте, че тази същност е много опасна.
	— Явно си разбрал нещо неправилно — изсумтя Миси. — Танукитата са известни измамници, той просто ти е изнесъл представление. Във всеки случай точно над мен никое същество не може да поеме контрол.
	Остана ми само да завъртя очи и да изсумтя гневно, безсилен да ги убедя във възможната опасност. Доста ме притесни и това, че привлякохме вниманието на някои от бойците и дори на монахинята, а специално нейното изобщо не исках да привличам.
	— Само бъди по-предпазлива — помолих ханьото. — Ако внезапно се появи бял клоун…
	Исках да кажа „бягай“, но един красноречив поглед на Миси ме накара да замълча. Изглежда подобно на другите йокаи, с изключение на Шики, и тя беше твърде горда и самоуверена, за да бяга от каквото и да било.
	— Просто кажи на Джеймс или на мен, за да се справим с него — промърморих тихо. — Все пак той не е материален, няма как да му изтръгнеш гръкляна.
	Миси само изсумтя в отговор.
	— Тогава ще му изтръгна нещо друго.
	Напуснахме депото без инциденти, което беше изненадващо. Отвън ни посрещна доста приличен отряд демоноборци, макар че униформата им беше малко по-различна от тази на Князев и хората му. Значката с муцуна на демон и два кръстосани меча отгоре си беше там, но по някаква причина липсваха елементите на мотоциклетната броня. Разбира се, аз я наричах така по аналогия, едва ли службата за сигурност наистина използва аксесоари за мотоциклети. Но това както и да е, самата среща не беше много добродушна — те насочиха оръжия срещу нас!
	— И какво означава това? — навъсено попита Князев.
	Иззад бойците излезе дебел мъж в официален костюм, което на това място изглеждаше доста глупаво. На всичкото отгоре костюмът изглеждаше намачкан и прашен, сякаш човекът поне няколко пъти е падал по пътя за насам. Всъщност май само Джеймс знаеше как да поддържа костюма в идеално състояние навсякъде, не бих се изненадал, ако това беше една от супер способностите му като медиум.
	— Олег Князев, вие сте обвинен в неправомерно използване на ресурсите на СБРЗО за ваши лични цели. Отново. Но този път… — силното запъхтяване, сякаш дебелакът беше тичал насам колкото се може по-бързо, не позволи на мъжа веднага да завърши изречението. — Този път наказанието няма да е толкова леко.
	Мислех, че Князев ще започне да спори с този неприятен тип или просто ще го прати на майната му, но едрият мъж прие думите му абсолютно спокойно.
	— Справедливо — призна той.
	Сякаш Князев, а не аз, е принуден да казва само истината. Можеше да измисли някакво извинение, например, че от депото са плъзнали сиви същества и той е дошъл тук, за да разреши този проблем. Доколкото разбрах, никой не иска да се занимава с това място и най-важното, не се знаеше какво се случва долу и колко много са се размножили трупоядите. Вярно, че доказателствата за огромната им популация с всяка минута вероятно стават все по-малко и по-малко благодарение на техния канибализъм, но все пак, ако веднага изпратят хора там, то все още имаше голям шанс да се видят планини от трупове на сиви твари.
	Ника известно време се оглеждаше и се опитваше да се обади на някого по телефона.
	— А къде са моите хора?! — обърна се най-накрая тя към дебелия мъж, явно отговорен за всичко случващо се.
	— Имате предвид въоръжените терористи, проникнали без разрешение на територията на охраняем обект? — без да я поглежда, отвърна дебелакът. — Арестувани са, разбира се. Както, между другото, и вие шестимата.
	Марго Морети, който дотогава с майчинска нежност поставяше яйцата на трупоядите на земята, присви очи към дебелака.
	— Шестимата? Ще арестувате представител на църквата, който прави изследвания по лична заповед на Владиката?
	— Имах предвид шестимата заедно с Олег Князев — бързо се поправи дебелият, докато гледаше огромните сиви яйца. — Сигурен съм, че имате всички необходими разрешения и моите хора с удоволствие ще ви помогнат с вашите… образци.
	— Значи искате да ме арестувате? — искрено се изненада Джеймс и демонстративно оправи сакото си. — Уверен ли сте в решението си? Асоциацията ще е много недоволна, че СБРЗО пречи на медиум да си върши работата по защита на жителите на Барса от мистични същности. Сигурен съм, че в бъдеще това може да нанесе сериозни щети на добрите отношения, изградени между нашите структури в резултат на дълга и ползотворна съвместна работа.
	Дебелият направи гримаса като от зъбобол.
	— Какво говорите, никой не се кани да ви арестува. Просто се изразих неправилно, това е само формален разпит…
	— Разпит? — повиши глас Джеймс.
	— Обмен на информация? — предпазливо уточни дебелакът и след красноречивото мълчание на медиума добави: — Доброволен обмен на информация?
	Джеймс Харнет благосклонно кимна.
	— Това е възможно само при условие, че моят ученик ще отговаря на всички въпроси само в мое присъствие.
	Не съм сигурен, че медиумът ще успее да ми затвори устата, за да не ми позволи да кажа истината, но загрижеността му за мен се оказа неочаквана и приятна изненада. А после започна неразбираема бъркотия, по време на която ние с Ника, Джен, медиума и ханьото бяхме отведени настрана, а Князев и неприятният дебелак дълго разговаряха за нещо на висок тон. След петнайсет минути Князев дойде при нас и с виновно изражение на лицето поясни:
	— Извинете ме, че заради мен попаднахте в такава ситуация. Поех цялата вина върху себе си, всички вие действахте като наети от мен специалисти и не носите отговорност за проникването в забранената зона. Сигурен съм, че скоро ще ви пуснат, въпреки че все пак ще се наложи да отговаряте на въпроси за случилото се под земята.
	Мразя въпроси. Сигурен съм, че ако честно разкажа за всичко, което ми се случи в пещерите под депото, никой никъде няма да ме пусне. Но как да избегна разпита?
	— А този дебелак кой е? — недоволно попита Ника, явно вече мислено си представяше как ще му отсече главата с един от мечовете, които, между другото, все още не ни бяха конфискували. Също така никой не тръгна да взема насила яйцата на трупоядите от Джен, въпреки че Марго направи опит, но Ника толкова яростно се втурна да ги защитава, все едно смяташе лично да ги излюпи.
	— Това е Гарибалди, новият шеф на СБРЗО на Барса — намръщи се Князев. — Неприятен тип. Началството се възползва от възможността и ме замени с по-лоялен човек.
	Джеймс погледна замислено Князев и прехвърли нещо наум.
	— Ако искаш, да се отървем от него?
	— Да го убием?! — не стана ясно дали се зарадва или възмути Князев.
	— Що за мисъл? — подсмихна се медиумът. — Мога да задействам някои връзки, за да го свалят от тази длъжност. Ще се изненадаш, ако разбереш колко хора на високи позиции са ми длъжници.
	Брадатият мъж се намръщи.
	— Ами не, не искам да се присъединявам към този дълъг списък. Сам ще се оправям с проблемите си.
	— Аз само предлагам — сви рамене медиумът.
	Още известно време те обсъждаха нещо помежду си, скоро и монахинята се присъедини към тях. Разбира се, говореха за обединяване на частиците от душата на Князева, но, честно казано, това в момента не ме интересуваше особено. Изведнъж осъзнах, че съм много, ама много гладен. Не беше просто глад, а зверски глад! Сякаш в стомаха ми се е образувала черна дупка. С усилие се справих с порива и помолих сестра ми да ми донесе нещо за ядене, но намирането на храна на това място се оказа доста проблематично. Бях спасен, колкото и да е странно, от Джеймс, който извади шоколад от вътрешния джоб на якето си, а аз го глътнах направо с опаковката. Дори не разбрах как го направих. Но това изобщо не утоли глада ми.
	— О-о, тук имаме истински проблем — коментира медиумът. — Очевидно преминаването през стени много изтощава. Трябва да те заведем в нормален ресторант, с дебели пържоли, тези трупояди нали обичат месо? Така че за теб ще е по-добре да се придържаш към тяхната диета, в противен случай като нищо ще започнеш да налиташ на хора.
	Военните засноваха наоколо, внасяйки нещо в депото. Князев обясни, че е взето решение тунелът да бъде взривен на максималната възможна дълбочина, за да се ограничи разпространението на тварите. Не ми стана много ясно как същества, които преминават през камък, могат да бъдат спрени от каменни отломки, но кой съм аз, че да споря със специалисти?
	— Правят го по-скоро за да попречат на хората да влизат вътре — предположи Джеймс. — Не е най-лошият вариант, между другото, отдавна трябваше да го направят. В града има още няколко места, които също бих предложил да бъдат взривени или залети с бетон.
	Е, значи на йокаите им провървя двойно, че не останаха зазидани долу. Те не можеха да преминават през камъни, а да прокопаят тунел щеше да им отнеме много време.
	— Предлагам да се махаме от тук възможно най-бързо — шепнешком предложи сестра ми. — Не ми харесва как те гледа монахинята, нека те с Князев си правят обреда за изцеление на жена му без теб, ти вече си свърши работата. А и някой може да се опита да ни вземе яйцата на тези твари, а аз вече имам определени планове за тях и за теб.
	Сякаш бях против, наистина исках да се махна оттук. Но все още не ни пускаха, все едно искат лично да видим взривяването на депото. Всъщност точно така и стана. След поставянето на динамита всички военни се оттеглиха от сградата на депото, като ни взеха със себе си.
	Събра се голяма тълпа: демоноборците от отряда на Князев, отрядът под ръководството на началника на СБРЗО, бойците от семейство Михайлови, изпратени да помогнат на Ника. Също така и всички ние, начело с медиума, Миси, Джен, сестра ми и монахинята. Затова когато сред хората се мярна добре познатата ми дребна черно-бяла фигура, аз не реагирах веднага, а отначало реших, че съм си въобразил. Но след като се вгледах по-внимателно, наистина видях тази твар съвсем близо до нас.
	— Клоунът — изсъсках аз, хващайки Джеймс за ръката. — Той е тук.
	— Мислиш, че е довел трупоядите със себе си? — намръщи се медиумът и извади платнена маска от джоба си, след което я върза на очите си.
	— Или преследва Миси, или планира някоя друга гадост — измърморих аз. — Очевидно не се мотае просто така.
	Ханьото отново ме дари с насмешлива усмивка.
	— Ами нека опита. Да видим кой от нас е преследвачът и кой — преследваният.
	Тя направи само една плавна крачка на високите си токчета, но изведнъж се озова на пет метра от нас и най-важното — никой от околните не й обърна внимание.
	— Ами ако… — обърнах се към Джеймс, но той ме прекъсна:
	— Миси ще се справи. Тя такива същества ги похапва на закуска.
	И наистина, само след няколко мига ханьото се смеси някъде в тълпата от военни, а след това отново се появи, вече държейки лицето на клоуна с пръсти. Джеймс и аз видяхме действията й, но другите, включително Ника и Джен, сякаш не забелязваха какво се случва.
	Джеймс прокара за кратко палец по врата си, показвайки на ханьото да довърши работата. Пръстите на йокая в човешка форма се свиха и главата на клоуна се пръсна, оставяйки след себе си не кръв, а някаква гъста бяла течност.
	— Е, това беше — усмихна се Миси, озовавайки се отново до нас. — А ти се страхуваше.
	Ника и Джен я погледнаха изненадани:
	— Ти да не ходи някъде?
	— Сторило ви се е — чаровно се усмихна ханьото и тръсна ръка, за да се отърве от бялата слуз, останала от клоуна, но не успя. Нещо повече, слузта започна бързо да се разпространява нагоре по ръката, като някакъв вид „Венъм“* — симбиот, който превзема своя гостоприемник.
	[* Венъм — извънземна симбиотична форма на живот от Вселената на Марвъл, която използва като гостоприемник живи същества, най-вече хора. Симбиотът Венъм е един от най-големите врагове на Спайдърмен. — Б.пр.]
	— Какво…
	Преди да успее да каже каквото и да е, тя се превърна в изцяло бяла фигура. Още миг — и на лицето й се появиха черни шарки, правейки я точно копие на клоуна, само че сега той беше станал много по-висок и по-женствен. Грациозните ръце се трансформираха в дълги лапи с остри нокти, а на мястото на устата зейна ухилена зъбата паст.


>	Глава 11

	— Пази се! — извика Джен, изблъсквайки ни с Ника миг преди трансформацията на Миси да приключи.
	Ноктите на удължените лапи преминаха буквално на милиметър от лицето ми и само като по чудо не откъснаха част от моя нос. Честно казано, съвсем бях забравил, че моята телохранителка може да усеща опасностите, а тук нейната способност сработи много навреме.
	Джеймс веднага се озова между нас и Миси, поставяйки блокиращо гофу пред себе си. Листът хартия светна с позната за мен руна и образува едва забележим защитен слой.
	— Отдръпнете се, сам ще се справя с нея — каза медиумът, докато внимателно оглеждаше видоизменената си партньорка.
	Но клоунът, или сега вече „клоунката“, в новата си форма предпочете да не се впуска в битка с медиума, а да се метне в противоположната посока и да атакува демоноборците. Един замах на лапата и най-близкият боец отлетя на пет метра, като се удари в стената и моментално загуби съзнание. Изобщо не съм сигурен дали остана жив след толкова силен удар. Но следващият демоноборец имаше още по-малко късмет — на него обладаната ханьо откъсна главата и я хвърли към медиума, сякаш за да му се подиграе.
	И едва в този момент бойците на СБРЗО около нас започнаха да реагират на Миси. Преди това, докато търсеше клоуна, тя сякаш отклоняваше погледите на всички, освен моя, но сега този ефект напълно изчезна. Раздадоха се крясъци, изстрели и градушка от куршуми и различни способности се изсипаха върху бялото и много женствено тяло на ханьото, за съжаление, без да й нанесат особени щети. Бойците бързо се разпръснаха, оформяйки полукръг около нея. Разбира се, никой дори не помисли да жали чудовището, убиващо хора, и никой не обърна внимание на виковете на Джеймс, че той сам ще се справи с този противник.
	Знаех, че ще ми е достатъчно само да докосна клоуна и ще успея да го погълна. Освен това сега, когато бях излязъл на повърхността, можех да не се притеснявам да погълна изцяло душата му и смело да обновя своя „слот“ от способности. Честно казано, дори ми беше любопитно какво ще получа от толкова странно същество след поглъщането му. Но да приближа до ханьото точно сега, когато я обстрелваха от всички страни, беше доста проблематично.
	— Мога да унищожа клоуна! — извиках на Джеймс. — Но трябва да я обездвижим!
	Исках да добавя, че ще е добре и да се отървем от обстрелващите ханьото демоноборци, но сестра ми ме прекъсна:
	— Какво става?! — възкликна Ника, заставайки между мен и беснеещата сред демоноборците ханьо. — Какво й е на секретарката?
	— Тя е партньорка на Джеймс, а не секретарка — кой знае защо поправих сестра си, сякаш сега това е важно.
	— Ако ще да му е жена! — тросна се момичето. — В какво, по дяволите, се превърна?!
	— Миси е обладана от същия този дух, за който споменах по-рано — поясних аз.
	— Но той може да се вселява само в йокаи, ти сам го каза — изненада се Ника, и веднага лицето й се издължи от изненада. — Какво-о?! Миси е йокай?!
	За щастие никой не я чу — всички бяха твърде заети да изстрелват седмичния си запас от муниции в ханьото. Ние, заедно с монахинята и оцелелите бойци на Князев, се отдръпнахме настрани, за да не им пречим, така че можех да виждам какво се случва само иззад гърбовете на демоноборците. По някаква причина Марго Морети с нейния боздуган също не бързаше да се включва в битката, въпреки че вероятно притежаваше някои умения, способни да помогнат срещу мистичното същество.
	Джеймс нямаше възможност открито да се намеси в битката и да защити Миси, щеше да е прекалено подозрително, затова той реши да подходи по друг начин: поставяйки няколко гофу във въздуха над себе си, медиумът изгради от тях сложна фигура и тръгна срещу обладаната. От витаещите над главата на медиума свитъци се образува полупрозрачна магическа защитна ципа с диаметър няколко метра, която го предпазваше от куршуми.
	— Аз се заемам! — махна раздразнено той на демоноборците. — Тук куршумите са безсилни!
	— Не го слушайте! — извика леко истерично някъде иззад гърбовете на въоръжените бойци Гарибалди, сегашният шеф на СБРЗО. — Стреляйте в тази твар! Използвайте подсилени патрони за демони!
	Очевидно Джеймс предполагаше нещо подобно и затова уверено застана между бойците и Миси. След като пое куршумите със защитата си, той се опита да обездвижи ханьото, като я атакува с няколко странни ивици от покрита с руни хартия, която по някаква причина ми напомняше на тоалетна хартия. Ивиците се изстреляха от ръкавите на медиума и се увиха около ръцете и краката на ханьото, като буквално я разпънаха във въздуха.
	— Огъ-ън! — радостно извика Гарибалди.
	Ника упорито се опитваше да ми попречи да отида при обладаната, но едва ли можеше да ме спре. По принцип достатъчно беше да се гмурна в земята, да се озова точно под ханьото, да протегна ръка нагоре, да хвана крака й и да погълна клоуна, който се беше вселил в нея. Само че в този случай моята способност щеше да бъде подменена и аз щях да умра. А да тръгна по повърхността означаваше да се изложа на куршумите. Затова наистина бях много изкушен да оставя този проблем изцяло на Джеймс, като по-старши другар и учител. Той е много опитен медиум и би трябвало да знае какво и как да прави с подобни създания.
	— Не се намесвай — сякаш прочела мислите ми, каза Ника. — Джеймс ще се справи сам.
	Но, съдейки по случващото се, той не се справяше, главно заради намесата на демоноборците. Защитата на медиума просто не можеше да спре абсолютно всички куршуми. Добре, че бойците не се целеха в самия Джеймс, но разпънатата на дългите ивици хартия ханьо пострада много сериозно. По покритото й с бяла слуз тяло се появяваха рани, които веднага зарастваха, и не можеше да се разбере доколко страда самата Миси от тях и дали изобщо е жива. Откритото пространство около медиума и обладаната бяла фигура се разшири до около петнадесет метра и именно от това разстояние демоноборците монотонно стреляха в ханьото, без да пестят боеприпасите. Дори два бойни костюма разгърнаха мощните си картечници и не стреляха само защото можеха да улучат медиума. Изглежда въпреки силно емоционалните заповеди на дебелака някои демоноборци продължаваха да се ръководят от здравия разум.
	А после се случи нещо съвсем странно — дебелакът, заел поста на Князев и който изобщо не приличаше на боец, внезапно се качи на един от бетонните блокове близо до оградата и хвърли към ханьото огромно огнено кълбо, без да се притеснява особено за безопасността на стоящия на пътя му медиум. Изглежда физическата форма по никакъв начин не е свързана с Х-силата, защото способността изглеждаше много обемна и мощна: пламъкът изрева като турбина на излитащ самолет и се устреми право към Миси. Джеймс явно осъзна, че защитата му не може да издържи на такъв удар, и неохотно отстъпи. Огненото кълбо удари право в ханьото, но не й причини сериозни щети, или по-скоро изгарянията по тялото й бяха възстановени почти моментално. Но огънят напълно унищожи хартиените ленти, държащи покритата с бяла слуз женска фигура. След като се освободи и осъзна, че за нея само медиумът представлява реална заплаха, тя незабавно се втурна към демоноборците, опитвайки се да ги държи между себе си и Джеймс. Първият боец, попаднал под лапата й, веднага загуби главата си, явно клоунът предпочиташе да убива точно по този начин.
	— Отдръпнете се! — прозвуча властният глас на Князев, решил със закъснение да се намеси в битката. — Дръжте дистанция! Не стреляйте!
	Мисля, че бойците и без него щяха да разберат, че използването на огнестрелно оръжие в момента, в който съществото вилнее сред тях, е станало твърде опасно. Във всеки случай те неохотно се хванаха за хладните оръжия — мечове и ножове, но раните по тялото на ханьото моментално зарастваха, сякаш е безсмъртна. А да се биеш със същество, което се оставя да бъде кълцано и обича да къса главите на противниците си, беше почти невъзможно, въпреки че, за тяхна чест, демоноборците се държаха много добре. Ръцете, краката и дори главата на обладаната многократно бяха отрязвани, но всеки път те се връщаха на мястото си. Князев се опита сам да обездвижи ханьото, създавайки нещо като огнен камшик, който се уви около бялото тяло, но тя просто се остави да бъде нарязана на парчета и след това отново се събра.
	Осъзнавайки, че все пак трябва да се намеся, аз потънах в земята и изплувах обратно на около пет метра, оставяйки Ника зад себе си.
	— Къде отиваш?! — възмути се тя.
	— Ще им помогна! — извиках през рамо.
	Първото нещо, което направих, беше да изтичам при Князев и да му обясня, че само аз и Джеймс можем да се справим с обладаната. Всичко, което се искаше от демоноборците, беше да убедят колегите си да не ни пречат. За щастие, настоящият ръководител на СБРЗО беше изчезнал някъде и всички бойци рефлексивно започнаха да слушат бившия си шеф, така че Князев успя да въведе ред, предоставяйки на Джеймс възможността да се заеме сериозно с обладания йокай.
	Намирайки ме с поглед, медиумът кимна и отново пусна хартиени ленти от ръкавите си. Те буквално като хищници настигнаха ханьото, която се опитваше да се скрие от медиума, и я хванаха за четирите крайника и врата. Но този път тя вече знаеше как да се измъкне и просто откъсна собствените си ръце от лактите. Безръката бяла фигура се отдръпна от Джеймс, но краката и шията й все още бяха фиксирани с ленти. Тогава аз самият се гмурнах под земята и бързо се насочих към нея.
	Разбира се, отдолу на органично ниво ханьото изглеждаше съвсем различно от хората, така че трудно можех да я пропусна. Изскачайки като играчка на пружина, аз докоснах Миси и веднага започнах процеса на поглъщане.
	— Да видим сега как ще избягаш, твар — изсъсках аз, опитвайки се да си спомня усещанията, които възникнаха, когато използвах способността си с помощта на Месиел. Исках напълно да контролирам процеса и да разбера какво ще получа от подлия черно-бял клоун.
	Енергията на душата потече като река, заедно с някои фрагменти от спомените на съществото, но този път се опитах някак да систематизирам и задълбоча всичко това. Отново в главата ми се изсипаха картини от живота на метафизичната същност, хранеща се с душевната енергия на мистични същества. По-конкретно, започнах да разбирам защо клоунът можеше да се всели само в Шики, а сега и в Миси. За разлика от останалите йокаи, те бяха опетнили душите си не само с убийства на хора, но и с нещо по-лошо. Не мисля, че това може да се счита за канибализъм, все пак ние с йокаите сме напълно различни видове. Но когато видях жителите на подземното градче през очите на клоуна, разбрах, че заплахите да ме погълнат, идващи от останалите йокаи, включително и от китсуне, не бяха подкрепени с нищо. Докато сладката партньорка на Джеймс навремето беше успяла да изяде някого…
	Остро чувство за опасност ме откъсна от изучаването на хаоса от откъслечни усещания и картини. Или просто интуицията ми проработи, или някакво умение, придобито от клоуна, но бях принуден да се отдръпна от ханьото, и не само встрани в нормалното пространство, а и някъде в дълбочина, там, където самият клоун обикновено се криеше и живееха призраците — в „обратната страна“. И в същия момент в тялото на Миси, от което бялата слуз се беше махнала, се заби искряща с бял пламък топка, превръщайки я буквално в пепел, и този път тя не успя да се възстанови с помощта на силата на клоуна. Помощничката на Джеймс загина буквално пред очите ми, без да остави след себе си нито късче дреха…
	Връщайки се обратно от „обратната страна“, аз се отпуснах на земята, прокарвайки ръка по мястото, където само преди миг лежеше ханьото.
	— Ах, ти, копеле! — раздаде се гласът на сестра ми. — Беше видно, че тя вече не е обладана!
	Бързо намерих с поглед човека, нанесъл този удар, и, разбира се, това се оказа дебелакът. Не знам къде се беше крил началникът на местното СБРЗО досега, но се върна много ярко и прекалено не навреме. Гарибалди изглеждаше толкова доволен, сякаш лично се е справил със заплахата, макар че може би от негова гледна точка случаят беше точно такъв.
	— С тази твар е свършено — важно заяви дебелакът. — Извикайте лекари и осигурете първа помощ на пострадалите.
	После обърна поглед към мен:
	— Този да се арестува.
	Демоноборците веднага застанаха от двете ми страни, принудиха ме да протегна ръце напред и ми щракнаха белезниците. По някаква причина бях изненадан откъде изобщо имат белезници в служба, създадена да противодейства на демоните — да не би да вземат триметровите същества в плен? Но основният проблем сега дори не беше арестът, а това, че усетих как отново не съм погълнал изцяло клоуна, някаква малка част от него беше избягала. Той наистина приличаше на нематериална версия на симбиота от световете на Марвъл — дори малка частица от него да оцелее, с течение на времето успява да се превърне в пълноценно същество. А най-неприятното беше, че погледнах в душата на това същество и знаех, че то определено ще ме потърси и ще се опита да ме убие отново, тъй като представлявам сериозна опасност за него. А също и защото подлият клоун изначално ме беше избрал за своя цел и нямаше намерение да се отказва. Но къде да го търся сега?
	— Останките на тварта да се вземат за изследване, медиумът да се разпита — продължи да раздава заповеди Гарибалди.
	Трябваше ми малко време, за да осъзная, че „тварта“ е убитата Миси. Обзе ме желание да се потопя в „обратната страна“, да се появя до дебелака и да му забия един в лицето. Но Джеймс ме изпревари. Впрочем, той не удари дебелака, а просто се приближи до него и известно време внимателно го гледа в очите.
	— Една седмица — тихо каза медиумът. — Съветвам ви да напишете завещание.
	Дебелакът се изнерви под погледа му и се отдръпна зад гърбовете на демоноборците.
	— Какво?! Това заплаха ли е?! На ваше място щях да мисля над обяснението защо помощницата ви нападна бойци на СБРЗО. Тя е виновна за смъртта на хората!
	— Тя беше обладана от същество от подземието! — намеси се сестра ми, явно едва се сдържаше да не го удари. — А ти я уби, идиот!
	Изобщо не очаквах такава реакция от страна на Ника за смъртта на Миси, тя не харесваше помощничката на Джеймс още от първите минути на срещата с нея в офиса.
	— Всъщност момичето също не беше човек — отбеляза Марго Морети. По някаква причина монахинята не се включи в битката с магическия си боздуган, може би просто се страхуваше да се отдалечи от ценните яйца на трупоядите. — Доста добре се беше маскирала, но аз усещам такива неща. Мисля, че помощничката на медиума беше йокай, тези същества обичат кратки имена, като имена на кучета. Но определено не е европейски демон, нито един от тях не би си позволил да се нарече толкова просто, дори да се преструва на човек.
	Бях принуден да призная, че за едно нещо монахинята беше права: Мес, Шики, Мако, Госу. Миси се вписваше много добре в тази група. Само че по тази логика Вероника, която предпочиташе кратката версия на името си, можеше да се окаже йокай.
	— Същество, значи! — зарадва се Гарибалди. — За тях изобщо не съжалявам.
	Джеймс издиша бавно, очевидно опитвайки се да се успокои, като същевременно продължаваше да гледа дебелака с гневен поглед.
	— Може би една седмица е много. Три дни.
	— Това е, изведете всички оттук — раздразнено каза началникът на СБРЗО. — Да приключваме тук. Детонираме зарядите и се уверяваме, че повече никой няма да излезе от земята. И ще оставим няколко души да дежурят до сутринта.
	Съдейки по изражението на лицето на Джеймс, той едва се сдържаше да не се разправи с дебелака точно тук и сега, въпреки всички демоноборци до него. Забелязвайки това, Князев се опита да успокои медиума, като му заговори бързо в ухото. Изглежда това подейства и Джеймс неохотно кимна в отговор на думите му.
	— А ти добре ли си? — тихо попита Ника, прегръщайки ме през раменете. — Този отвратителен дебелак да не те улучи?
	Поклатих глава.
	— Всичко е наред… Но за Миси много ми е жал.
	Още не можех да повярвам, че ханьото е умряла. Тя се държеше толкова уверено, сякаш нищо не може да я нарани. И особено обидно беше, че на практика аз вече я бях освободил от обсебеността и почти бях погълнал клоуна, когато този „идиот“, както много точно го нарече сестра ми, се намеси.
	— И на мен — съгласи се Ника. — А Джеймс изглежда шокиран. Струва ми се, че дори видях сълзи в очите му, представяш ли си?
	Въздъхнах тъжно и погледнах към Джеймс и Князев. Те тихо обсъждаха нещо и след като се заслушах, успях да уловя част от разговора им:
	— Когато каза на Гарибалди за три дни, имаше предвид, че ще задействаш връзките си, за да го уволниш? — уточни Князев.
	— Не, имах предвид, че той ще умре — спокойно отговори Джеймс. — Но официално това е само мое предположение. Нали знаеш, че понякога медиумите могат смътно да виждат бъдещето… като как някой умира в ужасна агония, например… но понякога това са просто видения — гласът му се промени едва доловимо, карайки човек да настръхне. — А понякога — не.
	Когато най-накрая напуснахме зоната на депото, или по-точно бяхме изведени оттам под конвой, зад нас се раздаде глух взрив. Изглежда никой друг няма да може да влезе в подземието, но дали трупоядите ще излязат — това може само да се гадае. Все още имаше опасност в един момент съществата да се размножат и да се изсипят в града, поглъщайки всичко по пътя си.
	Джеймс, Ника, Джен и аз бяхме натоварени в отделна кола и отведени в представителството на СБРЗО. Не знам дали медиумът тайно е пролял скъпарска сълза за помощничката си или не, но изглеждаше много гневен. Аз самият не можех да повярвам, че Миси е мъртва. Тя винаги ме подкрепяше и ми помагаше за дреболии, а веднъж дори ме спаси, когато бях заловен от хората на Орлов. А аз не успях да я спася. Може би, ако я бях дръпнал със себе си в „обратната страна“, но в този момент дори не си го помислих, трябваше да действам много бързо.
	Не знам дали медиумът ще изпълни заплахата си към сегашния ръководител на СБРЗО на Барса, но ако това не се случи, тогава аз самият ще се заема с него. Както и с клоуна. Дребната твар от мен определено не може да се скрие, а и йокаите в татуировката на корема ми ще ми помогнат с това!


>	Глава 12

	Дребният, с размерите на малък плъх, черно-бял клоун се криеше зад една от сградите на депото и внимателно наблюдаваше съществото, което доста успешно се преструваше на слаб човек. Но това същество едва не погълна самия Вайз и ако той беше малко по-малко пъргав, вече щеше да е престанал да съществува. Душата му и сега агонизираше от получените рани, но той дори не помисли да бяга. Не, Вайз никога не би изпуснал такава сочна плячка, притежаваща изключително силна и вкусна душа.
	Клоунът се облиза.
	„От мен не можеш да избягаш, ще те преследвам дотогава, докато не намеря подходящ момент и не те погълна целия. Ще намеря слаби места, ще те отслабя и ще те лиша от воля за живот!“
	Древното същество обожаваше това усещане — тръпката от предстоящия лов. Да, Вайз беше един от поглъщачите на души, при това далеч не най-силният, но знаеше как да преследва плячката си, как да я доведе до състояние на отчаяние и едва тогава да погълне душевната й енергия.
	Потънал в блянове, Вайз не веднага забеляза, че до него се е появил и някой друг. Обръщайки се рязко, той видя огромна черна котка с блестяща на отблясъците на фенерите козина. Животното седеше и с искрено любопитство разглеждаше клоуна.
	„Това е йокай, те не могат да ме видят — изненадано си помисли клоунът и направи предпазлива крачка встрани. — Но за всеки случай по-добре да се махна.“
	Котката наклони глава настрани, сякаш реагирайки на мисълта на Вайз, облиза се и рязко скочи напред, притискайки клоуна с лапа към земята. Преди той да успее да реагира по някакъв начин, тя отвори уста и му отхапа главата, след което изяде и останалата част от тялото. После седна на същото място, където до преди малко бе стоял клоунът, и започна да ближе лапички, следейки с интерес нейния човек.

	* * *

	Колкото и да е странно, въпреки всички заплахи на Гарибалди, в СБРЗО не ни държаха дълго — само след половин час спокойно ни пуснаха да си ходим. Дори не си направиха труда да разпитат Джеймс, за да разберат в какво се е превърнала неговата помощничка. Вероятно ръководителят на СБРЗО все пак е усетил, че не си струва да влошава ситуацията и че по-нататъшен конфликт с медиума може да доведе до много сериозни последици. Въпреки че Джеймс вече обеща, или по-скоро предсказа смъртта му, а кое може да е по-сериозно от това? Както се казва, Бог да пази душата на шефа на СБРЗО и да живее новият шеф. Надявам се нов да стане Князев, тоест стария шеф.
	Между другото, когато напускахме управлението, Князев успя да ми благодари за помощта и да ме увери, че няма да имаме никакви проблеми със СБРЗО, той лично ще се заеме с това. Освен това се разбрахме, че в близките дни ще се срещнем в болницата с него и Марго Морети, за да обединим събраните частици от душата и най-накрая да излекуваме Алина Князева. Монахинята потвърдила, че няма да има проблеми с този обред и ако наистина сме събрали всички фрагменти от душата, жената ще се върне към нормалното си състояние без никакви отрицателни последствия.
	Самата Марго напусна сградата на СБРЗО на една от колите на демоноборците, като взе със себе си яйцата на трупоядите. Опита се да вземе и онези, които бяха в Джен, но телохранителката се вкопчи в тях така, сякаш сама смята да ги излюпва. Между другото, на допир те се усещаха като камък, може би трупоядите не се излюпваха като обикновени животни, а направо минаваха през черупката, когато пораснат достатъчно. Силно се надявам това да не се случи в момента, когато са в ръцете на някой от нас.
	Докато се качвахме по колите пред управлението, окончателно се развидели. Вероника упрекна охраната на Михайлови за това, че толкова лесно са се предали на СБРЗО, сякаш щеше да е по-добре да се бяха гърмели. От друга страна, това все пак е малка лична армия на семейството и те не трябва да отстъпват пред никого, иначе как може да разчиташ на тях в наистина опасни моменти?
	Джеймс стоеше малко по-настрани и мълчаливо се взираше в празното пространство пред себе си. Чувствайки се отчасти виновен за случилото се с Миси, аз приближих до него и тихо казах:
	— Съболезнования. Много ми е мъчно, че Миси загина.
	Много исках да добавя „аз я предупредих“ и естествено, както винаги, не можах да се сдържа, веднага започнах да си казвам всичко:
	— Но аз я предупредих, че клоунът може да поема контрол над йокаи! Трябваше да ме послуша и тогава щеше да е още жива!
	— Прав си, момче.
	Не можех да повярвам на очите си, в този момент Джеймс Харнет избърса сълза от бузата си! И тогава се почувствах наистина засрамен.
	— Миси ми беше много скъпа — продължи той. — Знаеш ли колко струва легализирането на йокай? Документи, справки, медицинска книжка. Това може да те разори!
	— Но Миси…
	— А и Михайлов вече не работи в полицията, сега ще е още по-трудно да се направи — продължи да се оплаква медиумът. — Въпреки че, ако Князев се върне на поста си след смъртта на дебелия, тогава може да се опитаме да решим този въпрос през него, но ще бъде по-трудно. По дяволите, момче, защо от теб постоянно идват само загуби? Обикновено вземаш ученици, за да получиш някаква изгода, а не обратното. Знаеш ли какво, утре те чакам в офиса, ще решаваме какво да правим с теб.
	Самият аз не разбрах как той толкова бързо премина от сълзи за мъртвата ханьо към въпроса за парите. Дали това е защитна реакция или наистина е безнадежден? Алчността и жаждата за пари трябва да имат някакви граници!
	— Макар че аз вече реших: време ти е да се отправиш на свободно плаване — дори с някакво облекчение каза Джеймс. — Някъде по-далече от мен. Ще започнеш да изпълняваш самостоятелни задачи, ще си наемеш офис, ще си вземеш секретарка. А после в нея ще се всели някакво същество и ще я убият пред очите ти… — той погледна към екрана на телефона. — О, таксито ми пристигна.
	Под изненадания ми поглед Джеймс се качи в тихо приближилото такси икономична класа и си тръгна, без да се сбогува. Аз се върнах и седнах в колата при Вероника, оставайки все още в лек шок. Нима Джеймс наистина се интересува само от парите и не му пука за смъртта на помощничката му? Или това е просто неговият защитен рефлекс — да сведе всичко до пари и хумор, за да не покаже истинските си чувства?
	— Слушай, татко се обади току-що, предлага да отидем у дома — неочаквано каза Ника, гледайки ме замислено. — По дяволите болницата и хотела, в които постоянно живееш. Ще прекараме утрешния ден у дома в тишина и спокойствие.
	— За онзи дом ли говориш, който го обстрелват сутрин? — попитах аз. — И където домашният дух се опита да ме удуши?
	— О, стига, това се случи само веднъж — махна с ръка сестра ми. — А с домашния дух трябва сам да се справиш, все пак вече си медиум. Дори официални документи получи.
	Какво пък, в общи линии ми беше все едно къде ще отидем сега, стига да има удобно легло и храна. А домашният дух вече със сигурност не ме плаши — дори ако сам не се справя с него, имам цяла тълпа йокаи със себе си. Те с удоволствие ще сритат този любител на душене на тийнейджъри, дори без никакви магически способности.
	— Ами да тръгваме — съгласих се аз, представяйки си ярко тази гледка.
	В този ред на мисли дори ще ми е интересно как изглежда съществото, което толкова много ме уплаши в първите ми дни в този свят.
	Решихме да пуснем Джен да почива, имението беше повече от добре защитено, а с домашния дух аз ще се справя и сам. Отдавна отминаха дните, когато едно обикновено същество можеше да ме изплаши. Е, всъщност не чак толкова отдавна, но няколко седмици — със сигурност. И нямах нищо против да му покажа колко голяма грешка е направил тогава. И, между другото, погълнатата способност на клоуна ми позволяваше да въздействам на същества, въпреки че не разбрах напълно как точно. Може би ще е достатъчно да докосна домашния дух, за да разбера какво да правя по-нататък.
	Яйцата на трупоядите взехме със себе си, като решихме, че ще бъде много по-безопасно да ги съхраняваме за постоянно в лабораторията на професор Семьонов. А и не можех да ги държа в хотела. Кой знае кога ще решат да се излюпят?
	В имението пристигнахме след около час и половина. Двама пазачи отнесоха яйцата в лабораторията, а останалите се насочиха към отделната постройка в далечния край на огромната територия, собственост на Михайлови. Със сестра ми отидохме направо в главната къща. Уж не беше минало много време, но сега усещанията бяха съвсем различни. Дори когато видях иконома Хан, който ни отвори вратата, аз просто му кимнах и спокойно влязох вътре, без да изпитвам никакви отрицателни емоции. А той едва ли не ме беше измъчвал, при това като бонус ме беше дарил с не особено приятна особеност, принуждаваща ме да казвам само истината, леко примесена със синдром на Турет.
	— Здравейте — леко замръзна при вида ми азиатецът, но бързо се съвзе. — Всичко наред ли е? Охраната съобщи за проблеми със СБРЗО.
	— Няма проблем, оправихме се — махна с ръка Ника. — Имаше леко недоразумение, но те просто нямат правомощия да ни арестуват. Проникването в забранената територия не е тяхна работа, освен това самото СБРЗО също нямаше право да бъде там. Като цяло се разделихме на практика мирно.
	Зад иконома от стената изплува призракът на русо момиче на петнайсет години — местния призрак.
	— Здравей, Катя — помахах й с ръка аз.
	Тя рязко спря, втренчена удивено в мен, и бързо се гмурна обратно в стената. Изглежда призракът не очакваше, че някой ще може да я види в нормалното й състояние.
	Ника ме погледна учудено, после кимна разбиращо, спомняйки си, че мога да виждам призраци, дори когато остават невидими за другите.
	— Татко в кабинета ли е? — попита тя иконома, избутвайки ме пред себе си. — Искам да го успокоя.
	— Той наистина ли се е притеснявал? — не можах да устоя на шегата аз. Без злоба или обида, но отлично разбирах, че всъщност за Михайлов-старши аз съм никой. Както и той за мен, между другото.
	— Хм… за мен много се тревожеше — смути се Вероника. — Е, и за теб, предполагам, също… малко…
	Отидохме заедно в кабинета на бащата на семейството, но по пътя се натъкнахме на едрата готвачка Горта. Още щом ме видя, тя ужасено възкликна:
	— Господи, какво е станало с теб⁈ Изобщо ли не са те хранили, откакто напусна тази къща⁈ Кожа и кости, а и те са се свили от недояждане!
	— Не, нормално се храня — смутих се аз. — Просто организмът ми е млад, нищо не ми се лепи, както се казва.
	— Ще отида да сготвя нещо набързо. Имай предвид, че никъде няма да мърдаш, докато лично не те видя да хапваш подобаващо! И ще вземеш храна със себе си!
	Като цяло аз самият не бих отказал късна вечеря или много ранна закуска. Денят се оказа доста тежък и наистина нямах възможност да хапна нормално.
	Евгений Михайлов ни посрещна седнал на масата по домашен халат. Трудно е да се каже дали се е събудил наскоро или изобщо не е спал в очакване на новини за Вероника и мен. Въпреки ранното време, той изглеждаше бодър, седеше изпънат, уверено изправил широките си рамене.
	— Е, разказвайте по ред, какво се случи там.
	По принцип нямах какво специално да крия, освен, разбира се, самите йокаи, скрити в печата на корема ми. Но Михайлов-старши знаеше много добре за моите особености и в края на разказа ми зададе няколко насочващи въпроса, които вече не можех да избегна. Достатъчно беше да попита дали има нещо, което искам да скрия, и аз сам изложих цялата информация.
	— Ах, ти! — възмути се Ника. — Дори на мен не каза нищо за тях! Значи сега ще си имаш своя собствена тълпа от йокаи да ти служат? Както покойната Миси на Джеймс?
	— Нещо такова — потвърдих аз. — Вярно, договори за месец сключих само с танукито и китсуне, а с останалите само за ден. Между другото, ако не ги пусна до двайсетина часа, може просто да бъда разкъсан от печата.
	— Само не тук — веднага каза Михайлов и лицето му за момент се ожесточи. — Не ми трябват тези… твари в къщата ми, тоест същества изобщо не ми трябват. Не искам да контактувам с тях.
	— Ами домашният дух? — не можах да устоя аз. — Той също е мистично същество.
	Мъжът се намръщи.
	— Той е ограничен от договор, който го задължава да защитава дома и всички негови обитатели. Нещо повече, той успя да заслужи доверие, като защитаваше семейството ни дълги години. Въпреки че като цяло не харесвам никакви същества, те не се ръководят от човешката логика и в много отношения могат да се държат напълно непредсказуемо.
	— Затова винаги е по-добре да общуваш с тях от позиция на силата — намеси се Ника и съкрушено добави: — Ех, трябваше да накараш всички да подпишат дългосрочни договори поне за една година. Те така или иначе без теб никога нямаше да се измъкнат от подземието.
	— В този момент изобщо не мислех за такива неща — признах аз.
	— А е трябвало — каза Михайлов, не като укор, а по-скоро за да набие тази мисъл в главата ми. — Във всяка ситуация. Но дори така резултатът е много добър, за месец може да се направят много неща.
	Ника нетърпеливо ме тупна по рамото.
	— И съкровища! Интересно какво ли има в онова хранилище, с което се е откупил единият от йокаите.
	Не споделях нейния оптимизъм, опасявайки се, че Михайлов-старши ще реши да сложи ръка на честно спечеленото ми богатство. Очевидно, след като прочете подозренията ми по лицето, той ме успокои:
	— Всичко това е твоя лична работа и честно заслужена награда. Сега повече ме интересува способността да минаваш през стени, това може да е полезно в бъдеще.
	— Не през стени, а през камък — поправих го аз. — Ако къщата има стоманена обшивка, едва ли ще успея да я преодолея.
	И това при условие, че успея да погълна душата на трупояда от яйцето, естествено.
	— Има и мазета, може би там ще се намери място за проникване — започна да пресмята нещо наум Евгений Михайлов, явно имаше предвид съвсем конкретно място. — Добре, за това можем да помислим по-късно, ако наистина възникне нужда. Но при всички случаи е добре да имаме такава възможност.
	Тук бях напълно съгласен с него, ако зависеше от мен, всъщност щях да събера колекция от такива яйца или „мариновани“ същества, за да сменям „слота“ на способностите според нуждите. Ако се запечата демон, принуждаващ хората да казват само истината, и той винаги да е под ръка, също можеха да се решат много проблеми. Но има много различни същества и със сигурност всяко от тях при поглъщане на душата може да даде някаква необичайна способност. Разбира се, става дума само за опасни и за предпочитане изобщо неразумни същества, аз все пак не съм хладнокръвен убиец.
	— Искам да видя йокаите и съкровищата! — заяви Ника. — Няма да ходиш никъде без мен!
	— А ти да не забрави, че утре, или по-скоро днес, трябва да се връщаш на училище? — напомни баща й. — И без това вече се задържа тук повече от очакваното.
	— Но, тате — намръщи се сестра ми.
	— Не ме „татосвай“. Вземи пример от Виктор, той не е пропуснал нито едно занятие и вече трета година е най-добрият ученик в потока.
	Момичето се намръщи.
	— Не всеки може да бъде зубрач. Затова пък аз две години поред печеля конкурса за красота между Академиите!
	— Това може да се счита за постижение само ако се каниш да си намериш подходящ съпруг — отбеляза Михайлов-старши без намек за усмивка. — Но нещо ми подсказва, че нямаш такива планове. Затова сега ще се наспиш и привечер ще се върнеш в Академията.
	Вероника направи още няколко опита да убеди баща си, но той не се поддаде нито на изнудване, нито на демонстративно ръкомахане и мрънкане, нито на различни обещания. Изглежда, че за разлика от брат си, когото не видях нито веднъж от момента, в който напуснах имението на Михайлови, Ника беше и бунтар: пропускаше уроци, организираше партита, провокираше битки. За всичко това ми каза самата тя малко по-късно, а засега ние с бащата на семейството продължихме да обсъждаме случилото се днес. От него научих, че затворени зони, подобни на депото, има във всички градове: навсякъде имало изоставени заводи, къщи, дори паркове и цели гори. Често имало случаи, когато опасността на локацията ставала твърде висока и да я разчистват с армия, свещеници и медиуми ставало просто неизгодно и безсмислено. Къде по-просто било да взривят всичко или да отцепят района, да го забранят и да поставят охрана, за да ограничат достъпа до опасното място. Разбира се, при условие, че случващото се вътре не се опитва да излезе извън локацията. Но това вече го бях слушал и от Марго Морети, единствено не си представях мащаба на разпространение на подобни „тъмни“ места, но виж пояснението на Евгений Михайлов за правната страна на въпроса беше полезен. В частност стана ясно защо СБРЗО дори не ни задържа: те просто нямаха правомощия да го направят, на практика дори хулиган не можеха да арестуват на улицата. С това се занимаваше изключително полицията, а тя в подобни затворени места никога не би влязла.
	— Значи можем и жалба да подадем? — развълнувано попита Ника.
	— Няма смисъл да ставаме нахални — поклати глава главата на семейството. — Все пак вие сте проникнали в затворена зона и, съдейки по думите ви, там са загинали много бойци на СБРЗО при ваше косвено участие.
	В този момент на вратата почука Горта, влезе, без да чака разрешение, и започна да нарежда върху бюрото на Михайлов безброй чинии директно върху някакви работни документи. Мисля, че собственикът на къщата беше изненадан от нейната наглост, но готвачката толкова строго го погледна, че той не посмя да протестира. В резултат на това пред мен се появиха три салати, печено месо в голямо глинено гювече, някаква риба, пайове, плодов сок, чай, сладкиши. Ако това беше сготвила „набързо“, то какво ли ще е, ако се развихри сериозно?
	— Изгониха детето от дома и го зарязаха сам да се оправя — възмутено измърмори тя под нос и с трясък остави поредната чиния. — Виждала съм хора да умират от смъртоносни болести в много по-добро състояние. Изверги.
	Михайлов сви глава в раменете, като старателно се правеше, че го няма.
	— Да изядеш всичко — нареди готвачката, размахвайки пръст към мен. — Утре ще има още.
	Едва когато тя си тръгна, ние облекчено въздъхнахме.
	— Ще ти помогнем — увери ме Ника, виждайки искрения ужас на лицето ми. — Ако Горта е казала, че всичко трябва да се изяде, значи чиниите трябва да се ометат, тук други варианти няма.
	И ние се заехме с работата, както се казва, семейно. Дори главата на семейството не тръгна да клинчи, така че час по-късно ние с Ника най-накрая успяхме да отидем да спим. Сестра ми предложи да легне при мен, за да ме защити от домашния дух, но аз категорично отказах. Това беше прекалено смущаващо и в същото време обидно за мен като специалист. Домашният дух си е доста слаб, след Садако просто не е сериозно да се страхувам от него.
	Легнах си в същата стая, в която бях и преди, явно вече ми я бяха нарекли. Разбира се, преди да се мушна в леглото, реших да се подсигуря и да нарисувам защитна руна до него. За съжаление нямах стандартен набор на медиум с боя, така че пак трябваше да използвам кръв. Но едва започнах да рисувам и зад мен се раздаде мъжки глас:
	— Здравей, Роман. Кой би си помислил, че от теб действително ще има някаква полза?


>	Глава 13

	Обръщайки се, видях същият онзи мускулест плешив културист-пенсионер с прошарена брадичка, който ме беше издърпал в този свят. Продължаваше да е облечен в зелените си прилепнали дрехи, които така и не беше сменил от последната ни среща. И това беше един от факторите, потвърждаващи подозренията ми относно хитрия старец. Много мислих за това какво и как беше казал, прехвърлях в главата си подробности от срещата ни и правех различни предположения. И дори измислих план за действие в случай на нова среща, ако тя изобщо някога се състои, и ето че сега, когато изобщо не ми беше до това, той изведнъж се появи. Въпреки че като цяло това беше предвидимо, защото старецът, подобно на местния домашен дух, явно е тясно свързан с имението на Михайлови.
	— Александър Георгиевич — поздравих аз дядото на Евгений Михайлов, но останах клекнал и продължих да рисувам руната, като само леко я промених. — Много се радвам да ви видя.
	И това си беше чистата истина, както и всичко, което казвам на глас. Имах много въпроси към този човек, или по-скоро не съвсем човек. Сега, имайки определен опит като медиум, можех дори визуално да определя, че пред мен стои призрак. Да, с много силна душа, затова и изглеждаше почти толкова материален, колкото и обикновен човек. Но мен не можеш да ме заблудиш! Не знам как беше влязъл в съня ми тогава, в момента на появяването ми тук, но това определено не е жив човек, а много силна душа на мъртвец.
	— Знам, че се разправи с Орлови. Изобщо не е зле — похвали ме старецът.
	— Има нещо такова — съгласих се аз, като за миг спрях да рисувам руната, за да мога да я обмисля добре и да не сгреша някоя дреболия. — Вие за тази опасност ли за семейството говорехте?
	Ръката ми на практика автоматично изписа на пода добре познатата ми запечатваща руна. Но тази нейна разновидност изначално би трябвало да ограничи придвижването на домашния дух в пространството, превръщайки го буквално в пеперуда, временно прикована с карфица към стената. Но не само това — принципът на действие на руната предполагаше, че „карфицата“ сама ще привлече „пеперудата“ към себе си, без да чака тя да се приближи на достатъчно близко разстояние. А после планирах да поговоря със съществото, което едва не ме удуши, с помощта на силата, получена от клоуна, все пак домашният дух на практика също е йокай, само че западен.
	— За нея и за много други — патетично заяви старецът, без да обръща особено внимание на това, което правя. — Облаците се сгъстяват над нашето семейство и над всички острови.
	— И островите ли трябва да спасявам? — саркастично уточних аз.
	Честно казано, въпреки че се надявах някой ден отново да срещна този старец, тежката нощ, съчетана с обилната храна на Горта, натежа върху клепачите ми с многотонния си товар. И това изобщо не подобряваше настроението ми.
	— Едва ли ще направиш нещо подобно — подсмихна се в брадата си старецът. — Но ми харесва, че се развиваш, професията на медиума, макар и опасна, е много почтена. Чух всичко, за което говорихте днес с моя внук и правнучка. В теб се е появила много полезна способност: на островите има много същества и ако можеш за ден да вземаш способността на някое от тях, това отваря невероятни възможности.
	— Сякаш сам не бих се сетил. Горе-долу съм наясно със способностите си — пак не се сдържах да се пошегувам: — Значи обичате да подслушвате?
	— Просто поради определени причини не мога да се показвам на близките си, така че се налага да действам тайно.
	— Това се нарича „подслушване“ — повторих аз. — Може би понякога и наблюдавате тайно? Момичетата, например?
	От една страна се радвах, че старецът все пак се появи и получих възможност да поговоря с него, но от друга бях прекалено уморен. Всичко това доведе до силна раздразнителност и желание да получа нужните ми отговори на въпросите си възможно най-бързо.
	— Не трябва да бъдеш саркастичен с единствения човек, който може да те върне в родния ти свят — отбеляза старецът леко заплашително. — Мога да те стрия на прах с едно щракване на пръстите.
	Тези негови думи наистина ме разсмяха.
	— Наистина? Ами давайте!
	Старецът ме гледа известно време.
	— Кажи благодаря, че още имам нужда от теб.
	— Благодаря не е нужно — продължих аз. — Сега ме интересува нещо друго — как може обикновен призрак да ме пренесе от един свят в друг? Тоест, разбира се, имате силна душа и паметта ви явно се е запазила, но… прехвърляне в друг свят? Не го вярвам.
	Видях ясно, че събеседникът ми се изнерви.
	— Аз не съм някакъв си там призрак!
	— Нима? Сега ще проверим това!
	Активирах руната, като за всеки случай вложих много душевна енергия в нея, и тя издърпа стареца към пода, принуждавайки го да падне с лице надолу в поза на морска звезда.
	— Какво направи?! — възмутено възкликна той, правейки напразни опити да се измъкне. Мускулите му се напрегнаха, заплашвайки да разкъсат дрехите, но без никакъв резултат. И откъде изобщо мускули в една нематериална душа?
	— Хванах призрак — отговорих, усмихвайки се доволно. — Аз съм медиум, това ми е работата. Много почтена, както чух. Сега остава само да го предам на църквата, за да могат свещениците да отслужат обред за упокоение.
	— Що за глупости?! Веднага ме пусни!
	Разбира се, нямах никакво намерение да го правя. Нещо повече, планирах да разпитам хитрия старец, за да разбера всичко за появата си на този свят, щом така и така ми се откри толкова добра възможност. Само да не заспя по време на процеса.
	— Ще те пусна веднага — не издържах и се прозях сладко — щом получа отговор на всичките си въпроси.
	Старецът все още упорито се опитваше да се изправи, но не можеше да помръдне и на милиметър.
	— И мокро петно няма да оставя след теб!
	Отново се прозях.
	— До-обре, щом е така, аз засега ще поспя, а ще поговорим на сутринта. Може дори да присъединим към разговора и вашата правнучка. А и внукът ви ще се радва най-накрая да говори с изчезналия си дядо, защото, доколкото разбирам, никой не знае как и къде сте изчезнал.
	— Не бива! — веднага каза старецът. — Не бива да ме виждат!
	— Защо? — попитах заинтересувано. — Ако не ми кажете причината, ще извикам Ника още сега.
	Известно време той мълча, явно обмисляйки дали има други варианти. В същото време аз бях сигурен, че моите руни няма да могат да задържат толкова силна душа, ако започне сериозно да се съпротивлява, но за мое щастие старецът не го осъзна. Явно медиумите не го бяха хващали често, за да е наясно със спецификата на нашите умения.
	— Аз не мога да контактувам с потомците си — измърмори той неохотно. — Това е забранено.
	— От кого? И защо? С мен нямате проблем да общувате.
	— Ти не си потомък — вече по-спокойно отговори Михайлов. — Кръвта от друг свят не се брои, затова и те довлякох тук. Това се оказа успешна импровизация, в която вложих почти всичките си останали сили.
	Значи все пак е бил той? Честно казано, вече мислех, че старецът ме е излъгал за всичко. Просто ме е намерил в полето до имението и си е измислил всичко. А аз съм попаднал тук по съвсем други причини, неизвестни дори на него.
	— И от кого е забранено?
	— Може да го наречеш висши сили — отговори старецът, след като помисли малко. — Или дори висшият Закон. Сложно е да се обясни, а и ти така или иначе няма да разбереш нищо.
	— Но вие все пак сте мъртъв? — уточних аз. — Ника каза, че сте достигнал ниво Грандмайстор — това нещо близко до боговете ли е? Как може някой да ви убие?
	— Винаги има някой по-силен. Или нещо…
	И старецът ми разказа как се е превърнал в призрак, по-точно това не може да се нарече пълноценна трансформация. Александър Михайлов винаги се е стремял към сила. Още от момента на изместване на Оста на света той непрекъснато се развивал, сражавайки се с различни същества и демони, изливащи се от многобройните портали. И в един момент успял да прекрачи прага на степента на развитие, условно наречена Грандмайстор. И тогава се случило нещо странно — самото пространство започнало да го отхвърля, принуждавайки го да тръгне на дълго пътуване сред други светове. Просто казано, той станал толкова силен, че буквално му забили шут в задника. Но Михайлов се чувствал отговорен за своите потомци, така че част от душата му, както се случва с умиращите хора, останала тук. И, разбира се, последното му желание било да помогне на семейството си с всичко, което може, да ги предпази от всякакви опасности.
	— Значи сега не сте тук? — уточних аз.
	— Не, разбира се. Само остатъчна следа от душата. И веднага ще се разсея, ако се свържа с някой от потомците си, тъй като това противоречи на Закона.
	— Откъде сте толкова сигурен? Някой ви е предупредил за това?
	— Теб някой предупредил ли те е, че ако паднеш със самолет, ще се разбиеш? Не, ти просто знаеш, че така работи законът на гравитацията. Така че знам със сигурност, че контактите с потомци са забранени. Последната мисъл на истинския Александър Михайлов беше загриженост за семейството му и затова аз останах тук, за да им помогна, на практика без възможност да го направя сам. И затова изразходвах почти цялата си останала душевна енергия, за да те създам.
	Струваше ми се, че съм чул погрешно.
	— Създам?
	— Тялото ти. Създадох го със собствените си сили и влях в него душата на роднина, загинал в много близък до нас свят в момента на освобождаване на огромно количество енергия. Голям късмет, че в същия момент във вашия свят стана катастрофа — същото това изместване на Оста на света, което при нас беше провокирано от Хенрих Харер.
	— Стоп. Какво? Но в моя свят нямаше нищо подобно! — възкликнах, моментално разсънвайки се.
	— Ти така си мислиш. Не знам какво точно се е случило във вашия свят, но той стъпи на нашия път, макар и малко по-късно.
	— Това са глупости! — възмутих се аз.
	Не исках да повярвам на такава глупост. Там все пак останаха родителите ми, брат ми и семейството му. Ако започне същият ужас, както в този свят в момента на изместването на Оста, то това ще бъде краят на света. В 21-ви век се бяха натрупали твърде много измислени истории за различни същества и ако дори една хилядна от тях се материализират, човечеството ще изчезне за броени дни. Как изобщо са успели да изместят тази Ос? Да не би пускането на Големия адронен колайдер да е причината? Или някои други излишно смели експерименти на учени?
	— Я почакай — промърморих аз и започнах бързо да рисувам до стареца руна на детектора на лъжата. — Постави ръката си тук и повтори каквото каза.
	Старецът не се противи и изпълни заповедта ми. Руната не почервеня, тоест той казваше истината или поне искрено вярваше, че е така. За проверка го помолих да каже някаква откровена лъжа и руната наистина светна в червено. После старецът лаконично повтори всичко, което беше казал по-рано, и руната потвърди всичко. Не знам дали това е стопроцентова гаранция, но сега наистина се притесних за близките си, останали в онзи свят.
	— Правилно ли разбирам, че всъщност ти не можеш да ме върнеш в моя свят? — зададох аз друг важен въпрос. — Това лъжа ли беше?
	— Не мога — призна старецът. — По-точно, истинският аз вероятно би могъл, но аз съм само остатъчна част от душата, която вече е изразходвала почти цялата си сила за теб. Така че не може да се каже, че съм излъгал. И не забравяй, че ти всъщност умря, а аз ти дадох втори живот.
	— А може би щяха да ме извадят — сопнах се вяло. — Аз просто паднах в канализационна шахта.
	— Всъщност не съвсем — възрази Александър. — По-точно „изобщо не“.
	— Това пък какво означава?!
	— Ако ме освободиш от това унизително положение, ще ти покажа. Обещавам, че няма да ти навредя.
	Руната мълчеше, което означаваше, че не лъже, въпреки че концепцията за „вреда“ може да е най-различна и той спокойно би могъл да ми спретне някакъв номер. Впрочем, вече уверен, че пред мен стои просто призрак, аз не се страхувах особено от напомпания старец.
	— Добре, нека опитаме — реших аз, прокарах ръка по нарисуваната с кръв руна и я изтрих.
	Старецът рязко се изправи на крака и раздвижи врат, сякаш да го разкърши. Макар че какво разкършване при призрак? После протегна мускулестата си ръка към мен, но аз бързо се отдръпнах от него.
	— Стига, успокой се — изръмжа старецът. — Просто ще ти помогна да си спомниш какво наистина се случи с теб.
	Той докосна челото ми и пръстите му потънаха през кожата и костта някъде в мозъка. В това нямаше нищо необичайно за призрак, но някъде там в главата ми се появи усещане за леко гъделичкане, което силно ме притесни. А после рязко ми притъмня пред очите и изведнъж се озовах на родната си улица в Москва. Често тичах тук по различно време на деня — сутрин, когато градът още спеше, вечер, когато съседите бяха по купони и пиянстваха, и нощем, когато срещах само самотни минувачи, които се криеха в сенките. Предполагам, че ми липсваха тези бягания, родния град и безопасния тих район. Дори не можех да си представя колко безопасен е всъщност: нямаше нито същества, нито демони, само хора, и то които нямат никакви способности. В слушалките свири музика, усещам тежестта на телефона в джоба, а играта на сенките наоколо не плаши, а само добавя някакво романтично настроение. Не можех да контролирам нищо в това видение, можех само да наблюдавам случващото се „отвътре“, но дори така старото ми тяло сега се усещаше непривично тромаво и тежко.
	Крачка по крачка тичах по асфалта, приближавайки злополучната дупка на отворената шахта, притаена сред множеството сенки. Ясно си спомнях как се бях замислил за нещо, гледах пред себе си и не забелязах кръглата дупка долу в краката си. Но сега можех да погледна надолу и да видя… по дяволите, това изобщо не е канализационна шахта! И дори не е идеално кръгла!
	В момента, когато вдигнах крак, за да стъпя във фалшивата шахта, времето се забави и имах възможността да я разгледам във всичките й подробности: като цяло черното петно приличаше на шахта по форма и структура, но цялото впечатление се разваляше от две малки очички и тънката линия на уста. Кракът ми попадна точно в центъра на това… същество, но не го докосна, защото устата се отвори широко, аз загубих равновесие и буквално се гмурнах надолу. При това устата на плоското същество се оказа значително по-широка от обикновена шахта и се разшири настрани, направо на асфалта. С глухо „бълбук“, при това без самият аз да издам и звук, потънах в мрака.
	Потръпнах с цялото си тяло, което отново беше станало младо и поддаващо се на контрол, и се отдръпнах от стареца.
	— И какво беше това?!
	— Мога да предположа, че това е мимик — спокойно отговори старецът. — Според множество исторически записи те са едни от първите, появили се в нашия свят. Хищници, които нямат собствена форма и са способни да приемат формата на неодушевени предмети, за да примамят плячката си в капан. Най-често се преструват на сандъци, врати и… очевидно канализационни шахти. Лесно се откриват и убиват, така че още през първите години след Великия катаклизъм ние унищожихме всички мимици. Вероятно просто си имал „късмет“ и си се натъкнал на един от първите мимици, материализирали се във вашия свят.
	Бавно издишах и започнах да се разхождам из стаята.
	— Не, не може да е вярно… това са глупости. Искаш да кажеш, че мама, татко, Руслан, жена му и моята кръщелница, всички те ще се окажат в центъра на Великия катаклизъм?
	Още в първите дни след появата си в този свят бях успял да проуча историческата литература и грубо си представях какво се е случило през тридесетте години на миналия век в момента на изместването на Оста на света. Колко много хора бяха умрели по цялата многострадална планета…
	— За мен няма смисъл да те лъжа — увери старецът, но забелязвайки погледа ми, се поправи: — Сега. А и това не влияе на нищо, ти така или иначе не можеш да се върнеш в твоя свят.
	— И това ли ти казва Законът? — навъсено уточних аз.
	— Само логиката, защото ти все още не си достигнал дори до ранг Воин. Самият аз, когато успях да напусна този свят, бях на ниво Грандмайстор. Ще са ти нужни десетки години тренировки…
	Кимнах разбиращо и изведнъж в главата ми нещо прещрака. В крайна сметка аз не съм обикновен човек, имам способности, които ми дават определени предимства.
	— Както казват спортистите, ключът към успеха са тренировките и правилното хранене. И аз определено мога да си осигуря подходяща диета…


>	Глава 14

	Като цяло, докато продължавах да общувам с призрака, разбрах нещо доста интересно — той не знае чак толкова много за това, което се случва около него. Тази частица от душата, която е останала тук, беше достатъчна, за да поддържа съзнателен разговор, а и характерът на човека явно се беше съхранил, но така наречената „база знания“ се оказа много ограничена. Старецът, например, не помнеше почти нищо за миналия си живот освен самия момент на прехода в другия свят, както и някои общи факти, възможно е дори да ги беше подслушал от разговорите между живеещите в имението. Преди да се пренесе далеч оттук, Александър Михайлов се тревожел за семейството си и всичките му мисли и действия сега бяха насочени към подпомагане на потомците му. Той се държеше буквално като изкуствен интелект, програмиран за едно конкретно действие — да защитава семейството си. Старецът дори не можеше да обясни реално появата ми на този свят, въпреки че беше абсолютно сигурен, че той е главният инициатор.
	— Значи с нищо не можеш да ми помогнеш? — уточних аз. — Нямаш нито сили, нито знания?
	След като се убедих, че старецът е просто глупав призрак, изобщо не исках да се обръщам към него на „вие“. Може би това беше професионална деформация, но такива призраци дори нямаха личност като такава, за да показвам уважение към нея.
	— Изразходвах всичките си сили, за да те съживя, след като попадна в стомаха на мимика — с подчертан укор в гласа отговори старецът. — Затова имай малко повече уважение, млади човече.
	— Тук няма да споря — съгласих се аз. — Благодарността я има. Но има и съмнения, че попаднах тук благодарение на теб.
	Старецът се ухили в брадата си.
	— Виж ти, щом разбра, че съм призрак, веднага започна да „ръчкаш“ стареца, недоверие да проявяваш. А преди да напусна този свят, щях да те смажа на прах, преди да успееш да мигнеш.
	— Значи имам късмет, че се срещаме чак сега — не му останах длъжен аз. — Или обратното. Все пак, ако имаше предишната сила, вероятно щеше да успееш да ме върнеш обратно в моя свят. И между другото, като заговорихме за това: аз се появих тук в моето възрастно тяло, а след това изведнъж се подмладих. Как го направи?
	— Сложно е за обяснение — леко нервно отговори старецът. — Не мисля, че е нужно да ти го обяснявам сега.
	— Все пак бих искал да ми кажеш — опитах се да бъда настоятелен.
	— А на мен ми се струва, че повече се интересуваш от твоите роднини, които останаха в стария ти свят. Не искаш ли да знаеш дали са живи?
	Разбира се, все още бях шокиран от това, което научих за моя свят. Оказа се, че там е започнал истински апокалипсис и шансовете семейството ми да оцелее в целия този кошмар не бяха много големи. А ако съм докрай честен със себе си, то те бяха направо мизерни. Семейството ми никога не са практикували бойни изкуства и не държаха оръжия у дома. Брат ми беше служил, но в срочната служба едва ли ги учеха как да се бият с разни мистични същества. Можех само да се надявам, че селската къща на родителите ми е достатъчно укрепена, за да се окопаят в нея. Ох, ако можех сега да отида там, със знанията, които вече имах, вероятно щях да мога да им помогна — да сложа защитни руни по стените, да се споразумея с призраците, да погълна душата на някое същество, за да получа подходящи способности. Макар че, разбира се, би било още по-добре, ако притежавах някои наистина силни бойни умения, до които засега все не ми оставаше време.
	— Така че искаш ли или не искаш? — отново попита призракът, прекъсвайки мислите ми.
	— Разбира се, че искам!
	— А аз знам как това може да се направи… — започна старецът и млъкна, гледайки ме насмешливо.
	Разбрах — не съм глупак, глупак не би разбрал.
	— Тогава моля, помогнете ми — моментално се поправих аз.
	— О, колко бързо се върна уважението? — той се засмя. — Знам откъде идваш и на теория бих могъл да отида там и да разбера какво се случва със семейството ти. И дори да им помогна със съвет, ако са още живи.
	Съвет от призрак без памет беше доста съмнителен, но аз наистина исках да получа поне малко информация за моите роднини.
	— И вие ще направите това за мен?
	— Задължително — потвърди старецът. — Веднага след като неизбежната смърт престане да е надвиснала над моите потомци.
	Намръщих се.
	— Това звучи доста абстрактно.
	— Напротив — не се съгласи призракът. — Все още виждам неизбежната смърт на всички жители на Островите. Тя витае над всеки от тях.
	Като се има предвид, че сега и аз самият съм един от тези жители, това не звучеше много оптимистично.
	— А там не се ли вижда причината за смъртта? — уточних аз.
	— Не. Между другото, сигурен съм, че и самият ти би могъл да видиш знака на смъртта, ако поискаш. Ти си медиум. Неведнъж съм чувал, че вие сте способни на това.
	Тези негови думи звучаха подозрително, както, по принцип, и всичко, което казваше призракът. Откъде може да е чувал за медиумите? Защо призракът помни това, а не може да отговори на други, по-прости въпроси?
	— Но това със сигурност не е абстракция? — започнах да разсъждавам на глас, все още надявайки се да получа някакви отговори. — Има ли някаква конкретна опасност за Островите като цяло? Ами ако, например, убедя Михайлови да се махнат оттук?
	— Опитай — вдигна рамене Александър Михайлов. — Но имай предвид, че Обединените острови се смятат за най-безопасното място на Земята. Не е толкова лесно да накараш някого да ги напусне…
	Особено когато не можеш точно да формулираш причините за напускането. Но все пак си струва да опитам, може пък да се получи. Въпреки че далеч не е факт, че на друго място смъртта веднага ще спре да ги заплашва. А и като цяло това е много опасен свят, така че какво ми остава, до края на живота си да бъда бодигард на всички Михайлови ли? За Ника определено ще строша челюстите на всеки, но все още не съм достатъчно силен, за да се справя с абсолютно всички опасности. А и не мога да се разкъсам, за да съм на няколко места едновременно и да защитя цялото семейство. Да не говорим, че Виктор и Евгений Сергеевич едва ли ще приемат моята защита.
	— Като се замисля, все пак има нещо, с което мога да ти помогна — замислено каза старецът, забелязвайки недоволството, изписано на лицето ми. — В къщата има един тайник, за който не знае никой от потомците ми.
	— И какво има в него?
	— Нямам представа. Помня само факта на съществуването му и как да стигна до него. Може би това, което е там, ще ти помогне по някакъв начин. А е възможно там да има само пари.
	Само пари? Лично аз нямам нищо против подобни находки. А и кой съм аз, че да се отказвам от семейни тайни? Както се казва, „дайте две“!
	Старецът ми обясни къде се намира тайникът и как да го отворя. Хубавото беше, че ключалката се оказа свързана към семейния медальон на семейство Михайлови, който постоянно, макар и невидимо, висеше на врата ми. Най-накрая някаква полза от него. Че от колко време е с мен и все още не е „стрелял“.
	— С това всичко ми е ясно — резюмирах аз. — А какво казахте за знаците на смъртта? Какво изобщо е това?
	— О, стига толкова, за това ще говорим друг път — махна с ръка старецът. — Ела тук, в тази къща, след седмица-две, и тогава, може би, ще си спомня още нещо.
	— Но аз имам още въпроси!
	— Няма време. Там си в опасност.
	— Там?
	— В реалния свят.
	И в следващия момент отворих очи и разбрах, че лежа на пода, а точно пред мен на светлината на полилея се вижда недовършена руна. Малко по-далече от нея бавно се приближаваше едва видимо в сенките на мебелите кълбо мрак. Нямах абсолютно никакво време да размишлявам как и защо съм се озовал тук, така че веднага довърших последния щрих на руната и я активирах. Кълбото моментално усети опасността и се опита да избяга, но аз увеличих притока на енергия и то беше привлечено като от магнит и се просна на пода върху руната.
	Сега домашното духче, а това беше именно то, беше изтръгнато от дълбините на „обратната страна“ и успях да го разгледам по-внимателно. Колкото и да е странно, то напомняше най-вече за Нафаня от известния много стар анимационен филм „Микродядка“ — висок около четиридесет сантиметра, с невчесана брада и в дрехи от разноцветни парчета плат. Той все още напразно се опитваше да се измъкне от капана, като извиваше цялото си тяло и очичките-копчета яростно проблясваха в моята посока. А аз въздъхнах, отпуснах се на леглото и се замислих.
	Е, сега поне стана ясно защо в течение на целия ми разговор с призрака на стареца Михайлов никой не нахлу в стаята. Сигурен бях, че сестра ми не ме е оставила да спя сам и се е погрижила за безопасността ми, като е инсталирала камери в стаята. Но щом всичко се случваше в съня ми, то очевидно и никой не би могъл да ни обезпокои. Едва сега възникваше един напълно логичен въпрос — доколко реално беше всичко, което се случи там? Старецът наистина ли е призрак? Или просто е изиграл спектакъл пред мен, позволявайки ми да го уловя с помощта на руната и да го разпитам? И вярно ли е това, което ми показа и разказа за моя роден свят? Въпреки това сънят все още беше твърде реалистичен, за да го считам за обикновена игра на въображението.
	„Добре, достатъчно е да намеря тайника на дядката и това ще потвърди реалността на всичко, което се случи в съня ми. Е, условна реалност“ — помислих си, докато продължавах да разглеждам домашното духче.
	— Е, а ти? — казах на глас, гледайки „микродядката“. — Какво ще правим с теб? Кажи ми честно, пак ли се опитваше да ме убиеш или просто дойде да ме поздравиш за добре дошъл?
	В базата данни на Асоциацията имаше информация за домашните духове, но не чак толкова много. Духове на домашното огнище, не толкова във физическия, колкото в метафоричния смисъл, защитаващи дома от проникването на опасни за човека духове. Помагат в домакинската работа, малко палави, но като цяло добри същества. Затова все още не разбирах какви претенции може да има лично към мен?
	— Капанът няма да те пусне. Дори не се надявай да избягаш — предупредих го аз. — Затова ти предлагам все пак да поговорим.
	Домашното духче продължи да ме гледа злобно, като от време на време изръмжаваше от напъването, но руната наистина беше много мощна. Добре, че изгубих съзнание точно в момента, когато почти напълно я бях завършил и ми беше останал само последния щрих.
	— Ти си зло! — изсъска домашното духче.
	— Аз съм зло⁈ За разлика от някои, аз поне не душа хора!
	— Зло — упорито повтори „микродядката“.
	— Няма да стане така — намръщих се аз. — Или ще постигнем мирно споразумение, или къщата на Михайлови ще остане без пазител. Щом съм „зло“, значи спокойно мога напълно да изпълня заплахата си.
	Домашното духче спря да се гърчи и се замисли за нещо.
	— Ти си зло — повтори, но вече без лютата омраза, просто като суха констатация на факта. — Ще те убия.
	— Зло съм, зло — съгласих се аз. — Но наше зло, родно. Защо искаш да ме убиеш?
	Насочих енергия към областта на шията, така че медальонът с буквата „М“ да стане видим.
	Домашното духче по никакъв начин не реагира на това мое действие и изглежда се озовах в задънена улица, не знаейки какво да правя с него по-нататък. Да го убия или да погълна душата му? Все пак не съм някакъв звяр и със сигурност не съм „зло“, за да съм толкова жесток. Но пък не успявах да се разбера с него. Какво ми остава?
	Главата ми буквално се цепеше от умора и не можех да измисля нищо полезно.
	— Знаеш ли, полежи си тук, помисли за поведението си, а аз през това време ще поспя — реших аз. — Мисля, че руната е достатъчно наситена, за да те държи до сутринта, въпреки че…
	Протегнах ръка, докоснах духчето и веднага усетих всичките му емоции: на първо място силен страх, след това загриженост за обитателите на къщата и чак накрая — злоба. Способността, получена от клоуна, действаше с пълна сила и беше грях да не я използвам.
	— Не се опитвай да избягаш и дори не си помисляй да се опитваш отново да ме убиеш — заповядах аз, ясно усещайки, че той ще ме послуша. Единствено не знаех колко дълго ще действа внушението, така че нямах намерение да го пускам. — А на сутринта, след закуска, ще реша какво да правя с теб.
	Проснах се на леглото направо с дрехите, но така и не успях да заспя, тъй като сега нещата се случваха в реалността и най-вероятно в стаята ми наистина имаше камери. Вратата на стаята се отвори с трясък и в стаята нахлу ураган на име Ника.
	— Какво става⁈ Добре ли си⁈ — извика тя.
	Виждайки притиснато към пода същество, сестра ми рязко спря.
	— Това онова ли е, което си мисля?
	Аз много неохотно се надигнах от леглото.
	— Ей, я не обиждай домашното духче, не е „онова“, а „той“ все пак — поправих я аз. — Просто дойде да ме поздрави.
	Момичето приклекна и започна внимателно да разглежда „микродядката“.
	— Колко е малък. И точно той едва не те уби?
	— Всъщност домашните духчета са много опасни същества, особено на своя територия — недоволно поясних аз. — Не се заблуждавай от безобидния му вид.
	Ника скептично присви очи.
	— Хм, знам ли, на фона на създанията от подземието той прилича на домашен хамстер. Изглежда излишно се тревожех за твоята безопасност.
	— И затова ме следиш с камери?
	Загрижеността на сестра ми беше разбираема и дори приятна, но все пак не ми харесваше, че ме шпионират.
	— Разбира се — без изобщо да се смути, потвърди сестра ми. — Не искам на сутринта да намеря студения ти труп. Сам казваш, че този хамстер е много опасен.
	— Сега определено няма за какво да се притесняваш, той е здраво хванат и ще лежи тук до сутринта. А лично аз смятам да спя.
	Момичето погледна първо мен, после домашното духче, и поклати глава.
	— Точно тук? Може би ще се преместиш в друга стая.
	— Тук ми е добре.
	В крайна сметка след още известно време на убеждаване накрая успях да отпратя Ника и си легнах. От домашното духче изобщо не се страхувах, по-скоро напротив, вече ми беше жал за горкото същество, проснало се на пода. Но дядката отказваше да преговаря, а да го пусна просто така и да рискувам живота си определено нямах намерение.
	Мислех си, че ще заспя още щом затворя очи, но на практика дълго време се въртях в леглото, превъртайки в главата си разговора с Александър Михайлов. Спомних си семейството в Москва, опитвайки се да си представя как ще се държат в свят на мистичен Армагедон и що за същества могат да се материализират на планета, пълна с любители на аниме, фентъзи, ранобе, манга и филми на ужасите. И логиката подсказваше, че нашият свят ще понесе изместването на Оста на света много по-тежко от този. Мислех си също и какво ще намеря в тайника на стареца? Изобщо не се съмнявах, че това не е просто сън, твърде реалистичен беше, но все пак ми се искаше да получа материално потвърждение. Но само след като се наспя подобаващо…
	На сутринта, или по-точно вече през деня, едва отваряйки очи, веднага се обърнах и проверих домашното духче. Старчето си беше там и все още ме пронизваше с поглед. Енергията на руната изобщо не беше спаднала и светеше почти толкова ярко, колкото при активирането й. Значи внушението ми действаше безотказно.
	— Е, добро утро — промърморих.
	— Зло — повтори той.
	— Да, да, такъв съм…
	Едва станах от леглото и сестра ми и професор Семьонов нахлуха в стаята, като яркият и както винаги разрошен представител на науката се появи дори по-рано от Вероника.
	— Роман! — радостно ме посрещна той и веднага се втурна към домашното духче. — Това е той, да⁈ Съвсем истински домашен дух?!
	Бях леко изненадан от толкова засилен интерес от страна на професора. Все пак хората в този свят отдавна съжителстват с подобни същества и е доста странно да им се дивят чак толкова. Впрочем, самият Семьонов неволно отговори на неизказания ми въпрос:
	— На практика аз не съм работил с мистични същества, това не е моята специалност. Но винаги съм искал да ги проуча по-добре.
	Професорът приклекна до духчето и внимателно го докосна с пръст. Дядката яростно му изсъска, но по някаква причина не го нарече „зло“.
	— Стоп, стоп! — намеси се Ника. — Няма да изследваш домашния дух. Той е пазителят на нашия дом, да знаеш!
	— Аз просто ще го огледам! — като дете, хванато да краде бонбони в кухнята, каза сивокосият мъж, криейки ръце зад гърба. — Това е чисто научен интерес, нищо няма да правя с него. Освен това ми казаха, че скоро ще мога да се запозная с няколко йокая наведнъж! Това е много по-интересно!
	Погледнах въпросително сестра си.
	— Какво? — сви рамене тя. — По-добре да ги пуснем на безопасно място, в нашата подземна лаборатория. Никога не знаеш какво може да им щукне на йокаи, когато се окажат на свобода.
	— Имам сключен договор с тях — напомних аз.
	— Това е като с джинове — махна с ръка Ника. — Със сигурност може да се намери някаква вратичка в условията и те със сигурност ще го направят, ако поискат. Няма да рискуваме.
	Бих могъл да обясня на Ника, че договор, подкрепен от душите на същества, не може да бъде заобиколен. Все пак тук не става дума за спазване на условията, а за самия дух на договора. В противен случай, ако те не са напълно и искрено съгласни със смисъла, вложен в условията, руните просто няма да сработят. Всъщност и самият аз не бях съвсем наясно как работи това, за да го формулирам правилно. Напоследък много знания идваха сами при мен, на ниво усещания, и дори не можех да си обясня кое откъде се взема.
	— Добре. Но първо закуска и търсене на един малък семеен тайник.


>	Глава 15

	— Семеен? — изненадано попита Ника.
	— Точно така — потвърдих доволно аз. — Останалото ще ти кажа на закуска. А сега всички напуснете стаята ми, моля, оставете ме поне душ да си взема на спокойствие и да дойда на себе си! Направо на хан обърнахте стаята ми! Хора, призраци, домашни духове…
	— Призраци? — вдигна вежди сестра ми.
	— После ще говорим — казах твърдо. — Сега тръгвайте, тръгвайте.
	Да спиш в дрехи е доста съмнително удоволствие, но знаейки, че в стаята има камери, а наблизо лежи агресивно домашно духче, нямах никакво желание да се събличам. Разбира се, бях в домашния си спортен екип, внимателно подготвен от прислугата, а не в дрехите, оцелели след пътуването под земята. Но въпреки това, когато се събудих, пак имах чувството, че се събуждам намачкан като тениската на гърба ми и мечтаех само за горещ душ и обилна закуска. И също така откровено се ядосвах, че някой постоянно нахлува в стаята ми, дори и да беше моята сладка и красива по-голяма сестра.
	Ника и професорът послушно си тръгнаха, но горкото домашно духче все така си лежеше на пода, гледайки ме не толкова с гневен, колкото с уморен поглед. Смятах, че напълно си е платил за това, че едва не ме уби, но все още не знаех какво да правя с него.
	— Ти си зло — напомни ми той за всеки случай.
	— Аха — съгласих се аз и с чиста съвест отидох в банята.
	След душа все пак реших да пусна духчето, още повече че нямах намерение да оставам тук още една нощ. Прекалено неуютно ми беше: камери, хора, които нахлуват в стаята ми, без да питат, и ясното усещане, че тук съм просто гост.
	— Свободен си — казах на домашното духче, изтривайки една от чертите на руните на пода. — Надявам се, че за в бъдеще няма да се опитваш да ме убиеш. Следващия път мога да постъпя много по-жестоко.
	Но микростарчето съвсем неочаквано просто се изправи и остана да стои на мястото си.
	— Върви си — повторих аз и дори махнах с ръка, за да предам по-добре смисъла на думите си, но той поклати глава в отговор.
	— Какво означава това?
	Домашното духче няколко пъти отвори уста, опитвайки се да каже нещо, но издаваше само неразбираеми звуци. Сякаш си припомняше какво е да говориш.
	— Ти си зло. Не бива. Да обикаляш тук. Без надзор — успя да каже след известно време.
	Интересно. Тоест не успя да ме убие и сега иска да ме следва из къщата, за да… какво? Да не ми позволи да открадна фамилното сребро? Или ще чака удобна възможност, за да довърши онова, което започна, когато за първи път се появих тук?
	Много ми се искаше да разбера повече за плановете на съществото, но десет минути разпит не доведоха до нищо, освен до увеличаване на апетита ми. Домашното духче упорито повтаряше едни и същи думи, само понякога променяше реда им.
	— Добре — не издържах аз. — Ти прави каквото искаш, а аз отивам да закуся.
	След като отворих вратата на стаята, аз се обърнах и се уверих, че той упорито ме следва, макар че стана по-прозрачен, като се премести в горния слой на „обратната страна“.
	„Е, нека си ходи — реших аз. — Ще ми е интересно да видя как ще реагира, когато освободя йокаите.“
	Закуската във вече познатата ми приемна се проведе в тесен семеен кръг. За първи път виждах начело на масата самият Евгений Михайлов, Вероника седна от дясната му страна, а отляво, колкото и да е странно, се озова моята скромна персона. Семьонов смирено се настани на противоположната страна на масата, на максимално разстояние от нас. Според мен щеше да му е по-лесно да ни позвъни, отколкото да вика през цялата маса, толкова далеч седеше.
	— А къде е домашното духче? — веднага попита Ника. — Оставил си го да лежи в стаята?
	— Пуснах го — отвърнах лаконично и яростно се нахвърлих на закуската.
	Горта се беше постарала за мен от сърце: ако пред Евгений Сергеевич и Вероника имаше само по няколко блюда, то цялото пространство пред мен беше буквално отрупано с чинии. Английска закуска от бъркани яйца, бекон и тостове с наденички, френска закуска с кроасани с пълнеж и палачинки креп, руска — състояща се от блестящи от масло палачинки със заквасена сметана, овесена каша, яйца и сандвичи. И това не беше дори половината от ястията, които виждах пред себе си, при това всички бяха приготвени по стандартите на най-добрите ресторанти. Затова не можах да се откъсна от закуската, докато не опитах съдържанието на всяка една чиния.
	— И така, какво беше това за семейно скривалище? — нетърпеливо попита сестра ми, още щом се облегнах за миг на стола, за да си поема дъх.
	— Да, и аз съм любопитен — присъедини се към нея Евгений Михайлов. — Какво е това скривалище в дома ми, за което ти знаеш, а аз не знам.
	Нямах какво да крия, затова накратко разказах за срещата с неговия велик, но определено мъртъв дядо.
	— Значи той е само призрак? — разочаровано уточни Евгений Сергеевич. — Това сигурно ли е?
	— Аз, разбира се, съм сигурен в това, но не мога да дам стопроцентова гаранция. За начало си струва да проверим дали е казал истината за тайника.
	— Тогава какво още стоим тук?! — скочи Ника. — Да вървим да търсим съкровища!
	По принцип вече се бях наял, така че нямаше смисъл да отлагам търсенето. Освен това и самият аз нямах търпение да разбера какво има в тайника на напомпания старец-призрак.
	— Добре, да вървим — съгласих се и също станах от масата.
	— А кога ще призовем йокаите? — плахо попита професор Семьонов.
	— Ще слезем в лабораторията, когато приключим работата тук — отвърна Евгений Сергеевич. — Води.
	Лесно е да се каже — води. Аз този дом съм го обикалял само веднъж, когато икономът Хан ме разведе, освен това той ми показа само общите части. Затова нямах представа къде се намира спалнята на главата на семейството.
	— В моята спалня? — учуди се Михайлов-старши. — Това става все по-интересно.
	Спалнята на Евгений Сергеевич се намираше на последния етаж и изглеждаше също толкова минималистично, колкото и кабинетът му. Нищо излишно: легло, нощно шкафче, телевизор на стената, две врати: едната водеща към банята, другата — към гардеробната. Според призрака тайникът се намираше именно в гардеробната. Най-смешното беше, че веднага щом влязох вътре, видях очертанията на скрита в стената кутия. Не знам защо, може би защото беше скрита в „обратната страна“, която аз виждах много добре.
	И тук домашното духче реши да се прояви и да застане между мен и тайника.
	— О, хайде да минем без това — намръщих се аз. — Така или иначе ще взема това, което е вътре.
	— Ти си зло. Не бива — измърмори микростарчето, заплашвайки ме с юмруче.
	— С кого говориш? — попита Ника зад мен.
	— Домашното духче пази тайника — обясних аз.
	— Кажи му, че господарят на дома ти позволява да отвориш този тайник — обади се Евгений Сергеевич, гледайки в пространството пред мен. — И да не е посмял повече да те нападне. Той е длъжен да се съобразява с желанията на главата на рода, чийто дом защитава.
	Не разчитах особено на разума на микростарчето, но той неочаквано се вслуша в думите на Михайлов-старши и отстъпи встрани.
	— А така може ли? — изненадах се аз. — Той наистина ви послуша.
	— Хайде, отваряй вече тайника! — нетърпеливо прошепна в ухото ми Ника. — Къде е?!
	Накарах медальона си да стане видим, клекнах и докоснах тайника с него. Чу се тихо щракване и кутията се отвори.
	— Какво има вътре? Какво?! — надвисна над мен Ника.
	Отворих кутията и погледнах вътре. Дори не знаех какво очаквах да видя там, нямах време да го обмислям, но със сигурност не беше купчината документи пред погледа ми. Никакви магически артефакти, никакви пари, никакви ключове за сейфове, изобщо нищо интересно.
	— И това е всичко?! — почти в един глас възкликнахме ние с Ника.
	— Я да видя — помоли Михайлов-старши.
	Послушно му подадох документите.
	— Така… това е документация за проекта „Купол“ — каза той след известно време. — Някакви технически подробности, резултати от тестове, не разбирам много от това. Да ги покажем на Семьонов, може той да каже нещо по-конкретно.
	Все още невярващ, че в тайника няма нищо друго освен документи, аз разглобих цялата кутия. Уви, в тайника нямаше друг тайник.
	— Какво толкова има в тези документи, че прадядо ми ги е пазил на тайно място? — недоволно попита Ника, разочарована не по-малко от мен от съдържанието на тайника. — Проект „Купол“, това не е ли защитата на Островите от демони? И той работи вече толкова години. С него не може да се случи нищо лошо.
	— Аз самият не знам много за „Купола“ — призна Евгений Сергеевич. — Но дядо ми активно е участвал в създаването му, така че няма нищо чудно в това, че документацията се е озовала тук. Може би в нея няма нищо специално, просто някакви документи от работата.
	Знаех си, че старецът с нищо реално няма да помогне. На него явно му харесва да ме води за носа, както направи, когато се появих за първи път в този свят, и продължава да го прави и сега. В резултат на втората среща с него се обърках още повече. Вярно ли е това, което каза за моя свят, наистина ли всички Острови са в опасност? Как може да се видят еманациите на смъртта? Мисля, че смъртта на хората може да бъде предсказана от банши, така че ако успея да намеря такова същество и го погълна, то бих могъл да получа способността му, без да губя излишно време. Ще трябва да попитам Миси… ах, да, нея вече я няма… По дяволите, в крайна сметка ханьото беше единствената, която винаги беше насреща и отговаряше на всичките ми въпроси, от Джеймс е трудно да получа не само отговори, а дори просто вдигане на телефона. Все пак тя много ще ми липсва…
	— Какво увеси нос? — сръга ме с лакът Ника.
	Вече бяхме напуснали стаята на Михайлов-старши и вървяхме към асансьора, който води към подземното царство на Семьонов. Домашното духче упорито ни следваше, буквално усещах погледа му да се впива в… до гърба ми едва ли щеше да достигне с неговия ръст, така че максимумът, до който можеше да стигне, беше коляното ми.
	Михайлов-старши продължаваше да чете намерените в тайника документи, а на Ника явно й стана скучно и искаше да поговори. Прекалено много енергия имаше в нея, за разлика от мен. Уж всички казват, че имам много силна душа, море от душевна енергия, но физически постоянно се чувствах изтощен и уморен. Само ако можех по някакъв начин да се науча да превръщам душевната енергия във физически сили.
	— Ами мисля си дали е вярно, че в моя свят е започнал катаклизъм. Този ваш прародител говори толкова уверено, че е трудно да не му повярваш, а после се оказва, че пропуска някои неща, а за други съвсем откровено заблуждава.
	— Доколкото разбрах, той е обещал да отиде в твоя свят, ако ни отървеш от знака на смъртта, надвиснал над нас? — уточни Ника.
	Аз кимнах.
	— Значи първа точка е да разбереш как може да се види този знак на смъртта, като попиташ Джеймс Харнет или Макаров. А втора точка е да намериш и да разкараш заплахата.
	— Само това? — подсмихнах се нервно аз.
	Момичето сви рамене.
	— Доколкото разбрах, за теб ще работят два йокая с договори за един месец. Освен това ще получиш съкровища от тайник. Според мен имаш повече от достатъчно ресурси за справяне с този проблем.
	Тук нямаше какво да възразя.
	Спряхме пред асансьора и натиснахме бутона за повикване.
	— Аз мога да почувствам еманациите на смъртта при определени условия — неочаквано се раздаде гласът на иконома Хан.
	Трепнах и го погледнах изненадано. Да не би през цялото време да е бил до нас?!
	— Така ли? — попита Михайлов-старши, вдигайки поглед от документите. — Защо не съм чувал за това преди?
	— Това се случва рядко — с безизразно лице отговори азиатецът. — Само когато достигнат максимална плътност, тоест около минута и половина преди смъртта на човека.
	— И как изглеждат? — попитах заинтригувано.
	— Като тъмна мъгла, образуваща се над главата. Много плътна, почти осезаема.
	Е, плътността на мъглата очевидно зависи от близостта до смъртта, затова и Хан вижда само максимално плътната мъгла.
	Влязохме в асансьора и тръгнахме надолу.
	— Между другото, Джен също може да предвиди опасност за хората около нея — спомних си аз. — Но вероятно тази способност действа по различен начин.
	— Е, да проучим този въпрос, вероятно има възможност да фиксираме по някакъв начин тези еманации на смъртта — насърчи ме сестра ми. — Възможно е дори Семьонов да може да помогне някак с това.
	— Ти днес заминаваш за Академията и ще учиш предмети, по които изоставаш от останалите в групата — напомни й Евгений Сергеевич. — А ако Роман има нужда от помощ, аз ще намеря подходящите хора.
	Само да знаех кого да търся. Може би за мен наистина ще е най-лесно да намеря подходящо същество, да го погълна и да получа необходимите способности. Възможно е нещо подобно да се направи и с човек, но аз никога няма да стигна дотам. Не искам да се превръщам в Шанг Цунг* от известната компютърна игра, въпреки че прочутото му „Your soul is mine!“** винаги изглеждаше много помпозно.
	[* Shang Tsung (анг.) — персонаж от компютърната игра „Mortal Kombat“. — Б.пр.]
	[** Your soul is mine! (анг.) — Душата ти е моя. — Б.пр.]
	Лабораторията практически не се беше променила от последното ми посещение тук, с изключение на това, че Семьонов вече беше успял да нареди на отделна маса стъклени капсули с яйцата на трупоядите вътре. Всяка капсула беше отрупана с различни сензори, а от тях излизаше сноп кабели, които водеха към един компютър отстрани. Самият Семьонов ни посрещна на входа на главната зала на лабораторията, но вместо дългоочакваните йокаи получи от Михайлов документите от тайника. Първоначално изненадан, той бързо разбра за какво става дума вътре и се задълбочи в четенето, моментално забравяйки за нас.
	— Е, ще ги пускаме ли? — попитах аз.
	Главната зала, в която обикновено се срещах със Семьонов, представляваше доста голямо помещение, примерно триста квадратни метра, с висок таван и сравнително малко оборудване. Доколкото разбрах, професорът обичаше свободното пространство, въпреки че си беше направил лабораторията под земята.
	— Още няколко минути — спря ме Евгений Михайлов. — Първо ще извикам охраната.
	— Това задължително ли е? — веднага станах предпазлив аз. — Може би не го обясних правилно, но йокаите не могат…
	— Това е единственият начин — уверено отговори той. — На съществата не може да се вярва, те са различни от хората.
	Тук не бих се съгласил с него, тъй като съществата са принудени да изпълняват условията на договора, а според нашия договор в рамките на едно денонощие след запечатването си те не могат да ми навредят с абсолютно нищо. А как по принцип да заставя хора да бъдат толкова честни даже не можех да си представя. Дори аз в момента не спазвах думата си, че ще освободя йокаите някъде на безопасно място извън чертите на града, а го правех тук, в лабораторията на Семьонов, заобиколен от охрана. Усещах, че ще са много недоволни. От друга страна, йокаите през цялото време заплашваха да ме погълнат, убият или да ме оставят да живея под земята против волята ми, така че да се презастраховам допълнително не изглеждаше най-лошия вариант.
	Икономът Хан замина някъде с поръчение от Михайлов-старши, а в залата влязоха няколко охранителя със смътно познати лица. Двама от тях определено ме бяха посрещнали в първия ми ден в този свят.
	— Може да започваш — даде ми зелена светлина Евгений Сергеевич.
	Семьонов, който доскоро мечтаеше да види йокаите, сега много неохотно се откъсна от документите от тайника.
	— Чакайте, ще включа записващото оборудване… — каза той, натискайки няколко клавиша на лаптопа. — Готово, вече можем да започваме!
	Ако с гофутата всичко беше просто, достатъчно беше само да ги разкъсам, то със сигурност нямах намерение да разкъсвам стомаха си. Затова трябваше да наруша модела по друг начин — въоръжен със скалпел, аз го наситих с душевна енергия и прокарах линия през цялата руна. Ох, надявам се, че в болницата ще успеят да ме отърват от следите от руни, не ми се искаше до края на живота си да парадирам с белези по корема.
	Само миг по-късно точно пред мен се появиха китсуне, танукито, жената-змия — Мако, Месиел, Садако и едроглавия старец Госу.
	— … да ни изпързаляш — завърши китсуне изречението си, прекъснато от запечатването още в подземието, огледа се изненадано и изруга: — Уау! Къде сме?!
	Мако веднага сграбчи Садако и я скри зад гърба си. Останалите йокаи също се напрегнаха, но за щастие не нападнаха никого.
	— Спокойно — казах бързо, преди да се е случило нещо непоправимо. — Ние сме на безопасно място, в къщата на моето семейство. Тук ще бъдете в пълна безопасност.
	Шестимата йокаи се огледаха, обръщайки специално внимание на военните, стоящи на равни разстояния от нас с готови оръжия.
	— Това не е точно това, което аз влагам в думата „безопасност“ — коментира видяното Месиел, протегна нагоре ръка и в нея почти мигновено се появи мечът му, макар да бях сигурен, че Ника не го е взела със себе си в лабораторията.


>	Глава 16

	Евгений Михайлов пристъпи напред.
	— Това е само застраховка. Искаме да сме сигурни, че всички ваши договорки са в сила и Роман не го заплашва нищо.
	Колкото и да е странно, обикновено много спокойният глава на семейство Михайлови сега явно беше нервен и не можеше да го скрие напълно. Подозирам, че това по някакъв начин е свързано със смъртта на жена му — Ника беше споменала, че майка й е загинала при много странни и мистични обстоятелства. Може би в смъртта й е било замесено някакво същество.
	— Всичко е наред — уверих йокаите, като внимателно наблюдавах Михайлов-старши да не би да си изтърве нервите. — Просто някой твърде често ме заплашваше да ме изяде, затова реших да играя на сигурно.
	Месиел внимателно постави свободната си ръка на рамото на китсуне и явно я взе под контрол, за да не направи някоя глупост. Въпреки това вдигна другата ръка с меча пред себе си.
	— По принцип мога да разбера мотивацията ти — каза той, като постепенно промени котешката си муцуна в човешко лице. — При условие, че привличането на толкова много хора с оръжия няма никакви други цели.
	— Яре-яре — намеси се Госу. — Хайде всички да се успокоим. Никой никого няма да напада. Всички ние просто физически не можем да навредим на Роман.
	— На Садако не й харесва тук — каза яманубата, известна още като Садако, криейки се зад Мако. — Пак сме под земята.
	— Тихо — успокоително я погали по ръката Мако. — Вс-сичко е наред.
	Китсуне вероятно щеше да си каже мнението, ако Мес не я контролираше. Шики пък, вместо да започне да проявява агресия, с любопитство оглеждаше лабораторията и когато нещо привлече вниманието му, веднага заситни към един от лаптопите.
	— А това какво е?
	— Компютър — по инерция отговори втренчения в йокаите професор Семьонов. — Кхм… Не сте ли виждали преди?
	— Не се е налагало — мечката срамежливо размърда лапичка, като при това изглеждаше толкова сладко, сякаш не от него се страхуваха всички присъстващи тук йокаи. — А какво прави?
	Наблюдавайки го с крайчеца на окото си, аз си отбелязах, че отрязаната лапичка на танукито почти се е възстановила и той вече не изглежда толкова смачкан, както когато беше затворен. Останалите също бяха успели донякъде да се възстановят, а е възможно да беше просто следствие от прехода към енергийна форма и обратно.
	Ника стоеше до мен, нетърпеливо пристъпяше от крак на крак и накрая не издържа:
	— А вие наистина ли можете да променяте лицата си по желание? На абсолютно каквито си искате? И във всяко едно животно ли можете да се трансформирате или само в една форма, като например лисица и котка? — после се обърна към Садако. — А ти имаш много красива шапка. Много ти подхожда.
	Едва не се задавих. Има си хас да не й подхожда, нали шапката успешно прикриваше много неприятното лице на яманубата. Или яманубито? Дори не знам може ли да се склоняват японските названия.
	— Благодаря — промърмори Садако изпод шапката.
	Мина съвсем малко време и ние с йокаите успяхме да се споразумеем. По-точно Михайлов успя да се увери, че те не са опасни за нас, поне засега. И комуникацията веднага стана по-лесна. Освен това Евгений Сергеевич се беше погрижил не само за сигурността, но и за подготовката на масата за преговори. Когато военните си тръгнаха, в залата веднага се появиха няколко души в бели ризи, подготвиха масата и донесоха различни ястия, като се започне от обикновени плодове и сладкиши и се завърши с печено месо.
	Всъщност все пак имаше малък инцидент с китсуне, когато Месиел я освободи от контрола си и тя отново започна да заплашва, че ще ме погълне веднага щом изтече месечният договор.
	— Слушай, спри да се правиш на глупачка — не се сдържах аз. — Знам, че никога в живота си не си яла човек.
	— Ха, разкриха те — саркастично коментира думите ми Шики. — Ти си само крадла и тази престорена кръвожадност може да измами само тесногръд човек.
	— Пфф — изсумтя лисицата. — Разбира се, че не бих яла такъв подъл човек. Любителят на мърша си ти!
	Но Шики вече не я слушаше, двамата с Госу активно разпитваха Семьонов за съвременните технологии, докато останалите йокаи пиеха чай и похапваха сладкиши. И естествено, любопитната ми сестра вече ги разпитваше.
	Лисицата продължи да сумти ядосано и да ми хвърля погледи, докато не забеляза домашното духче, което през цялото това време се криеше в най-отдалечения ъгъл на лабораторията. Изглежда нашите гости толкова го заинтригуваха, че си беше позволил да се подаде от „обратната страна“.
	— Хей, а това кой е? — попита китсуне, душейки с нос. — Мирише странно.
	— Пазителят на огнището на тази къща — отговорих аз. — Опита се да ме удуши, а сега ходи по петите ми и ме наблюдава.
	Лисицата се приближи до микродядката, хвана го за ръката и силно я стисна.
	— Уважавам те. Поне си опитал.
	Бедното домашно духче от страх се гмурна толкова дълбоко в „обратната страна“, че стана невидим дори за мен.
	Междувременно професор Семьонов успя да се договори с йокаите да проведат някои изследвания и тестове в замяна на помощ за легализацията им. Госу и Месиел бързо разбраха, че в съвременния свят само фалшив паспорт не е достатъчен, съществуват и бази данни, така че създаването на самоличност от нищото е много трудно. Разбира се, бившият началник на полицията познаваше хора със съответните умения, дори и такива, които не беше успял да затвори. Но като цяло, съдейки по думите на Михайлов, това наистина не е лесно да се направи, неслучайно скъперникът Джеймс беше толкова ядосан. Между другото, кого ли смяташе да вземе на мястото на загиналата ханьо?
	Ника заразпитва китсуне, опитвайки се да разбере колко лесно може да променя лицето и отделните части на фигурата си. Шики го допуснаха до лаптопа и започнаха да му обясняват как да го използва, и танукито с огромен интерес се потопи в света на местния интернет. Мако и Садако просто се наслаждаваха на чая и на различните сладкиши. И всичко беше просто прекрасно до момента, когато Семьонов свърши да чете документите от тайника. Кога изобщо беше успял? Нали през цялото време разговаряше с йокаите.
	— Разбрах всичко! — съобщи той, макар и без особена радост. Дори бих казал, че професорът изглежда доста потиснат. — Документите съдържат информация за недостатъците на „Купола“ и не твърде оптимистично изследване на поведението на демоните.
	— Може ли малко по-подробно? — попита Михайлов-старши.
	— И на максимално разбираем език — добави Ника, откъсвайки се от разговора с йокая.
	Докато йокаите си почиваха, ние със Семьонов, Михайлов-старши и Ника се отдръпнахме настрани и продължихме обсъждането.
	— Принципът на работа на „Купола“ е да прихваща портали на Островите и да ги измества в необитаеми райони. Има сложни алгоритми на ограничения, които пречат тези портали да се насочват към едно и също място, защото това отслабва пространството и увеличава шансовете за пробиви вече вътре в самия „Купол“. Затова ги разпръскват по всички територии около градовете, вместо да пускат демони само в едно място, някъде в специално отцепена зона.
	— Това го знае всеки — отбеляза Ника. — Е, ако не всеки, то поне всеки, който се интересува. Странно защо такава „ценна“ информация е била съхранявана в тайник.
	Професорът поклати глава.
	— Ника, както винаги, бързаш. Целият проект е бил основан на теорията на професор Айнщайн за порталите, а тази теория не дава конкретни цифри и зависимости колко далече трябва да се разпределят порталите и дали постоянните им премествания не влияят на пространството. А са останали и много други въпроси, за които все още няма отговори. Във всеки случай в условно достъпните източници нищо не е публикувано.
	— Но вече са минали толкова много години и всичко продължава да работи като по часовник — отбеляза Михайлов-старши.
	По дяволите, Докторът говореше за нещо подобно! Че защитата на островите всеки момент ще престане да действа. Вярно, тогава не приех думите му на сериозно, прозвучаха по-скоро като извинение за действията на тяхното тайно общество с име, измислено от човек без въображение. Удобно е да създаваш хаос под благовидния претекст, че защитаваш цялото човечество, но някак си се съмнявам, че убитите от Доктора свещеници са косвена щета, която може просто да се приеме. За Ездача пък изцяло мълча, той уби толкова много хора в името на експериментите си, че тук не можех да открия никаква полза за човечеството.
	— Възможно е „Куполът“ да работи както трябва, а е възможно и да не е така, никой не би ни информирал за това — сви рамене професорът. — Още повече, че в тези документи, наред с други неща, са събрани изследвания на специалист, които потвърждават, че всяко преместване на порталите изтънява тъканта между световете, макар и в по-малка степен, отколкото постоянно им отваряне в една и съща точка. Някакъв си професор Бедвил е провел множество тестове и е установил, че пространството между точките на прехвърляне на порталите претърпява известна щета.
	— Бедвил? — повторих, чувайки позната фамилия. — Норман Бедвил?
	— Не, Нейман Бедвил — погледна в документите Семьонов. — Защо?
	— А, нищо — промърморих под нос.
	Ездача имаше същото фамилно име, преди всъщност да стане „Ездача“. Това едва ли е съвпадение, което означава, че е или роднина, или самият той. Макаров е ярко доказателство, че хората в този свят могат да живеят по-дълго, отколкото в нашия, по една или друга причина. Така че човекът, изследвал порталите на демоните, спокойно можеше да е същият този Ездач, още повече че той ми демонстрира способност за телепортация. Това може би е свързано именно с неговите изследвания.
	— Добре, това е ясно — намръщи се Михайлов-старши. — А какво пише за поведението на демоните?
	Йокаите слушаха разговора ни, но явно изобщо не разбираха за какво става дума.
	— Това вече е изследване на друг специалист, между другото, достатъчно известен и сега — професор Семьонов ме погледна. — Чух, че те е учил Макаров. Той, подобно на много изключителни умове от онова време, е участвал в създаването на „Купола“ и е провел изследване на самия фактор на възникване на портали.
	Раздаде се звук на счупена чаша, паднала от пръстите на Мако.
	— Какво⁈ Макаров е негов учител?!
	Ох, по дяволите! Колко не навреме!
	— Всичко това е било план на Господаря да ни направи отново свои марионетки! — яростно възкликна китсуне и веднага се нахвърли на Ника.
	Сестра ми изобщо не очакваше подобно развитие на събитията, но все пак успя да реагира, отдръпвайки се от ноктите на „лисицата“, изскочили от елегантните й пръстчета. Но тя не успя да направи нищо повече, защото до нея се появи икономът Хан и с един светкавичен удар изпрати китсуне в дълъг полет през цялата зала.
	Останалите йокаи също преминаха към агресивни действия, но неочаквано получиха мощен отпор: Михайлов-старши демонстрира силата си, като не просто ги разхвърли, а буквално ги заби в стените на лабораторията. Застанал в средата на залата, той разпери ръце и от тях изригнаха мощни потоци вятър във всички посоки. Бяха толкова силни, че изкривяваха въздуха, позволявайки на човек да ги види като полупрозрачни въжета, на които само Госу можеше да устои с помощта на своята телекинеза. Но и той не издържа дълго, очевидно не беше успял да се възстанови напълно след подземието. Садако, Мако, Госу, Месиел, китсуне и Шики — всички се оказаха приковани към стените. Ревът на въздушните потоци изключваше всякаква възможност за по-нататъшни преговори.
	Професор Семьонов приближи до мен и ми извика в ухото:
	— Защо станаха нервни? Нали вече се бяхме разбрали!
	— Макаров може да контролира съществата! Преди петдесет години тези йокаи са избягали от него и са се скрили под земята, надявайки се, че той ще умре през това време! Но старецът все още е по-жив от всички живи, а освен това аз съм свързан с него. Представяш ли си какъв шок е това за тях?
	Професорът направи гримаса.
	— Винаги има някакви проблеми с тези същества!
	Ревът на въздушните потоци стана по-слаб и всички йокаи паднаха на пода.
	— Следващият, който се опита да прояви агресия, ще го разкъсам на парчета — предупреди Евгений Сергеевич и ме погледна изразително. — Е, още ли мислиш, че съм прекалено предпазлив?
	Какво да кажа, като цяло се оказа прав. Но какъв беше шансът да разберат за Макаров, ако ги бях призовал някъде извън имението на Михайлови? За причините и следствията от случилото се можеше да се спори, но по-късно, разбира се. За мен за всичко е виновен Семьонов, който беше прекалено нетърпелив да обсъди съдържанието на документите от тайника.
	Предпочетох да не отговарям на Михайлов, а да говоря с йокаите.
	— И така, цялото внимание към мен! — извиках аз. — Всички знаете, че физически не мога да лъжа! Нямах представа, че сте свързани по някакъв начин с Макаров. Нямах намерение да ви предавам на него и съм го виждал само веднъж в живота си!
	— Защо тогава рошавият те нарече негов ученик? — попита Месиел, ставайки от пода.
	— Макаров ми помага със съвети от болницата по телефона.
	— Вече знам какво е телефон — кимна с разбиране човекът-котка. — А за каква болница става дума?
	— Ъъъ… болница за принудително лечение на психично болни хора.
	Йокаите замръзнаха, смилайки неочакваната информация.
	— Господарят е попаднал в психиатрия?! — първа възкликна китсуне и избухна в смях. — Ха! Колко е хубаво да го чуя!
	Цялата шесторка радостно забърбориха и започнаха да обсъждат съдбата на Макаров, мигновено забравяйки, че се канеха да ни нападат. По-точно без мен, само близките ми, защото специално на мен договорите нямаше да им позволят да причинят вреда. Все пак мисленето им в много отношения беше подобно на детското, както вече бях забелязал по-рано, включително и бързата им адаптивност. Разбира се, всички се извиниха за поведението си, още повече че само китсуне успя реално да нападне някого, но неприятният привкус все пак остана. Затова Евгений Сергеевич принуди йокаите да сключат още един договор, който им забранява да причиняват вреда на всички обитатели на имението, при условие, че никой няма да напада самите тях. В замяна на това и сътрудничеството им със Семьонов, той обеща да им помогне с легализацията в града и да им предостави временно убежище. Не беше най-лошият вариант, между другото, защото аз самият живеех ту в болница, ту в хотел, и едва ли можех да им помогна с жилище.
	Пълно разочарование за Ника стана информацията за тайника на Госу. Оказа се, че той не се намира в пределите на Барса, а много по-далеч, в същия онзи град, в който първоначално Михайлов-старши планираше да ме изпрати да уча при мистериозния Касапин — в Орлеан, разположен на Бронзовия остров. Пътуването до там с влак отнемаше няколко дни, а самолетите, колкото и да е странно, не можеха да летят под „Купола“. Така че сестра ми нямаше никаква възможност да ми прави компания, а и самият аз не можех просто така да отида там по свое желание. На първо място, трябваше да се възстанови душата на Алина Князева, а също така щеше да е добре да разбера от Роналд Тумс за напредъка в лечението на Лора. Тези въпроси бяха по-важни от каквото й да е съкровище.
	След като оставихме йокаите в лабораторията под надзора на иконома Хан, ние четиримата със Семьонов, Михайлов-старши и Ника се качихме горе. По-точно петима, нали домашното духче упорито продължаваше да ме следва. Семьонов най-накрая доразказа за теорията на Макаров, според която порталите към нашия свят от измерението Лимба са създадени от един от видовете демони. И е съвсем логично, че те също са се обучавали, макар и не толкова бързо, колкото хората, тъй като самата еволюция на обитателите на Лимба протичаше много по-бавно. Това, между другото, вече беше доказан факт. И Макаров беше убеден, че в един момент демоните ще се научат да пробиват „Купола“ и тогава жителите на Островите ще се окажат напълно неподготвени за появата на орда от демони. Е, не точно орда, все пак порталите се нуждаят от време, за да натрупат енергия, и СБРЗО би трябвало да има време да ги затвори, но за това време ще загинат много обикновени хора. Очевидно Братството се подготвяше точно за това събитие с всички достъпни и недостъпни способи, въпреки че според мен това беше само извинение за експериментите на напълно побъркани учени.
	Озовавайки се отново у дома, където имах обхват, веднага получих на телефона си съобщения за пропуснати обаждания от Джеймс и Князев.
	„Охо, явно е нещо важно“ — предположих логично.
	Първо се обадих на медиума, но той не вдигна. Вече не помня кога за последно успях да се свържа с него по телефона, сякаш нарочно ме игнорираше. Князев отговори веднага, без дори да позволи първото позвъняване да свърши.
	— Здравей, Роман, как е самочувствието? — изстреля на един дъх той в слушалката.
	— Ъ-ъ… добре.
	— Отлично — продължи Князев, без дори да изчака отговора ми. — Марго Морети вече пътува към мен, за да извърши ритуала. Надявам се, че и ти ще дойдеш?
	— Разбира се — уверих аз.
	— Тогава те чакам след час.
	Разбира се, Ника веднага заяви, че идва с мен, за да ме защити от посегателствата на Марго Морети.
	— За теб е време да се прибираш в Академията — напомни Михайлов-старши. — От тук ще отидеш само до гарата.
	— Ама, тате!
	— И без това ти позволих да се занимаваш с какви ли не глупости, вместо да учиш — твърдо каза Евгений Сергеевич. — Свързах се с твоя курсов ръководител, трябва да се върнеш в общежитието до осем вечерта, ако не искаш да получиш наказание.
	Ника се намръщи, но повече не посмя да спори. Очевидно курсовият ръководител и наказанията в Академията наистина представляваха някаква заплаха за ексцентричното момиче.
	— Добре — унило се съгласи тя. — Отивам да се приготвя.
	— Икономът Хан ще те закара при Князев — „зарадва“ ме Михайлов. — До края на деня той ще бъде изцяло на твое разположение. Джен също ще дойде там. Надявам се, че с такава охрана поне днес няма да има излишни проблеми.
	Колкото и добре да се отнасях към Джен, ползата от нея като охрана не беше голяма. На какво е способен икономът, освен сеансите на не особено успешната акупунктура, също нямах много добра представа, но вероятно Евгений Сергеевич знаеше по-добре. Освен това може да ме смятате за отмъстителен и дребнав, но бих искал да видя как икономът крещи от ужас. Ако той прекарва време с мен, то с моя късмет такава възможност наистина може да му се представи. Онзи сеанс на неуспешната и много болезнена акупунктура беше в миналото, но, както каза моята по-възрастна версия от мазето на Макаров: „никога не позволявай на другите безнаказано да те бият и унижават“, „всяко унижение остава сърбящ белег върху самоуважението“. Като цяло исках да получа малко морално удовлетворение от иконома, макар че все още не знаех как точно може да стане това.
	— Не мога да обещая нищо — казах честно. — Неприятностите сами ме намират.
	И като по поръчка телефонът ми иззвъня, а на екрана се изписа номера на болницата за принудително лечение на психично болни „Дъга“. И аз много добре знаех кой точно може да ми се обажда от там…


>	Глава 17

	Много исках просто да игнорирам обаждането, но любопитството ми взе връх. Все пак Макаров не ми се обаждаше често, или по-точно, никога, и много ми беше интересно защо е решил да го направи точно сега. Нима е разбрал по някакъв начин за йокаите?
	— Оставям те — кимна ми Евгений Сергеевич. — Когато си готов, обади се на Хан, той ще те чака долу.
	Когато Михайлов-старши си тръгна и се уверих, че никой не ме чува освен упорито гледащото ме домашно духче, аз приех обаждането.
	— Здравейте, безпокоим ви от администрацията на болница „Дъга“. Ще приемете ли обаждане от нашия пациент Димитрий Макаров?
	— Естествено.
	— Свързвам ви…
	— Роман, момчето ми — прозвуча гласът на Макаров. — Как си? Интуицията ми подсказва, че си намерил нови приятели?
	Ама как е разбрал? Не казах на никого за йокаите, освен на тези, които бяха в депото, и само баща ми, Ника и Семьонов знаеха, че съм ги извел от подземието. Въпреки че, какво говоря? Макаров все пак е много силен медиум, има голяма вероятност да не му се налага да общува с хора, за да получи информация.
	— Е, не точно „приятели“ — отвърнах предпазливо. — Просто нови познати.
	— Бедничките, петдесет години се крият от мен. Представям си колко са били изненадани, когато са разбрали, че съм още жив, а ти си мой ученик. Честно казано, изненадан съм, че не са те убили.
	— Не е толкова лесно да бъда убит — не можах да устоя от малко, както ми се струва, напълно оправдано перчене. — Димитрий, съдейки по казаното от йокаите, вие наистина притежавате способността да влияете на Съществата? Затова ли Хухлик толкова се страхуваше от вас?
	— Може и така да се каже — не отрече Макаров. — Когато са наблизо, те попадат под моето влияние, независимо от желанието ми. По-точно, някога беше така. Сега се научих да контролирам този процес много по-добре и да действам значително по-меко. Между другото, това е подобно на твоето влияние върху призраците: те самите са привлечени от теб и много по-охотно говорят с теб, отколкото с други хора. И колкото повече се развиваш като медиум, толкова по-силно ще бъде това влияние.
	— С влиянието е ясно, но какво сте правили с тях, че са предприели толкова отчаяна стъпка и са се скрили дълбоко под земята? — попитах напрегнато. — Те панически се страхуват от вас.
	— О, нищо особено, аз не съм някакъв садист. Но самото усещане за постоянно влияние върху волята ти, сякаш не принадлежиш на себе си, ще подлуди всеки. Преди петдесет години вече бях достатъчно силен, но не разбирах как работи това и че волята на всички околни същества е напълно потисната. Просто ме устройваше, че те с удоволствие изпълняваха всички мои заповеди.
	След като изслушах много странната изповед на Макаров, аз все още не разбирах защо ми се обади. И това, честно казано, много ме напрягаше.
	— И какво смятате да правите сега с тях? — попитах внимателно.
	— Аз? Нищо, разбира се — засмя се Макаров. — Вече съм пенсионер, знаеш ли, а освен това обещах на внучката си да не напускам болницата.
	— И няма да ги наказвате за бягството им?
	— Точно обратното. Исках да те помоля да се грижиш за тях, йокаите не са много умни и могат да направят глупости. Църквата много лесно идентифицира такива същества и също толкова лесно ги унищожава. Без шанс за помилване.
	Ами да, помня момента на запознанството си с инквизиторите, те се появиха веднага след като ханьото ме освободи. Не знам как светите хора бяха успели да я проследят, но със сигурност моите йокаи ги заплашва нещо подобно. Но как тогава да ги защитя от църквата?
	— Има руни, които могат да скрият същества от търсенето и инстинктите на свещениците, Джеймс ги знае — сякаш прочел мислите ми, каза Макаров.
	— От него помощ няма да дочакам — промърморих аз.
	— Кажи, че аз съм те помолил да ги научиш, тогава Джеймс няма да откаже. И най-добре не казвай на йокаите за нашия разговор, че горките могат да получат нервен срив.
	Така си е, още една тяхна истерия може да не завърши много добре, преди всичко за тях.
	— Ако не попитат, няма да им кажа, разбира се — съгласих се. — Но вие знаете моя проблем — решавайки, че темата за йокаите е приключила, аз си поех дъх и засегнах една по-важна тема: — Имам още един въпрос. Разбрах, че сте участвали в разработката на „Купола“ заедно с Нейман Бедвил. И той ли е дълголетник като вас?
	Макаров явно не беше готов за такъв въпрос и затова отговори след дълга пауза:
	— Възможно е. А откъде такъв странен интерес?
	— Имам подозрение, че не толкова отдавна се сблъсках с него. Вярно, не разбирам дали е човек или същество, Хухлик го нарече Ездач на трупове.
	— Толкова ли е важно кой е той? — лукаво попита старецът. — Ти самият сигурен ли си, че си човек, с твоята способност да поглъщаш души? Нашият Бедвил беше обикновен хомо сапиенс, но стана нещо повече. Или по-малко. Зависи как ще го погледнеш.
	— И все пак, би ли могъл Нейман Бедвил да контролира трупове или не? — настоях аз. — Той станал ли е Ездач на трупове?
	— Може би — уклончиво отговори Макаров. — Съдейки по информираността ти за „Купола“, сега разбираш колко сериозно е всичко и колко малко време остава, нали?
	— Малко време за какво?
	— За подготовка. Вече няма възможност да се избегне краха на „Купола“, но има възможност поне да се подготвим.
	Звучеше някак съмнително, честно казано. Как можеш да се подготвиш за цунами от демони?
	— Може би трябва да евакуираме Островите? Защо правителството не прави нищо по въпроса?
	— Защо нищо не прави? Всъщност прави. Прави проучвания, съвещания, изчислява рисковете, изгражда бункери и набира хора в СБРЗО. Никой не може да даде точна прогноза в кой момент „Куполът“ ще спре да работи или демоните ще се научат да го заобикалят, а без конкретни числа никой няма да тръгне да евакуира цели градове. Затова в градовете има вяла системна подготовка за възможни проблеми.
	И тогава ми просветна. Лекарят говореше за същото, а Ездачът на трупове познаваше Макаров. И тримата имат мистични сили, които им позволяват да контролират трупове, призраци и същества. Съвсем логично е да ги свързва и нещо повече. Освен това документите за „Купола“ бяха в тайника на Александър Михайлов, което означава, че този старец също може да е член на тайното общество.
	— За това ли създадохте Братството? — направих смело предположение аз. — За да се подготвите за локален апокалипсис? Събирате си своя собствена армия?
	Макаров се засмя в слушалката.
	— А ако наистина е така? Какво ще направиш?
	— Аз? Какво общо имам аз с това? — изненадах се. — Едва ли изобщо мога да повлияя на ситуацията.
	— Кой знае, кой знае — загадъчно отвърна Макаров. — Ти също не си обикновен човек. Да, тялото ти е слабичко, но душата… много е светла и мощна, способна на велики неща. Ти готов ли си за велики неща?
	Едва не се закашлях от толкова неочакван въпрос.
	— Защо да съм готов?!
	— Е, когато си готов, тогава се обади — неочаквано заяви старецът. — Сега имам масаж по график, а аз си бъбря с теб за всякакви глупости.
	— Какъв масаж, когато обсъждаме глобална катастрофа?! — възмутих се аз, но в отговор чух само кратки звукови сигнали.
	Известно време просто стоях и смилах получената от Макаров информация. Всъщност той потвърди, че не само познава Доктора и Ездача на трупове, но и активно си сътрудничи с тях. Може би първоначално дори са имали благородни цели, както каза Докторът, но след това Ездачът на трупове се е увлякъл твърде много от експерименти с хора. А и самият Доктор, дори и да не го призна, явно е отишъл далеч отвъд границите на здравия разум. Също така не се знае колко души има в това тяхно тайно общество, явно не са трима. Пет, десет или може би дори сто души, притежаващи силата и знанията на Макаров? И всички ли са също толкова откачени и не се съобразяват с човешките животи, както Доктора и Ездача? Ужас.
	Миси и Макаров вече няколко пъти споменаваха внучката му и че имала огромно влияние върху стареца. По принцип можех да се опитам да я убедя, така че тя да принуди стареца да отговори на всичките ми въпроси, да разкрие самоличността и цялата информация за другите членове на Братството. Но ако внучката има същия отвратителен характер като Макаров, ако е семейна черта? Тогава изобщо не мога да разчитам на нейната помощ.
	От стената точно пред мен много бавно, явно за да не ме изплаши, се появи Катя. Момичето-призрак изглеждаше смутена, но все пак прояви воля и не изчезна. Строгият сив костюм от панталон и сако, събраната на опашка коса и очилата я правеха много сладка.
	— Прощавайте, Роман, случайно подслушах разговора ви. Наистина ли „Куполът“ може да спре да работи?
	— Явно, да. Аз лично не съм много наясно, честно казано, всичко е според думите на хора, които са участвали в създаването му.
	— Аз мога ли да помогна с нещо?
	Тук тя, честно казано, ме озадачи.
	— Дори не знам…
	— Много съм добра в търсене на информация в интернет. Мога да намеря всичко, ако изобщо е там, включително и в защитени системи, като се започне от държавни агенции и се стигне до вътрешни корпоративни системи. Усвоила съм почти всички езици за програмиране, които се използват в момента, ако бях жива, всяка ИТ компания в света щеше да ме приеме с отворени обятия.
	Погледнах изненадано Катя. Ха, нима си имаме призрак-хакер? Макар че, имайки толкова много свободно време, както е при призрак, който няма нужда да яде, да спи и да ходи до тоалетна, защо да не се научи на каквото си иска? Хм, тя всъщност наистина би могла да ми помогне с търсенето на Ездача на трупове и на Доктора. А и като цяло да си имам помощник с безкрайно свободно време би било много полезно.
	— Но на теб достъпът до интернет ти е ограничен заради заиграване със сайтове за запознанства — спомних си аз.
	— Да… — още повече се смути момичето-призрак и стана по-прозрачно. — Но ако вие помолите Евгений Сергеевич да премахне ограниченията, ще мога да помогна!
	Аха, ето какво било. Какво хитро момиче.
	— За да продължиш да заблуждаваш бедните влюбени момчета?
	— Не съм заблуждавала никого — нацупи се момичето. — Просто поддържах контакт с тези, които ми харесват. Но в един момент всички искаха да се срещнем на живо и аз бях принудена да изтривам профила всеки път.
	— И много такива момчета ли имаше?
	— Кой ги брои — смутено отговори момичето, но под погледа ми се поправи: — Е, добре де, четиристотин двадесет и един души. Но до последно, преди профилът ми да бъде изтрит, аз общувах с всички много приятелски.
	Хм, това е дори още по-лошо. Представям си как бедните момчета се влюбват във виртуални момичета и в най-важния момент красавиците просто изчезват. Добре, че поне не е вземала пари от никого. Не е, нали?
	— Защо ми са пари? — възмути се момичето. — Ако искам да заредя сметката си, просто ще хакна няколко истински неприятни хора. Например любители на сайтове със забранено порно.
	— А имаш ли си собствена сметка? — хванах се за най-важното аз. — И зареждала ли си я по някакъв начин?
	Катя рязко стана почти напълно прозрачна, потъвайки много по-дълбоко в „обратната страна“. Всъщност най-често точно така тя ставаше невидима, но при мен този номер не сработи.
	— И много пари ли имаш? — продължих да задавам въпроси.
	— Е, имам малко за черни дни — уклончиво отговори момичето-призрак. — Ако имате нужда от финансова помощ, мога да измисля нещо. Сигурна съм, че помощничка като мен няма да ви е излишна!
	По дяволите, тук е трудно да се спори. С такива възможности, а и без нужда от сън, тя може да направи много. От друга страна, доста неща с този призрак не ми бяха ясни. Тези странни заигравки в сайтовете за запознанства, а и беше вързана към този дом от достатъчно дълго време, за да започне да изперква. Джеймс още в самото начало на нашето общуване каза, че с течение на времето призраците могат да загубят остатъците от личността си и да се превърнат в полтъргайсти, а Катя се чувства съвсем удобно като призрак. Това също е подозрително.
	— Ще се опитам да говоря с Евгений Сергеевич — реших накрая. — Но не бих казал, че имам силно влияние върху него.
	— Благодаря! — изписка призракът и изчезна в стената.
	По принцип постепенно оформях добър екип. През следващия месец Шики и китсуне ще работят за мен: танукито отлично владее онмьойдо, а лисицата може с лекота да променя лицето си. Джен също засега остава моя телохранителка, а ако към нас се присъедини и призрак-хакер, то смело можем да поемем някоя „невъзможна мисия“.
	Но преди Катя да стане моя информационна поддръжка, трябва по някакъв начин да убедя Михайлов да премахне ограниченията от нейния компютър. Сигурен съм, че ще мога да го намеря…
	— Той е в кабинета си — сякаш прочела мислите ми, каза Катя, надниквайки от стената.
	Ама че хитро момиче. Но защо се учудвам, след като е успяла да заблуди четиристотин души в сайт за запознанства?
	Отидох при Евгений Сергеевич, изложих му предложението на Катя и получих неочакван отговор:
	— Да, няма проблем — веднага се съгласи мъжът. — Всъщност не аз ограничих правата й, а Виктор. Каза, че някакво момче се е самоубило, след като е флиртувало с нашия призрак. Но сигурен ли си, че си струва да пуснеш този джин от бутилката?
	— А ако тя спре да посещава сайтове за запознанства?
	— Нали знаеш, че Катя има много високи умения в тази област? Наложи се физически да ограничим достъпа до компютъра, други варианти просто нямаше.
	— Не е проблем. Мога да сключа договор с Катя, който ще ограничи нейните действия. Никакви сайтове за запознанства или кражби.
	— Кражби? — попита Михайлов. — Тя да не е откраднала нещо?!
	— Ъ-ъ… е, не съм надничал през рамото й, така че откъде да знам — отговорих аз, почти съкрушен от усилието.
	Уж за нищо не лъжех, но беше много трудно да не споделя подозренията си. Буквално изпитах физическа болка, сдържайки порива си да кажа цялата информация на Михайлов.
	— Добре, ако ти поемеш отговорност за действията й, ще премахнем ограничаващите руни от компютъра.
	При думата „отговорност“ леко трепнах, но бързо се взех в ръце. Нали самият аз казах, че за разлика от хората, да се работи с призраци и същества е много по-лесно, защото винаги можеш да потвърдиш намеренията си с договор. Между другото, интересно, дали не може и с хората да се прави същото. Все пак договорът се зарежда с душевна енергия.
	— Съгласен — отвърнах замислено. — Ще подготвя договор за Катя, когато се върна.
	— Решил си да поживееш тук? — учудено повдигна вежди Евгений Сергеевич. — По принцип нямам нищо против, ти вече си част от семейството и го доказа…
	— Не! Не! — веднага реагирах аз. — Но нали Катя не може да напуска дома, така че ще трябва да се върна отново, когато приключа с другите си дела.
	Общо взето да се договоря с Михайлов се оказа съвсем лесно. Времето ме притискаше, така че след като се сбогувах с него, аз се втурнах към първия етаж в търсене на иконома. Но на стълбите неочаквано се спънах и полетях през глава, като вероятно щях да се нараня, но икономът Хан ме хвана. Не знам откъде се появи, само преди секунда определено го нямаше в хола.
	— По-внимателно — спокойно каза той, оставяйки ме на пода.
	Изглеждаше, че слабият азиатец ме държи с удивителна лекота. Аз, разбира се, не съм най-тежкият човек на света, но все пак имам около четиридесет килограма.
	— Още не съм се възстановил от тежката нощ — направих опит да се оправдая, хвърляйки кос поглед към стълбите.
	Домашното духче седеше на най-долното стъпало, като ме зяпаше злобно с черните си очички и ме заплашваше с юмрук. Очевидно той беше отговорен за падането ми.
	— Зло. Махай се! — изсъска към мен.
	Все пак дочака подходящ момент малката гадинка.
	— Ще се върна и пак ще си поговорим — обещах на микростарчето.
	Икономът Хан погледна към стълбите, но, разбира се, не видя никого там, защото домашното духче се придържаше към дълбокия слой на „обратната страна“.
	— Готов ли сте? — уточни икономът. — Можем ли да тръгваме?
	— Да, разбира се.
	— Ей, чакай! — раздаде се вик отгоре. — Ще си тръгнеш, без дори да се сбогуваш с любимата си сестра?!
	Ника буквално полетя по стъпалата, явно използвайки някои свои умения, и ме сграбчи в прегръдка, притискайки ме много силно към гърдите си.
	— Внимавай, ще ме смачкаш — изпъшках аз.
	— Много ще ми липсваш! — без да ми обръща внимание, каза Ника. — Непременно ми се обади, за да съм в курса на всичко! И снимай всички съкровища, които ще ти дадат йокаите! И най-важното, повече не излагай живота си на такава опасност, докато ме няма!
	Тук не разбрах тя за мен ли се тревожи или просто ревнува, че ще рискувам живота си не в нейната компания. Но така или иначе отношението й към мен не можеше да не ме заплени. Наистина беше приятно.
	— И ти ще ми липсваш — казах съвсем искрено.
	Когато икономът и аз напуснахме територията на имението, най-накрая въздъхнах с облекчение и малко се отпуснах. Пътят до града не беше кратък, а и домът на Князев беше точно от другата му страна, така че за час и половина бях оставен на себе си. С такъв „събеседник“ като иконома можех да не се притеснявам, че ще ме разсейва с глупави разговори.
	С по-нататъшните планове като цяло всичко беше ясно: да върнем душата на Алина Князева в тялото, после да отида в офиса на Джеймс. Ще е интересно да изясня какво имаше предвид под „свободно плаване“, а и като цяло да разбера как се справя. Все пак смъртта на Миси го удари тежко, колкото и да се опитваше да го скрие зад лицемерни изказвания. На самия мен Миси щеше да ми липсва, тя единствена в този свят винаги ми се притичваше на помощ и ми помагаше със съвети… Тя и Дони, разбира се.
	И тук ми стана срамно. Горкият Дони го прибраха свещениците и съдейки по това, че не ми писа и не ми се обади, още не са го пуснали! А аз, честно казано, съвсем го забравих.
	Веднага извадих телефона си и набрах номера на отец Павел, но и той като Джеймс реши днес да ме игнорира. Съвестта ми се бореше с учтивостта, но все пак се обадих още няколко пъти, но чувах само дълги звукови сигнали.
	— Ще вземем ли телохранителката? — попита икономът, когато навлязохме в чертите на града.
	— Непременно — потвърдих аз.
	Джен, разбира се, не го показваше, но ми се струваше, че е много стресирана от моментите, когато отивах „на работа“ без нея. Въпреки че в моята работа обичайният телохранител не би могъл да помогне кой знае колко, много по-подходящ би бил някой йокай или собствен, достатъчно силен призрак, с който съм сключил договор. Между другото, последният вариант си струва да го обмисля сериозно, наистина ще ми трябва някой като Мей Ли.
	Взехме Джен и отидохме при Князев. Познатият дом ни посрещна с мирис на тамян и безброй свещи, пръснати из целия хол. Марго Морети, в красиво, явно не ежедневно, расо, обикаляше около лежащата на болнично легло с колелца жена и четеше някакви речитативи, а Князев я наблюдаваше отстрани със смесица от скептицизъм и надежда. Не мисля, че той принципно имаше нещо против вярата, но с представителите на църквата СБРЗО явно не бяха в много дружески отношения.
	— Най-накрая! — посрещна ни монахинята, както винаги до отвращение изпълнена с енергия. Сякаш вчерашната вечер в подземното депо не се е случвала. — Сега ще приключа с освещаването на помещението и можем да започваме.
	Марго поръси вода от бутилката наоколо и продължи да чете молитвата. Джен и икономът Хан поздравиха Князев и, без да се договарят, застанаха до двете врати, водещи към коридора и към вътрешността на дома. Огледах се и забелязах, че на пода около Алина Князева е нарисувана някаква непозната за мен шарка, а на масата лежаха гофутата със запечатаните в тях частици от душата на жената.
	— А защо трябва да се освещава помещението? — попитах, когато монахинята свърши. — Как това е свързано с процеса на обединяване на фрагментите на душата?
	— С прости думи, дезинфекцирам всичко тук преди операцията. За да не се вкопчи някаква гадост в душата в процеса на нейното обединяване от фрагментите.
	— А защо тогава не беше възможно ритуалът да се проведе в църквата?
	— Че какво общо има тук църквата? — Марго беше искрено изненадана. — На човек, а следователно и на душата му, винаги е по-комфортно в собствения му дом. Тоест тук и проблемите ще са много по-малко.
	Тук Князев видимо пребледня.
	— Проблеми? Какви проблеми може да има?
	— О, спокойно, всичко ще е наред, най-важното е Ангелът на смъртта да не ни попречи.
	Тук вече пребледнях аз, защото отлично си спомнях срещата с тази същност. В списъка на топ нощните ми кошмари тя делеше първото място с много други събития, които ми се случиха в този свят.
	— Защо му е да идва за Алина Князева? — попитах напрегнато. — Тя е още жива.
	Марго някак неопределено поклати глава.
	— И да, и не. Душата й е била твърде дълго извън тялото и има вероятност връзката между тях да е отслабнала. Затова, когато всички частици от душата бъдат събрани, някъде там на небето може да решат, че е време тя да си тръгне.
	— Защо тогава досега никой не е дошъл за нея? — попита Князев, като се приближи плътно до монахинята. Това едва ли беше опит за оказване на натиск или заплаха, по-скоро той не се контролираше много добре, притеснен прекалено много за жена си.
	— Разбитата на фрагменти душа е твърде малка, за да й обърне внимание Ангелът на смъртта. За него това са все едно бродещите из града призраци, това не са пълноценни души, затова и на жътварите не им е до тях — Марго потупа мечкоподобния мъж по рамото. — Спокойно, не се притеснявайте, всичко ще е наред. Главното е бързо да обединим фрагментите на душата и да ги натъп… хм, върнем в тялото.
	— А какво ще правим, ако Ангелът на смъртта все пак дойде за нея?! — намесих се аз.
	— Е, аз нищо не мога да направя, все пак това са ангели — небрежно отвърна монахинята, вземайки листата гофу в ръка. — Освен това ще съм заета с ритуала. Но ти, Рома — тя ме мушна с пръст в гърдите. — Чух, че си успял по някакъв начин да се справиш с Ангела на смъртта в гробището. Просто направи същото и тук. Какъв е проблемът?
	Примигнах изненадано, не разбирайки в кой момент „това е прост ритуал“ се превърна в „справи се с Ангела на смъртта“?!
	— Е, да започвам ли? — делово попита монахинята, стиснала в ръце гофутата, и се обърна към Алина Князева.
	— Не! — почти в един глас извикахме аз и Князев, но монахинята вече беше скъсала листовете наполовина и ги хвърли в кръга, очертан около леглото.
	Никога не съм бил силен в молитвите, но в този момент се опитах да се обърна към нещо или някого там горе всичко да мине безпроблемно. Но интуицията ми подсказваше, че в моя живот законът на Мърфи решава много повече, отколкото молитвите.


>	Глава 18

	— Започна се! — радостно прошепна монахинята.
	Около лежащата на леглото Алина Князева се появиха десет нейни полупрозрачни копия.
	— Ако се появи Ангел на смъртта, задръж го, докато не довърша молитвата — нареди ми Марго.
	Смешно. Монахинята, очевидно, не знае, че в момента, в който се появи жътваря, времето за хората наоколо напълно спира и най-вероятно тя няма да може да си дочете молитвата, докато Ангелът на смъртта не си отиде. Но преди да успея да й го кажа, Марго Морети започна да чете текста на латински и аз не посмях да я прекъсна.
	Князев стискаше здраво зъби и напрегнато наблюдаваше случващото се, както и икономът и Джен, но освен нас петимата, в стаята се появи още нещо. Първоначално реших, че нашето домашно духче ме е последвало, но след като се вгледах, разбрах, че съм сгрешил. Този беше с различни дрехи, брадата му беше по-къса, а и ръстът му беше още по-малък. Местният пазач на огнището се настани удобно на шкафа и започна да наблюдава отвисоко случващото се. Улавяйки погледа ми, домашното духче ми показа юмрук и черните му очички блеснаха заплашително, изглежда и той не ме хареса особено. И, между другото, защо молитвите и светената вода не го изплашиха? Съществата не трябваше ли да не се погаждат особено с религията?!
	Речитативът на Марго плавно премина в песнопения и аз дори не забелязах как от деветте частици на душата вече бяха останали седем. Явно три от тях някак се бяха обединили. След известно време те станаха пет, после четири.
	— Усещам опасност — прошепна ми Джен, оказала се незабелязано до мен. — Скоро нещо ще се случи. Студът буквално сковава цялото тяло.
	Много ми се искаше да кажа нещо саркастично, но се сдържах. Трудно беше да не се досетя, че всичко около мен винаги се развива по най-лошия сценарий. За това не се изискваше дарба за предвиждане. Но най-обидното беше, че дори не можех да се подготвя подобаващо за пристигането на Ангела на смъртта — никога не бях срещал руни, способни да противостоят на толкова силни същности.
	Междувременно фрагментите вече бяха само два и бяха станали значително по-плътни. Речитативът на монахинята се ускори толкова много, че вече не чувах отделни думи, а само непрекъснат поток от слепнали звуци. Двата фрагмента на душата започнаха да се сливат в едно, прониквайки един в друг, докато не се обединиха напълно. Това изглеждаше, честно казано, доста страшничко и не особено красиво, но най-важното, разбира се, беше резултатът — душата стана цяла.
	— Какво става? — прозвуча мек женски глас. — Защо се чувствам толкова странно?
	— Алина! — Князев се затича към призрака, но спря пред нарисуваните на пода руни. — Как си?!
	Марго Морети довърши молитвата си и насмешливо изсумтя.
	— А ти как мислиш? Тя не усеща тялото си, загубена е в пространството и не разбира какво става.
	— Тази подозрителна жена е права, много странно усещане — съгласи се Алина Князева и огледа пространството около себе си. — Но още по-странно е какво сте направили с нашия хол? Какви са тези свещи в двадесет и първи век? — тя сложи ръце на кръста и се намръщи. — И коя е тази жена, която стои до теб, скъпи?
	— Вие, разбира се, можете да й обясните всичко, да обсъдите последните събития, които тя е пропуснала, докато е била разцепена на парченца — недоволно заяви Марго. — Но с всяка секунда се увеличава шансът за появата на Ангела на смъртта. Ще можете да си говорите и след като душата се върне в тялото.
	Князев искаше да възрази, но бързо се взе в ръце.
	— Да, разбира се, продължете.
	— И така, Алина Сергеевна, стегнете се. Ето там на болничното легло лежи тялото ви.
	Призракът се обърна и едва сега забеляза материалната си обвивка. Тялото беше грижливо увито в одеяло, а самото стоманено легло беше оборудвано с цяла система от електронни устройства, които следяха състоянието на пациента.
	— Да, да, това е удивително, плашещо и така нататък — продължи монахинята. — Но сега трябва да изхвърлите всички въпроси и съмнения от главата си и просто да следвате указанията ми, в противен случай може да се случи нещо непоправимо.
	— Но…
	— Докоснете тялото си и усетете ударите на сърцето си.
	Алина Князева се обърна към съпруга си.
	— Олег, за какво говори тя?!
	— Слушай я — припряно каза Князев.
	— Вашите тяло и душа бяха разделени в резултат на взривяването на колата ви — намесих се аз. — Монахинята трябва възможно най-бързо да ви върне в нормално състояние. Имаме много малко време. Истина е.
	Жената ме погледна.
	— А ти си момчето, което взех на пътя… Май Михайлов?
	— Алина, не помня как бяхте по бащино име! — намеси се монахинята. — Повтарям, имаме много малко време! Поставете ръка на гърдите си и потърсете сърдечен ритъм!
	Горката Алина Князева явно беше много объркана, всъщност всеки на нейно място би се чувствал така, но все пак послуша Марго и сложи призрачната си ръка на лежащото тяло. По-скоро протегна ръка, но така и не го докосна, спирайки буквално на сантиметър от гърдите. Останалите хора около мен също замръзнаха, оформяйки нещо като музей на восъчните фигури.
	— Ах, мамка… — изругах аз и се огледах.
	Къде е този Ангел на смъртта?
	И той не ме накара да го чакам дълго. Мракът се оформи в човекоподобна фигура точно до Алина Князева, но преди да успее да я докосне, домашното духче с яростен вик скочи от шкафа право върху него. Но микростарчето така и не успя да стигне до черната фигура, оказа се уловен във въздуха от няколко черни нишки, изстреляли се от тялото на жътваря.
	Но това време ми беше достатъчно, за да направя рязък скок, явно за пореден път увреждайки мускулите на прасеца си, и да успея да сграбча мрака за мястото, където би трябвало да е рамото му.
	— Не мърдай!
	Изглежда действията ми леко стъписаха Ангела на смъртта. Фигурата потръпна, но по някаква причина остана на мястото си. Трябваше да завърти глава на сто и осемдесет градуса, за да ме погледне в очите с черните си дупки. Оказва се, че дори в тъмнината може да има още по-тъмни места.
	— Как смееш?!
	— Всъщност е лесно. Този човек не е мъртъв, той не може да бъде отведен.
	Жътварят продължи да ме гледа в очите, но по някаква причина дори не се опита да ме изяде, както веднага се опита да направи колегата му на гробището. Бедното домашно духче също продължаваше да виси във въздуха, държано от черните пипала.
	— Наясно ли си какво правиш?! — явно шокиран повтори въпроса Ангелът на смъртта.
	— Честно ли? Нямам представа — признах аз. — Дори не разбирам как там при вас горе е организирано всичко. Но тази душа няма да я вземеш.
	Ако всичко беше така, както си го представяше Марго Морети, значи вече бях отвлякъл вниманието на жътваря достатъчно, за да може тя да завърши процеса на връщане на душата на Алина Князева в тялото й. Само че призракът беше застинал и не можеше дори да докосне тялото си, както и монахинята не можеше да продължи ритуала.
	— Ще бъдеш наказан — овладял изненадата си, прошепна жътварят, и усетих как започва да извлича духовна енергия от мен през ръката. Но в това „дърпане на въже“ вече бях станал доста умел и с лекота спрях този процес.
	— Предлагам да се разделим с мир — казах съвсем спокойно.
	Странно, но наистина не изпитвах никакъв страх. Най-вероятно защото лично за мен Ангелите на смъртта не се различаваха много от другите същества, с които се бях срещал в последно време. Освен това знаех, че мога да се справя с тях и това правеше жътварите още по-малко зловещи.
	— Пусни ме, човеко! — яростно извика жътварят и вълна от мрак премина през залата, като моментално угаси всички свещи.
	Защо е толкова нервен, не го държа чак толкова здраво? Как можеш да удържиш същество, направено от мрак? Или… въпросът тук не е, че го държа за рамото, а в думите, които казах, когато докоснах жътваря⁈ Не беше минало денонощие, откакто погълнах душата на клоуна, а той можеше да поема контрол над йокаите. Явно жътварят е получил от мен команда да не мърда и затова оставаше на място.
	— Ще те пусна, ако обещаеш, че ще си тръгнеш и ще оставиш душата на жената на мира — предложих аз.
	— Смъртта трябва да си получи дължимото — беше отговорът. — Не можеш да промениш това.
	— Е, все някой ден ще си го вземе, разбира се — съгласих се аз. — Но не днес и не тази душа — погледнах настрани към домашното духче. — А, между другото, пусни и малкия.
	Решавайки да окажа натиск върху жътваря, за да ускоря приемането на единственото правилно решение, започнах леко да извличам душевна енергия от него.
	— Добре, човеко — явно неохотно се съгласи същността. — Ще си тръгна.
	Хм, уж слуга на смъртта, а самият той иска да живее, ако може така да се нарече съществуването на жътварите. Въпреки че, какво изобщо знам аз за Ангелите на смъртта? Може би те са като офис служители или куриери, в края на работния ден някъде там горе сядат в някое кафене, пият си кафето и обсъждат кой колко души е взел през деня и колко малко им плащат за толкова тежка работа.
	Картинката на подобни черни същества, седнали около някоя маса и пиещи кафе с понички, ме заплени толкова много, че за момент дори изпаднах от реалността, но без да спирам процеса на изпомпване на душевна енергия.
	— Ще си тръгна! — вече малко по-истерично извика жътварят.
	За момент се зачудих дали няма да е по-лесно изцяло да го погълна, вместо да разчитам на думата му, но реших да не стигам до чак толкова сурови мерки. Все пак последния път получих доста сериозни неприятни усещания от душевната енергия на Ангела на смъртта, а дори не я бях усвоил напълно.
	Пуснах рамото на изтъканото от мрак същество, изчаках, докато той отплува от призрака на жената, застанал плътно до него, за да имам време да реагирам, ако нещо се случи. Но проблеми нямаше, самият жътвар беше щастлив да се отдръпне от мен и да хвърли домашното духче. Старчето се приземи на четири крака като котка, изтупа се, показа юмрук на жътваря и се шмугна някъде зад шкафа.
	— Всичко това е безполезно — вече отдалече заяви жътварят. — Тази жена, както и всички хора около теб, са белязани със знака на смъртта. Скоро ще вземем всеки от тях.
	— А аз?
	Жътварят издаде странен звук, подозрително подобен на смях.
	— И аз ли съм белязан с този знак?! — повиших глас, но Ангелът на смъртта вече се беше разтворил във въздуха.
	— Какво? — попита Марго Морети. — Какъв знак? За какво говориш?
	Очевидно времето отново продължи своя ход и никой дори не забеляза появата на жътваря. Призрачната ръка на душата на Алина Князева докосна тялото й и монахинята продължи да я наставлява:
	— Чудесно, чуйте как бие сърцето. Представете си, че сърцето в гърдите ви бие със същия ритъм. Туп-туп, туп-туп…
	Изглежда по този начин Марго се опитваше да вкара призрака в състояние на транс. Дори не можех да си помисля, че това изобщо е възможно — да хипнотизираш призрак, но очите на Князева наистина се изцъклиха.
	— А сега почувствай как гърдите ти се повдигат. Това е плавно и спокойно дишане на спящ човек. Концентрирай се върху него и си представи, че дишаш в същия ритъм…
	Между призрака и тялото започнаха да се образуват тънки, едва забележими нишки енергия, дърпайки душата надолу.
	— Ти и тялото сте едно цяло. А сега си помисли, ако в момента спеше, какво би сънувала? Това е най-приятният сън, който те успокоява и те прави щастлива.
	Призракът на Алина Князева се усмихна нежно и душата постепенно потъна в тялото. След това тя въздъхна дълбоко и внезапно се обърна настрани, заемайки по-удобна поза за сън, като същевременно разголи бедро.
	— Е, това е всичко — доволно се усмихна Марго. — Тя просто спи. Ще се събуди след няколко часа и ще е съвсем добре.
	Князев веднага се втурна към жена си и внимателно намести одеялото върху нея.
	— Сигурна ли сте? Ще е съвсем добре?
	— Разбира се. Казах вече, че всичко ще мине без проблеми — радостно заяви Марго. — Дори не се наложи да се боря за душата с Ангела на смъртта.
	Да бе, да. Само ако знаеше какво наистина се случи тук. Но нямах никакво намерение да й отварям очите, монахинята и така проявяваше прекалено голям интерес към мен. Нека си остане в неведение.
	— Благодаря!
	От изблика на чувства Князев дори прегърна монахинята, после мен… и незнайно защо се ръкува с иконома Хан и Джен, въпреки че те изобщо не взеха участие. След това той приближи до жена си и още веднъж оправи одеялото й, постоя там няколко секунди, отново се върна и още веднъж ме прегърна. Създаваше впечатление, че от толкова много чувства той просто не знае какво да прави, както и с всички емоции, които го бяха изпълнили. Затова ние бързо се сбогувахме с него, за да не го притесняваме повече. Все пак суровия, мечкоподобен шеф на СБРЗО, макар и бивш, суетящ се като квачка, изглеждаше прекалено странно. Монахинята бързо си събра нещата в една чанта, а през това време до мен се приближи невидимото за другите домашно духче.
	— Добра работа — заяви ми с важен вид и вдигна палец.
	Вдигнах палец в отговор, което ми спечели подозрителен поглед от Джен. През цялото време след появата на Ангела на смъртта тя се държеше някак вяло, сякаш леко шокирана. Явно тя беше единствената, която усети появата на жътваря благодарение на своя дар и още не можеше да дойде на себе си.
	Вече навън Марго Морети се хвърли на гърба ми и силно ме прегърна.
	— Направихме го!
	— Аха — измучах аз, измъквайки се внимателно от прегръдката й. И къде е телохранителката, когато наистина има нужда от нея? Няма да се изненадам, ако за краткото време на нашия контакт монахинята е успяла да ми вземе няколко проби или, напротив, неусетно ми е инжектирала нещо.
	— Нашето сътрудничество се оказа много продуктивно и непременно ще го продължим и в бъдеще — някак по злодейски потривайки ръце, каза Марго Морети. — Още повече, че способността да се справяш с демонско обладаване много заинтригува Негово високопреосвещенство архиепископ Александър Суворов. Той дори се съгласи да те привлечем да работиш в екипа на екзорсистите, така че скоро отново ще се видим!
	— Прекрасно — отвърнах машинално, без изобщо да споделям радостта на монахинята.
	Да, да помагаш на хората е прекрасно, само свещениците да не се опитваха да ме направят свой служител за постоянно. Дори не съм сигурен, че способността ми да поглъщам демони няма странични ефекти. Нали след Ангела на смъртта не се чувствах много добре, а и не се знае как ще ми се отрази честото контактуване с души на демони.
	— Между другото — сетих се аз. — Понеже говорим за екзорсизъм, вашите колеги отвлякоха моя приятел, от когото извадих демон, и още не са го освободили.
	— Това не е отвличане — възрази монахинята, — а изолация на човек, чиято душа е била подложена на демонично влияние. Между другото, изцяло в негова собствена полза.
	— И дълго ли ще го държат изолиран? — попитах недоволно. — Или нещо с него не е наред?
	— Точно обратното! — припряно каза монахинята. — Доколкото знам, с момчето всичко е наред. Дори прекалено. Обикновено след обсебване по душата на човек остават петна. Демонът заразява с мрак всичко, до което се докосне, но в случая на вашия приятел душата е останала абсолютно недокосната. Моите колеги задържат младежа единствено защото не могат да повярват в такова чудотворно изцеление и искат да проверят всичко отново.
	От една страна, това е чудесна новина, че за Дони обсебването е минало без никакви последствия. Но тези изследвания доста ме смущаваха, защото в един момент може и самият аз да се окажа в принудителна изолация.
	— Ще говорим за съвместна работа едва след като Дони се прибере у дома — казах твърдо. — Лично на вас трябва да ви благодаря за помощта за възстановяването на душата на Алина Князева.
	— Няма проблем — усмихна се Марго Морети. — Живея за всичко богоугодно. Но бих искала да те попитам и за…
	— Съжалявам — казах припряно, отдръпвайки се от монахинята, — но имам много важна среща и вече закъснявам.
	За мое щастие Марго не прояви настойчивост. Най-вероятно причината за това беше присъствието на иконома Хан и Джен, които я гледаха сериозно и намръщено. Телохранителката ми вече беше добре запозната с навиците на монахинята и не я харесваше, също като Ника, а пък икономът по принцип гледаше почти всички с този поглед. Ето от кого би излязъл идеален бодигард, под такъв поглед никой не би посмял дори да ме доближи.
	Да, въпреки твърдението на Ангела на смъртта, че всички около мен са белязани със знака на смъртта, настроението ми беше отлично. В крайна сметка успяхме да излекуваме Князева и това свали огромно бреме от мен. Дори физически започнах да дишам малко по-леко.
	— Сега накъде? — поинтересува се икономът, когато се качихме в колата.
	— В офиса при Джеймс Харнет.
	По пътя писах на Михайлов и Ника, че ритуалът е минал успешно и сме успели да върнем Алина Князева. Разбира се, без подробности, нямаше нужда да знаят за срещата ми с Ангела на смъртта. После се обадих на Дони, но телефонът му все още беше недостъпен. Добре, че сега поне знаех, че с него всичко е наред.
	В офиса на Джеймс отивах със смесени чувства, знаейки, че в приемната няма да ме посрещне милата усмивка на Миси. Без ханьото това място ще стане значително по-малко приветливо, въпреки че в случая с Джеймс за приветливост изобщо и дума не може да става.
	Само Джен се качи горе с мен, икономът предпочете да изчака долу. Отваряйки вратата, аз нерешително замръзнах на прага, оглеждайки офиса. На стената близо до входа висеше познатата табела „Джеймс Харнет — най-добрият медиум в Барселона“, до нея стояха няколко сертификата, грамоти и награди. Ароматът на горещо кафе, идващ от кафе машината, също беше обичаен, само че, доколкото знаех, Джеймс предпочиташе уиски. Кой тогава и за кого е правил кафе?
	— Имате ли уговорка? — раздаде се саркастично женско гласче и едва тогава забелязах „слона“, а по-точно — миловидната блондинка, която седеше на мястото на Миси.
	Стройна, с наивно закръглени черти на лицето, приличаща на Барби от едноименния филм.
	— Ъ-ъ… вие ли сте новата секретарка? — изтръгнах от себе си.
	Но това не беше смущение, а по-скоро възмущение — прекалено бързо учителят ми беше сменил ханьото. Коя изобщо беше тази?
	— Казвам се Ниса — представи се момичето. — И не съм секретарка, а партньорка на Джеймс.
	Партньорка?! Бих разбрал, ако Джеймс бързо си е намерил секретарка, в крайна сметка без такава офисът трудно би работил, нали той постоянно е в командировки. Но да замени партньорката си за един ден?!
	— Защо, по дяволите?! — не можах да устоя.
	— Как така „защо“? — усмихна се момичето. — Защото притежавам качества, недостъпни за никой друг. Аз съм уникална, да знаеш.
	Нещо в това момиче ме смути, дали начинът й на изказ, дали погледът й. Беше ми смътно познат.
	— Миси? — попитах предпазливо.
	— Сега се казвам Ниса — поправи ме ханьото. — Ромка, ти нали не мислиш, че някакъв си клоун може да ме убие?


>	Глава 19

	Не се сдържах и прегърнах ханьото, пресягайки се над бюрото.
	— Колко се радвам, че с теб всичко е наред!
	Миси, тоест Ниса, дори малко се смути.
	— Притеснявал си се за мен?
	— Разбира се! Ти винаги ми се притичваше на помощ и ми помагаше със съвети в най-опасните моменти! Ха, за първи път си отрязах пръста под твоето вещо ръководство! Това е почти като да загубиш девствеността си!
	— О, стига — съвсем се разтопи Миси, като размърда носа си много странно, сякаш ме душеше. — Но е приятно, да, приятно. Поне някой ме цени.
	Джеймс надникна от офиса.
	— Аз също те ценя. Да кажа ли колко ми струват новите документи за някоя си Ниса ал Гул? А и имуществото трябваше да прехвърля на друго лице, да прехвърля парите от сметките — той ме дари с недоволен поглед. — А ти, момче, влизай в офиса, имаме за какво още да говорим.
	Ханьото дори не погледна в неговата посока, а продължи да ме изучава много внимателно.
	— А защо миришеш толкова странно? — присвивайки очи, попита тя. — Много са ми познати, приличат на миризми на китсуне, тануки и други гадни йокаи. При това миризмите са пресни, сякаш са те докосвали буквално преди няколко часа.
	Междувременно Джен мълчаливо си наля кафе и влезе в заседателната зала, за да се занимава с любимото си занимание — четенето, но остави вратата отворена, явно за да може да слуша за какво си говорим.
	— Кхм… защото днес говорих с тях — както винаги, честно отвърнах аз. — Изведох ги от подземието. Джеймс не ти ли каза? Още вчера забеляза печата на корема ми.
	— Не знаех какъв точно печат си си сложил — направи гримаса медиумът. — И трябва да си пълен идиот, за да запечаташ цяла тълпа йокаи в себе си. Имах по-добро мнение за теб.
	— Всичко там беше изчислено правилно — обидих се аз. — Преди запечатването сключихме договори, които гарантираха действието на печата.
	— Ами да, да — закима медиумът. — Не се е счупил, така че добре. Влизай вече в офиса, трябва да подпишем някои документи.
	— Документи?
	— По-бързо, по-бързо — пришпори ме Джеймс. — Скоро трябва да отивам на среща, а ти все още стоиш на прага.
	В кабинета му бях едва ли не насила настанен на маса, на която беше пръсната цяла купчина документи.
	— И какво е това? — попитах подозрително.
	— Документи за офиса, лиценз за медиум, потвърждение на новия ти статус от Асоциацията — Джеймс посочи отделна папка. — Тук е графикът за изплащане на процент от доходите и наема.
	Седях и примигвах объркано.
	— Намерили сте офис за мен?
	— Почти. Освободих го за теб.
	— От кого? — съвсем се обърках аз.
	— От себе си, разбира се. Мисля, че постигнах в този град всичко, което исках, че дори и повече. Време е да продължа.
	Да кажа, че бях изненадан, означава да нарека цунамито лек морски бриз. Бях объркан, шокиран, зашеметен и просто не знаех какво да правя.
	— Това шега ли е?
	— Някога да съм си правил неуместни шеги? — искрено се изненада медиумът, наливайки си уиски от бутилката.
	— Никога не е късно да започнете.
	Ако това беше шега, беше много добре обмислена. Прелистих документите на масата и се убедих, че в тях става дума именно за прехвърляне на офиса и цялата практика на мен. Освен това в другия край на масата бяха струпани няколко кашона с вещи, на които в началото не обърнах внимание. Явно Джеймс наистина си прибираше нещата от офиса!
	— А… къде отивате? — с усилие изтръгнах от себе си.
	— В Руската империя. Купих малка къща в Московското княжество и искам да отворя нов клон на моята марка „Джеймс Харнет — най-добрият медиум“ там. Чувствам, че на руснаците много им липсват моите способности, те са се научили да се справят с демоните, но с призраците се занимават само местните свещеници. Един медиум има къде да се разгърне.
	Скочих на крака и надникнах в приемната.
	— Вие наистина ли заминавате?! — попитах Миси, тоест Ниса.
	— Да. Ситуацията е такава, че е време да продължим — повтори ханьото думите на Джеймс. — Няма нужда да стоим само на Обединените острови. Талантите на Джеймс са нужни и на друго място.
	— На място, където живеят значителен брой много богати хора — доволно добави медиумът.
	Всичко ми звучеше много неочаквано и подозрително. Не че се познавахме от дълго време, но имах силното усещане, че Джеймс е плътно и много изгодно интегриран в живота на Барса, а вероятно и на други градове на Златния остров. И просто така да зареже всичко и да си тръгне?
	— Хайде, хайде — пришпори ме медиумът. — Все още имам много работа, която трябва да свърша, преди да замина. Не мога да прекарам целия ден тук с теб. Вземай химикала в ръка и подписвай на местата, отбелязани с кръстчета.
	Все още не вярвайки напълно на случващото се, започнах да чета документите по-внимателно, надявайки се да намеря някакви намеци, че това е глупава шега. Но всичко изглеждаше съвсем истинско. Джеймс Харнет, като мой учител, с подкрепата на втория ми наставник, Димитрий Макаров, признава моите заслуги като специалист и ми предава практиката си, като същевременно ми дава под наем и своя офис. Тоест на практика, след като подпиша всички документи, ще стана пълноправен медиум, временно изпълняващ задълженията на най-добрия медиум на Барселона, като редовно плащам на този хитрец наем, процент от всички приходи и поемам всичките му ангажименти по вече сключени договори.
	— Сериозно? — попитах, като се съсредоточих върху последната точка за ангажиментите. — На идиот ли ви приличам? Да приема всички ангажименти по договорите?
	— О, тези договори са нищо — пренебрежително махна с ръка медиумът. — Няколко неприключени случая и сътрудничеството с полицията, плащано на съответната цена. Вече видя как работя с тях — изследвам всички подозрителни артефакти, картотекирам ги и това е всичко. Проста работа. Затова пък ще работиш под реномирана марка с идеална репутация.
	Това звучеше дори по-подозрително от самата идея с прехвърлянето на практиката. Просто така е решил да ми повери бизнес с неговото име?
	Докато аз шокирано се пулех в документите, Джен надникна в офиса.
	— Чух разговора ви. Ако става дума за договори, бих могла да ви кажа дали има нещо подозрително в тях.
	— Подозрително?! — възмути се Джеймс. — Всички условия са прозрачни, като сълза на младенец.
	С огромно облекчение бутнах всички документи в ръцете на телохранителката, за да не се налага сам да ги разгадавам.
	— Разбира се, виж!
	И едва тогава се замислих, откъде в една обикновена телохранителка такива знания?
	— Откога телохранителите разбират от право? — изрази мисълта ми с гримаса медиумът.
	— Лично аз от две хиляди и десета година, откакто завърших с отличие Юридическия факултет на Бронзовия остров — гордо отговори жената, докато погледът й бързо пробягваше по договора. — Дори след бегъл преглед на текста виждам няколко спорни момента, особено като се имат предвид правилата на Асоциацията на медиумите, които наскоро проучих в свободното си време.
	Медиумът завъртя очи и тежко въздъхна.
	— О, стига. Обсъдете това с Ми… Ниса, аз нямам намерение да си губя времето с подобни дреболии, за днес имам насрочени осем срещи — Джеймс размаха пръст към мен. — А ти по-добре подпиши всички документи, в противен случай след моето заминаване свещениците или СБРЗО със сигурност ще се докопат до теб. Официално регистрираната практика е най-добрата защита срещу всякакви посегателства срещу свободата ти: веднага щом започнеш да плащаш процент на Асоциацията и да приемаш техните поръчки, тя става твой щит и застраховка.
	— А докато бях стажант, Асоциацията не се ли грижеше за мен? — скептично уточних аз.
	— По това време за теб се грижех аз — каза Джеймс, явно без и самият той да си вярва наистина. — А без мен, ако останеш стажант, отговорен за теб става вторият ти учител — Макаров. И ще бъдеш длъжен да изпълняваш всички негови поръчки. Като човек, който много дълго време е бил негов ученик, силно бих те посъветвал да не прекрачваш в тази пропаст.
	Самият аз прекрасно разбирах, че близкото общуване с Макаров няма да доведе до нищо добро, а и методите му на обучение не се различаваха много от мъчения. От друга страна, старецът беше отличен източник на знания и никога не бих се отказал напълно от помощта му.
	— Тоест или ставам пълноправен медиум и поемам всичките ви дела, или ставам подчинен на човек, който лежи в психиатрия?
	— За психиатрията всичко е истина — кимна Джеймс. — Що се отнася до работата под моята марка, първо, това е много печеливш бизнес, и второ, аз все още оставам собственик на този бизнес. Ти просто ставаш мой представител в Барса. Разбира се, можеш да се обръщаш към мен за съвети, както и досега, а и самият аз ще се появявам тук периодично.
	Да-а, Джеймс толкова често ми помагаше със съвети и толкова активно се занимаваше с обучението ми. Вярвам, вярвам.
	— Между другото, относно съветите, Макаров ме помоли да ви предам, че трябва да ме обучите на руните, които скриват същността на йокаите — спомних си аз, след като той толкова удачно заговори за обучение.
	— Питай Ниса, тя ще ти даде наръчник — изсумтя медиумът, с което веднага съвсем недвусмислено демонстрира колко активно ще ми помага със съвети. Добре, че Миси отново е с нас и мога да разчитам поне на нея.
	— Вече го разпечатвам! — раздаде се викът на партньорката на Джеймс от приемната. — Въпреки че бих те посъветвала да не поемаш такава отговорност. Ако йокаите направят нещо глупаво и ги хванат, то по остатъчните следи върху руните свещениците могат да ги свържат с теб.
	— Ще запомня — искрено благодарих аз, като мислено си отбелязах, че ще трябва внимателно да формулирам условията за предоставяне на помощта ми на йокаите. Определено не исках да се карам с църквата.
	Като цяло случващото се беше твърде голяма изненада, за да реагирам адекватно на предложението на Джеймс. За щастие телохранителката ми показа неочаквани познания по подобни въпроси и бързо прочете всичко, което беше написано между редовете. Например фактът, че Джеймс не може просто така да напусне Барса, тъй като е назначен в този град от Асоциацията и само аз, като приема всичките му ангажименти, можех да го освободя от задължителната служба. В тази връзка процентите, които трябваше да плащам на Джеймс, както и наема на офиса, след кратки преговори намаляха няколко пъти. В допълнение, Джен поиска цялата информация за „дълговете“ на медиума, тоест случаите, които трябваше да поема аз. Най-подозрителен се оказа договорът за осигуряване на сигурност в диамантена мина, намираща се на няколко часа път от Барса. Договорът за предоставяне на услуги се оказа дебел колкото трите тома на „Война и мир“.
	— Това е онова отвратително момиче — намръщено обясни Ниса. — Ти си я виждал, едно такова червенокосото дребосъче, представителка на семейство Редмънд. Явно за първи път са й поверили толкова сериозен случай и тя е решила да демонстрира всичките си знания, получени от курсовете по право. Джеймс така и не започна да работи по този случай, защото все още не сме постигнали съгласие по всички точки на договора. По принцип, ако решиш, можеш да я отпратиш далеч и за дълго, тъй като дори аванс още не са ни платили.
	Вторият случай беше свързан с издирването на изчезнало момче, за което Джеймс беше нает от полицията. Бележка от медиума указваше, че момчето вече е мъртво, така че трябваше да се намери тялото му и, по възможност, неговия убиец. От семейната снимка ме гледаше добродушно светлокосо хлапе на около десет години и, честно казано, просто не можех да се накарам да прочета подробностите по този случай, така че бързо оставих папката настрана.
	— И това е всичко? — уточних аз. — Никой няма да иска нищо повече от мен?
	— Разбира се. За всичко друго можеш сам да избираш случаите, които да поемеш. Главното е навреме да плащаш наема на офиса и, разбира се, ако вече си поел задача, бъди така добър да я приключиш по възможно най-добрия начин — каза Джеймс. — Все пак доброто ми име трябва да се поддържа.
	И точно това, честно казано, изглеждаше най-подозрително.
	— С моята способност да се забърквам в неприятности наистина ли вярвате, че ще мога да се справя с всички случаи и да не съсипя репутацията на „Най-добрият медиум в Барса“?
	— Така или иначе нямам по-добра кандидатура под ръка — сви рамене медиумът. — А ми се налага спешно да замина, така че ми остава да се надявам единствено на твоето благоразумие — той изведнъж доближи лицето си до моето и много сериозно каза: — И помни най-важното правило: не бива да вземаш заплащане под цената, посочена в приложението към договора! Това е много важно!
	Също така, докато седяхме и обсъждахме детайли по договора, ми хрумна неочаквана мисъл: а не може ли предстоящото заминаване на Джеймс да е свързано с настоящата ситуация на Островите? Все пак медиумът притежаваше определени умения да предсказва и чете информация от хората, при първата ни среща той успя да ме „прочете“ доста добре. Значи беше напълно вероятно той като цяло да усеща „накъде духа вятърът“.
	— Наскоро говорих с жътвар, който заяви, че всички жители на Островите ще умрат в много близко бъдеще — лукаво казах аз. — И сега се чудя дали вашето прибързано преместване в Руските княжества не е свързано с предстоящия малък апокалипсис?
	— За първи път го чувам — напълно спокойно отговори медиумът. — Включително фактът, че жътвар въобще някога е говорил със смъртен. Сигурен ли си, че е бил жътвар? Същият този Ангел на смъртта, слуга на вселенския абсолют? Или просто си бил измамен от някой хитър призрак?
	— В случая беше невъзможно да се направи грешка — уверих го аз. — Значи не знаете, че „Куполът“ скоро ще спре да работи?
	— Разбира се, че знам — спокойно отговори Джеймс. — От много години се говори, че „Куполът“ е на път да рухне и ще започне нашествие на демони. Само че в другите страни винаги някак са се справяли без пренасочване на порталите, Островите също с времето ще започнат да се справят, въпреки че, разбира се, без жертви няма да мине.
	Хм… за това не се бях сетил. Знаех много малко за живота в другите страни и още по-малко за това как се справят с порталите от Лимба. Очевидно там също съществуват някакви тактики за противодействие на демоните и те работят доста успешно. Може би и тук, с изчезването на „Купола“, властите ще успеят да стабилизират цялостната ситуация? Може би, ако не беше жътварят, щях да повярвам на думите на Джеймс, но все пак не прилича на Ангел на смъртта да лъже.
	После попитах Джеймс за знаците на смъртта и кой може да ги вижда, но на практика не научих нищо ново. Някои медиуми можели да ги усетят върху околните в момента, когато смъртта е възможно най-близо. Тук неочаквано се намеси ханьото и каза, че лично тя усеща този знак върху себе си, затова и е способна навреме да напусне тялото си, за да се възстанови после на друго място. Тук тя не уточни нищо повече, явно искайки да запази тайната на своята жизненост дори от мен.
	И, разбира се, дори след като Джен и Миси значително редактираха всички договори, аз не ги подписах. Първо, струваше си да обмисля всичко на спокойствие и да обсъдя този въпрос с Михайлов. Не че думата му беше много важна за мен, но той можеше да посочи някои последствия, за които нито аз, нито Джен се бяхме сетили. Джеймс беше много недоволен, но все пак не настоя, давайки ми време да помисля до утре. След като напуснах офиса на медиума в леко шоково състояние, наредих на иконома Хан да ни закара с Джен в Златната болница. Много исках да разбера кой сега се занимава с лечението на Лора, след като Дубров прекали с експериментите си, както и какво е нейното състояние като цяло. Мисля, че новият ми статут на специален консултант ми позволяваше да получа цялата тази информация, а ако не, то мис Кацуги вероятно щеше да успее да разреши този въпрос в моя полза.


>	Глава 20

	Уви, по ред причини мис Кацуги не успя да реши нищо. Първо, след инцидента с вируса семейство Палмър незабавно отвело дъщеря си от болницата на „по-безопасно място“. Единственото, което главната лекарка знаеше със сигурност, беше, че момичето е дошло в съзнание и е успяло да напусне болницата самостоятелно. За разлика от нейната майка, която получи доста сериозни наранявания от мен и се движела изключително в инвалидна количка. Добре, че все още никой не започна да разправя кой точно й е счупил всички ребра, иначе със сигурност щяха да ме завлекат в съда. Макар че кой знае, може би това все още предстои, просто Палмърови засега нямат време за мен.
	Е, и второ, след експериментите му доктор Дубров бил уволнен от болницата. Вярно, според госпожица Кацуги, бързо бил привлечен от професор Семьонов. Между другото, изглежда професорът беше успял да сложи ръка и на главата на Роналд Тумс, въпреки че май не я видях в подземната лаборатория, а и самият той не обели нито дума за това. Странно. Аз, разбира се, не съм робовладелец, но бившият директор на болницата все пак ми принадлежеше. А като си спомня как Семьонов се опита да ме измами с патентите за кодиране на аудиофайлове и останалия софтуер, получен от моя смартфон, си струваше старателно да го проверя. Както, между другото, и плащанията за същите тези патенти.
	— Ще се постарая да разбера как се чувства момичето чрез моите канали — обеща мис Кацуги, докато седяхме в кабинета й и пиехме кафе. — Но Дубров ме уверяваше, че на теория вирусът е напълно унищожен и няма нужда да се притесняваш за нищо.
	— Все пак е по-добре да го уточним, не се доверявам много на теориите му — намръщих се аз. — Между другото, случайно да имате телефонния номер на Лора Палмър?
	Ако не можех да се свържа с Дони, може би ще е по-лесно да се свържа директно със сестра му? Съдейки по характера й, тя едва ли ще ме вини за отравянето си. Въпреки че аз самият смятам, че все пак съм виновен, тъй като изначално им позволих да ми помагат, но, от друга страна, това беше техен личен избор. Като цяло темата е доста спорна.
	— Имам само телефонния номер на мисис Палмър. Да ти го продиктувам ли?
	Азиатката не се усмихваше дори с крайчеца на устните си, но по очите й се разбираше, че ма-алко ми се подиграва.
	— Не-е, благодаря, предпочитам да изчакам, докато свещениците освободят Дони Палмър.
	— Между другото, изненадана съм, че те изобщо не се занимаваха с останалата част от семейство Палмър, а взеха именно него, въпреки че той изобщо не е имал контакт с вируса — лукаво присвивайки очи, каза мис Кацуги. — Знаеш ли нещо по въпроса?
	Знаех, но не бях сигурен, че си струва да споделям тази информация с главния лекар на болницата. Свещениците се опитваха да пазят в тайна всичко, свързано с истинските, библейски демони, и не исках аз да стана този, който разпръсква тайните им на всеки ъгъл.
	— Знам защо взеха Дони, но бих предпочел да не обсъждам този въпрос, това не е моя тайна — отговорих честно. — Мога само да кажа, че това няма нищо общо със случилото се в болницата.
	Този уклончив отговор ми костваше толкова много усилия, че се изпотих. Вътре, точно в гърлото ми, застина цял речитатив, описващ всичко, което се случи с младежа, но аз все пак се сдържах. Като цяло да се казва истината не е толкова трудно, тъй като тя идва в различни форми и е много по-трудно да се справим с лекия синдром на Турет на истината.
	— Добре, няма да настоявам — спокойно се съгласи жената и гърлото веднага ме отпусна. — Повече ме интересува дали успяхте да излекувате Алина Князева, след като съпругът й я взе от болницата? Толкова дълбока кома без никакви физически увреждания на тялото обикновено завършва с постепенен спад на жизнените функции и смърт.
	Тук нямах какво да крия и й казах каква е причината за състоянието на тази жена и как решихме този проблем. Без подробности за приключенията в депото, разбира се, главният лекар нямаше абсолютно никаква нужда да знае за това. Затова пък в бъдеще, знаейки, че подобно състояние е свързано с изчезването на душата, в болницата ще знаят към кого да се обърнат за помощ. Вярно, медиумите не обичат да се занимават с лечение на хора, което, между другото, е много изненадващо. В моя свят, където абсолютно всеки медиум и лечител е шарлатанин, те са готови да лекуват за пари всичко, ако щеш рак, ако щеш нелечими тумори. А тук, където наистина са способни на много, отказват да поемат отговорност, предпочитайки спокойно да се занимават с лов на призраци и малки „общи“ проучвания като тези, които Джеймс проведе върху мен при първата ни среща. Между другото, интересно ще е да разбера как всъщност работи това — прочита някакво информационно поле или получава образи, докосвайки душата ми, примерно по същия начин, по който става при мен, когато започна да поглъщам същества? Но за целта не трябва ли да се погълне поне частица душевна енергия, а в случая с хора това в известен смисъл би било канибализъм.
	— Много интересно — призна мис Кацуги. — В нашата болница нямаме такива пациенти, но познавам няколко души, които са на домашно „лечение“, така да се каже, в абсолютно същото състояние. Може би бихме могли да им предложим нашата помощ и да те включим като консултант. Успешното лечение може значително да повиши рейтинга на болницата, който спадна значително след инцидента с вируса.
	Честно казано, в момента нямах абсолютно никакво време за това. Но и веднага да откажа да лекувам хората нямаше да е добре, затова избегнах отговора, напомняйки, че ако една душа е изчезнала отдавна, то намирането й ще бъде доста проблематично. И най-важното, че за толкова дълго време извън тялото може да й се е случило всичко, например превръщане в полтъргайст или преминаване „отвъд ръба“.
	Обясних всички трудности и предупредих, че резултатът от моите търсения може окончателно да лиши хората от надежда, на което мис Кацуги заяви, че подхранването на надежда там, където няма никакви шансове за излекуване, също не е най-добрият вариант. Като цяло, главната лекарка много хареса идеята, защото, както го разбирах, след като се опита да ме привлече като консултант, тя всъщност нямаше представа как може да се използва. А тук съвсем конкретна задача, която освен това вече бях изпълнил веднъж. После, след разговора ни, бях подложен на обичайния преглед в тукашното отделение по травматология, където се погрижиха за няколко леки наранявания, получени в метрото: драскотини, леки навяхвания. Честно казано, дори не ги бях забелязал, изглежда започнах да свиквам с факта, че всичко постоянно ме боли.
	Накрая ни оставаше само да се върнем привечер в имението на Михайлови. Не ми се искаше отново да нощувам там, но трябваше. Този път с нас дойде и Джен, или по-скоро по някаква причина икономът й заповяда да го направи. По пътя известно време гледах телохранителката, а накрая реших да попитам:
	— Слушай, тъй като разбираш от договори, може би ще можеш да помогнеш в съставянето на договор с един призрак с възможно най-краткия базисен текст, който да й забранява да довежда момчетата в сайтовете за запознанства до самоубийство?
	Обикновено спокойната телохранителка ме погледна с широко отворени очи.
	— Какво, какво?!
	Трябваше да й опиша ситуацията с Катя, за щастие имаше повече от достатъчно време по пътя до имението. Джен с радост се зае с работата и през целия път седеше с тетрадка, ентусиазирано драскайки нещо в нея. Според мен тя харесваше днешната правна суматоха много повече от работата си на телохранител, във всеки случай никога преди не я бях виждал толкова ентусиазирана и донякъде дори щастлива. Дори не предполагах, че слабото й лице може да има друго изражение освен максимално недоволство от живота. В момента на пристигането ни в дома на Михайлови вече държах в ръцете си точния текст на договора с призрака. А когато излязох от колата, телохранителката неочаквано ме хвана за ръката и тихо попита:
	— Наистина ли смятате да приемете предложението на Джеймс Харнет?
	— Това не изглеждаше като предложение — отбелязах. — По-скоро ултиматум. Но като цяло, защо не, с коригираните условия аз наистина получавам собствена практика като медиум с възможност сам да избирам каква работа да поема.
	— Тогава… мога ли да заема мястото на ваш асистент? Да, не разбирам работата на медиумите, но мога да помогна с документацията и разни други въпроси.
	Хм, по принцип още не бях се замислял за това, но имаше логика в предложението на жената. Някой трябва да заеме мястото на Миси, да се среща с клиентите и да се занимава с проблеми, които могат да възникнат по време на работа. А наемането на външен човек за тази позиция не би било много удобно.
	— Мисля, че да, като цяло това не е лоша идея — признах. — Ако приема предложението на Джеймс, разбира се.
	— Страхотно!
	За втори път този ден забелязах нещо подобно на усмивка на лицето на Джен. После икономът я заведе в къщата, отделена за охраната, а аз се качих по стълбите в имението. И първият, който видях, когато отворих вратата, беше малкото домашно духче.
	— Пак ли ти — въздъхнах уморено. — Какво искаш?
	Но тук микростарчето ме изненада.
	— Добре дошъл — рече той важно, вдигна ми палец и се заклати някъде под стълбите.
	Хм… какво беше това? Защо изведнъж промени отношението си към мен? Много странно.
	Тръгнах да се качвам нагоре, към кабинета на Евгений Михайлов, когато внезапно ме озари догадка: ами ако домашните духчета имат някаква връзка помежду си и той е разбрал, че съм помогнал на домашното духче на Князев да защити господарката си? Нашето домашно духче дори точно повтори жеста на онова микростарче. Не знам дали използват телефони или имат някакви собствени канали, а може и дори общо съзнание. Но по някакъв начин тази малка гадинка беше разбрала, че не съм лош човек и няма нужда да ме души повече. Във всеки случай много се надявам нещата да са точно така.
	Следващата на пътя ми беше Катя. Призракът изплува от стената и радостно възкликна:
	— Върнахте се, за да сключите договор с мен⁈ Нали⁈ Нали?!
	— И това също — потвърдих аз. — Но имай предвид, че условията ще бъдат тежки.
	— Готова съм на всичко, само да получа достъп до интернет! — възкликна момичето-призрак. — Просто ми дайте шанс!
	— Ще имаш шанс — уверих я. — Трябва да намеря много различна информация и да проследя един много опасен човек. А скоро ще имам и собствен бизнес, в който търсенето на информация далеч не е на последно място.
	Катя радостно, макар и съвсем безшумно, запляска с ръце.
	— Ура! Кога започваме?!
	— Малко по-късно, първо ще реша още няколко въпроса — отговорих уклончиво. — Ще ти се обадя.
	След като с усилие се отървах от нетърпеливия призрак, най-накрая се добрах до кабинета на Евгений Сергеевич. Михайлов беше вътре и работеше върху това, което местните наричаха „лаптоп“ — защитено с безброй руни куфарче с дебелина около десет сантиметра. Отне ми около двадесет минути, за да му разкажа за ултимативното предложение на Джеймс и да му покажа всички получени от него документи. Разбира се, отначало главата на семейството беше изненадан, после се заинтересува, а след като проучи всички документи, радостно потри ръце.
	— Разбира се, съгласявай се.
	— А това не е ли прекалено голяма отговорност? — изразих основното си съмнение аз. — Не мога да гарантирам, че ще се справя с нещата толкова ефективно, колкото Джеймс. По-точно, мога да гарантирам, но точно обратното.
	— Това не е толкова важно — увери ме Евгений Сергеевич. — Главното е, че ще станеш номинален собственик на целия бизнес на Джеймс в Барса.
	— Точно това е най-плашещото.
	— Няма нужда да се опитваш да изпълняваш всички поръчки, вземай само тези, с които определено ще можеш да се справиш. Не бързай за никъде, трупай опит. Между другото, само богати хора използват услугите на медиум от такова ниво, това отваря огромни възможности за създаване на полезни контакти.
	Да, разбирах го, главата на семейството обмисляше всички промени единствено от гледна точка на ползата за общата кауза, каквато и да беше тя за Михайлови. Между другото, не разбирах с какво се занимава Евгений Сергеевич след напускането на поста началник на полицейското управление. Ника каза нещо за производството на компоненти за строителни роботи в Руските княжества, но това почти нищо не ми говореше, а и къде са Златните острови, къде са княжествата. Между другото, тук подобни роботи никога досега не бях виждал.
	Разбира се, не сдържах любопитството си и веднага зададох този въпрос на самия Михайлов. Отговорът ме изненада — оказа се, че въпреки загубата на поста той продължава да се занимава с политика и активно да участва в живота на града и на Златния остров като цяло. А основният доход на семейството на Островите идва от инвестиции в няколко малки бизнеса, които включват верига от магазини за електроника и няколко изследователски лаборатории, тясно свързани с професор Семьонов. Между другото, точно там бяха отишли получените от моя телефон технологии, онези, които успели да разгадаят: музикални и видео кодеци, устройството на видео процесора и някои други вътрешни решения. Оказа се също, че призракът Катя помогнал за разгадаване на софтуера, работейки на локалния си компютър, напълно изолиран от външния свят. И този факт правеше сътрудничеството с момичето-призрак още по-полезно, отколкото ми се струваше в началото. Остава само да сключа договор и да й осигуря достъп до мрежата, за щастие Евгений Сергеевич вече беше подготвил всичко и оставаше само да даде зелена светлина на иконома. Научих и за йокаите: всички бяха временно настанени в подземната лаборатория, докато се решаваше въпросът с тяхната легализация, и те нямали абсолютно нищо против, отдавайки цялото си време на овладяване на съвременните технологии. С тях ми предстоеше сериозен разговор, затова предпочетох да го оставя за утре, сега бях зает с по-неотложни неща.
	След като получих одобрение от Михайлов-старши и обещание за финансова подкрепа, в случай че възникнат някакви проблеми с бизнеса на Джеймс, аз най-накрая се добрах до трапезарията и вечерях подобаващо под зоркото око на Горта. Имах чувството, че ако не бях изял всичко, което ми донесе, едрата готвачка просто нямаше да ме остави да стана от масата. Но аз като по чудо геройски се справих с всяка от чиниите и едва след това се отправих към стаята си, където Катя вече ме чакаше. Сключихме договор, който изцяло включваше всички условия, измислени от Джен. Вътре имаше и забрана за посещение на сайтове за запознанства, и пълен мораториум върху всякакъв флирт в интернет и създаване на лични акаунти във всякакви социални мрежи. Съобщения можеха да се изпращат само до членове на семейство Михайлови и някои служители, като Семьонов или иконома Хан. И най-важното, това, което Катя можеше да узнае по време на работа, трябваше да остане наша обща тайна, като й беше забранено да споделя тази информация дори с Евгений Сергеевич.
	Първата задача за призрака беше да намери телефонния номер на Лора Палмър, аз все пак исках да се уверя, че всичко с нея е наред. Втората, по-трудна задача, беше търсенето на Ездача на трупове. Въпреки че Докторът още не се беше появил, аз самият усещах, че няма смисъл да отлагам този въпрос и Деймис трябва да бъде отмъстен. А за това трябваше да знам колкото се може повече за Норман Бедвил и всичките му така наречени роднини с много подобни имена. В същото време би било хубаво да проуча Братството и онези, които влизаха в него освен Ездача, като се започне с Макаров, Доктора и стареца Михайлов.
	— Телефонния номер ще ти го изпратя веднага щом ми дадат достъп до интернет — обеща Катя. — Това е работа за пет минути. За останалото ще трябва време, но аз ще се справя!
	Слязох долу и дадох указания на иконома Хан да премахне ограниченията от компютъра на Катя, като неволно забелязах, че командвам опасния азиатец без никакво смущение, сякаш винаги съм го правил. Все пак човек бързо свиква с хубавия и, може да се каже, дори богат живот.
	И наистина, след около пет минути получих съобщение на телефона си с номер. Но преди да й се обадя, реших да опитам да се свържа с отец Павел, за да разбера последните новини около Дони. И, о, чудо, този път той отговори!
	— Роман, здравей. Много добре, че се обади, тъкмо мислех да се свържа с теб.
	Звучеше малко зловещо, честно казано.
	— Здравейте. Исках да разбера защо Дони Палмър все още не е освободен.
	— Всъщност неотдавна го изпратиха у дома. Ако мислиш, че някой го е държал насила, много грешиш. Той сам се съгласи да му направят всички възможни изследвания, за да се увери, че няма да има никакви последствия от взаимодействието с демона.
	— Обикновено когато хората сътрудничат доброволно, те остават достъпни по телефона — отбелязах аз.
	— Има такова понятие — режимен обект — меко отговори отец Павел. — Това ограничение важи за всички посетители там. Но пък сега младежът може да бъде напълно сигурен, че душата му не е опетнена от нищо.
	Едва не казах „слава Богу“, но предпочетох да се сдържа. Не знам как е при свещениците, дали не го считат за „грешно споменаване“? Така или иначе, най-накрая можех да си отдъхна, знаейки, че с Дони всичко е наред.
	— Добре. А вие за какво искахте да говорите с мен?
	— С Дони приключихме, сега бихме искали да проучим по-добре твоите способности и дали това няма някакви пагубни последици за теб самия.
	Така-а, започна се. Разбира се, в известен смисъл свещениците бяха прави — те трябва да се уверят, че аз самият няма да се заразя с някоя гадост от демоните. Но аз имах много тайни, които изобщо не исках да споделям, така че дългосрочната комуникация на тяхна територия определено не ме устройваше.
	— В същия този режимен обект? — попитах подозрително.
	— Изобщо не е задължително. По споразумение с Асоциацията на медиумите можем да разпитваме или тестваме нейните членове само в присъствието на наблюдател. В твоя случай това трябва да е твоят учител — Джеймс Харнет. Мисля, че можем да се договорим с него да направи всички тестове, например, утре следобед.
	— Страхувам се, че Джеймс планира да напусне града в близко бъдеще. Но аз имам втори учител, можем да правим тестовете в негово присъствие — леко насмешливо казах аз. — Трябва само да извикате Димитрий Макаров от клиниката.
	— Кхм — както и очаквах, свещеникът много се смути. — Мисля, че няма смисъл да безпокоим стареца за такива дреболии. Ако Джеймс заминава, Асоциацията би могла да изпрати някой по-малко… зает.
	— Нека разрешим този въпрос малко по-късно — предложих аз. — Бих искал да се възстановя малко след събитията от последните няколко дни. Това нали търпи отлагане?
	Свещеникът известно време мълча.
	— Какво пък, разбирам. Марго каза, че пътуването в затвореното депо е било много трудно. Мисля, че може да изчакаме няколко дни с провеждането на проверката, но не повече.
	Буквално усещах как отец Павел не иска да бави провеждането на тестовете, прегледите или каквото там ще правят. Но преди да се оставя в ръцете им, исках подобаващо да се подготвя и да разбера какви права имах като ученик на медиум. Или като пълноправен медиум, ако приема предложението на Джеймс. Доколко ще бъда защитен от страна на Асоциацията?
	След като приключих разговора с отец Павел, известно време въртях телефона в ръце, чудейки се дали да звъня на Дони или на Лора? Но накрая реших, че ще го направя утре или дори ще изчакам, докато Дони сам се обади. Прекалено много неприятности успях да докарам на семейството им, може би те няма да искат да продължат да контактуват с мен, а изобщо не исках да се натрапвам в такава ситуация.
	За да се откъсна от тъжните мисли, реших да прекарам малко време в изучаване на руните, които получих от Миси. Ще прозвучи странно, но принципът на тяхното действие ми стана ясен почти веднага. Предполагам, че е като овладяване на език за програмиране — с опита започваш да се ровиш в кода на някой друг много по-бързо, разбирайки основните правила за конструиране на алгоритмите. Така и тук, вече знаех за какво отговарят отделните руни и в какъв ред са изградени условията и вероятно бих могъл да ги пресъздам само след няколко бегли погледа. Но най-важното, което разбрах, беше, че тези руни задължително трябва да се нанесат с човешка душевна енергия, така че йокаите определено не можеха без мен.
	Може и да беше глупаво, но не сложих защита срещу домашното духче. Усещането, че той вече не ме възприема като враг, беше много ярко и не предизвикваше ни най-малко съмнение. И се оказах прав. Освен това, когато се събудих сутринта, видях, че оставеният до възглавницата телефон сам се е преместил на нощното шкафче и е свързан към зарядното, въпреки че аз определено не го бях направил. А и разпечатките от Миси, разпръснати по пода, сега лежаха на спретната купчина на масата. Явно приятелското отношение на домашното духче си имаше своите предимства, освен факта, че никой не се опита да ме удуши през нощта.
	А след закуска най-накрая слязох в лабораторията при йокаите и ги заварих да гледат филм на огромен екран. Според мен това беше някаква драма, във всеки случай китсуне периодично слагаше носна кърпа на очите си и тихо подсмърчаше. Тя, както и Месиел, по някакви собствени съображения оставаше с човешко лице, така че емоциите на „лисицата“ не бяха трудни за разчитане.
	Временно прекъсвайки прожекцията на филма, аз накратко им обясних трудностите с църквата и необходимостта от прилагане на защитни руни.
	— Пак ли ще се пазариш? — презрително попита китсуне, докато нетърпеливо хвърляше погледи към замръзналия образ на екрана, където красив брадат мъж беше коленичил пред високомерна дама.
	— С теб със сигурност — отвърнах отмъстително, което ми спечели поредното „пфу“.
	Мако и Садако изобщо не проявиха интерес към това, което казвах, оставяйки останалите йокаи да решават тези въпроси, но Госу слушаше много внимателно, като в същото време пръстите му шареха по екрана на телефона, където редове топки от един и същи цвят периодично изчезваха. Изглежда едроглавия демон беше много по-напреднал в усвояването на технологиите от останалите, като успешно се е превърнал в запален геймър.
	— Ние тук обсъдихме малко нашите бъдещи планове — взе думата Месиел. — И стигнахме до извода, че би било хубаво да продължим сътрудничеството си при взаимно изгодни условия. Например, като участваме в твоята работа, помагайки за проследяването на някои същества.
	Аз самият исках да им предложа нещо подобно, но не мислех, че йокаите ще го направят първи.
	— Освен това ти имаш връзка със сестра ми, така че бих искал да остана наблизо, докато не я намерим — продължи „котаракът“. — Какво ще кажеш?
	— Ще се радвам — отговорих аз и едва не паднах, когато Шики скочи на рамото ми.
	Хващайки ме за гърдите, малкото мече тануки извика:
	— Разбрах как можем да изведем способността ти да поглъщаш души на съвсем различно ниво! Ако идеята ми проработи, значи не ние, а ти ще си ни длъжник до края на живота си! Повярвай ми, това е гениална идея!
	Тук Шики наистина ме заинтригува, а когато чух какво точно е измислил, наистина бях толкова впечатлен, че реших да не споменавам за заплащане за поставянето на защитни руни.

	* * *

	Въпреки уверенията на Марго Морети, че Алина Князева трябва само да поспи малко, жената се събуди чак след петнадесет часа. Олег Князев едва не побеля, докато търпеливо дежуреше до леглото й. Въпреки че цялото оборудване показваше, че физическото й състояние е наред, толкова дълъг сън беше прекалено ненормален. Но скоро всички притеснения изчезнаха и жената се събуди, сякаш нищо не се е случвало, сякаш никога не е имало проклетата експлозия, дългите дни в кома и търсенето на частиците от душата.
	Тази сутрин стана особено светла за Олег Князев. Той и съпругата му седяха на терасата, закусваха и обсъждаха последните събития. По-точно, Олег разказваше на жена си за всичко, което се беше случило със семейство Орлови, с Михайлов-младши, и за търсенето на собствената й душа.
	— Не помня нищо — призна жената, малко нервно оправяйки непокорните си кестеняви къдрици. — След експлозията се събудих тук. Излиза, че безплътното преживяване е минало покрай мен, дори ми е обидно, честно казано.
	— Главното е, че мина и сега всичко с теб е наред — все още радостно усмихнат, каза Олег Князев. Сега никой не би познал в този добродушен и сияещ от щастие брадат мъж строгия шеф на СБРЗО на Барса, или по-скоро бившия шеф. — Сигурна ли си, че се чувстваш добре?
	— Имам чувството, че за първи път от много години съм се наспала — призна Алина Князева. — И се чувствам просто страхотно. Много искам да започна работа възможно най-скоро.
	— А, не. Никаква работа следващия месец. Отдавна казваш, че работя без отпуск, така че е време и двамата да си починем.
	Жената лукаво се усмихна.
	— Това да не е свързано с факта, че си отстранен от работа? Просто няма какво друго да правиш? Почивка от безизходица?
	— Разбира се, че не! Просто искам да прекараме известно време само ние двамата.
	— Добре, ако е така — каза жената, продължавайки да се усмихва насмешливо. — Мисля, че наистина ще отложа връщането си. Но като директор на училище не мога да не обърна внимание на това, което се случва с осиновеното от Евгений Михайлов момче.
	— За какво говориш?


>	Епилог

	Ще прозвучи странно и ненормално, но следващите две седмици минаха учудващо спокойно. Според мен за първи път от появата ми в този свят за никъде не бягах и не бързах. Беше малко неприятно, че Джеймс избяга от града още на следващия ден след срещата ни, без дори да изчака подписването на документите. Очевидно той беше сигурен, че ще се съглася с неговите условия и просто не обмисляше друг вариант. Но, честно казано, малко по-късно, след като проучих правилата на Асоциацията на медиумите, разбрах, че в предложението на Джеймс наистина се криеше моето спасение. Ставайки пълноправен медиум, аз получавах практически пълен имунитет към всякакви проверки от страна на църквата или други структури, по-точно сега те можеха да се извършват само в присъствието на цяла комисия от трима души, а не само на един учител. Медиумите като специалисти бяха уникални, всеки със свои собствени специални техники и тайни, и Асоциацията ревностно следеше никой да не се възползва от удобна ситуация, за да разбере тези тайни, особено когато става дума за свещеници. Въпреки че Асоциацията на медиумите първоначално е била създадена от църквата, оттогава организацията беше станала по-независима и защитаваше своите лични граници и интереси. Всичко това ми го каза Джен, след като се задълбочи в устава на Асоциацията и други документи, описващи взаимоотношенията им с църквата. Между другото, много от тези документи бяха взети от Катя от закрити източници, с която моята телохранителка, а сега и помощник, установи добра комуникация. Разбира се, чрез съобщения в месинджър. Като цяло Катя се оказа много полезен член на малкия ни екип, беше на линия денонощно и лесно намираше почти всяка необходима информация. Вярно, не беше всемогъща, след като не откри почти нищо за Ездача на трупове. Сякаш някой специално беше премахнал всяко споменаване на Норман Бедвил от всички онлайн източници и това се отнасяше не само за него, но и за всички предполагаеми членове на Братството, но Катя не се предаваше и продължаваше да търси.
	Като цяло, благодарение на новия ми статут на пълноправен медиум с лиценз, интересът на църквата към моите способности беше временно поставен на пауза, във всеки случай поне докато не бъдат изпълнени всички условия за проверката. Колкото и добре да се отнасях към отец Павел, не можех да позволя на свещениците свободно да ми задават въпроси, на които бих бил принуден да отговарям честно, и да организират проверки. А без потвърждение, че способността ми не носи вреда, отец Павел нямаше право да ме привлича към екзорсизма, колкото и да му се искаше.
	Ръководството на СБРЗО на Барса също имаше своите проблеми. Както Джеймс „предсказа“, настоящият шеф Гарибалди умря при странни обстоятелства. Във всеки случай не знам за обичайни обстоятелства, при които човек го намират по средата на работния ден, разкъсан на парчета в собствения му кабинет, в обкръжението на множество служители, охрана и камери. Това се случи точно два дни след заминаването на Джеймс, тоест точно по времето, което той предсказа през нощта в депото. И ако първоначално смятах, че медиумът е напуснал Островите само заради заплахата от Лимба, сега към причините за напускането се добави и желязно алиби. След смъртта на Гарибалди в Службата за Бързо Реагиране на Заплахи Отвън започнаха задкулисни интриги, резултатът от които трябваше да бъде поемането на длъжността от нов човек. Или стар. Олег Князев също беше сред кандидатите, както ми каза Михайлов-старши, който винаги следеше пулса на политическия живот в града. Аз продължавах да нощувам в имението и разговарях с него доста често. Така научих много за политическата структура на островите и за отношенията между страните, и особено за това, което се случва конкретно на Златния остров. В частност ми стана по-ясно в какво се състои конфликтът между Михайлови и Орлови, в него нямаше нищо лично, те просто принадлежаха към две различни обединения, доста приличащи на американските либерали и консерватори. При това Михайлов беше един от либералите, които искаха да променят статута на Обединените острови към отвореност. Може да се каже, че „Куполът“ затваряше тези земи не само от порталите на демоните, но и от останалия свят, тъй като за обикновени хора да попаднат тук беше много трудно и най-важното — скъпо. Затова пък бизнесмени от Миротворческия Американски Алианс и Руските княжества без проблем купуваха земя тук и се заселваха заедно със семействата си, смятайки Златния остров за нещо като обетована земя за избрани. Ха, скоро ги очакваше изненада, ако „Куполът“ наистина спре да работи.
	Но всички тези политически дрязги се случваха някъде там, на заден план, а междувременно аз се установявах в офиса на Джеймс и работех с Шики над развитието на способностите си. Идеята на танукито беше съвсем проста — ако след поглъщането на цялата душа на дадено същество получавах способността за двадесет и четири часа, то защо да не опитам да намаля обема на погълнатата душа, но да запазя този ефект, макар и за по-кратък период от време. Тоест, поглъщайки малка частица от душата, ще получа способност, примерно, за двадесет минути, без да убивам съществото. Трудността беше, че за да получа способността само от фрагмент от душата беше едно, а точното изчисляване на зависимостта на продължителността на придобитата способност спрямо обема на погълнатата душа — друго. Точно с това се занимавахме в подземната лаборатория на Семьонов: с помощта на Месиел се опитвах да получа способността от минимална частица от душата, която Госу любезно ни предоставяше. Разбира се, имахме яйца на трупояди, но да тествам способността им беше твърде опасно — в някакъв момент тя ще спре да работи и някои от крайниците ми ще останат в камъка. Благодаря, няма нужда.
	Шики, в допълнение към основния ни проблем, се заинтересува от идеята за съхранение на частици душа. Все пак запечатващите свитъци действаха само върху цялата душа, а тук беше нужно да се „отцепи“ само частица душевна енергия, така че в бъдеще да мога да я погълна по всяко време. Танукито изпробва различни варианти със скъпоценни камъни и метали, перли и дори дърво, но засега не успяваше да намери подходящо вместилище. Ако имах възможност да нося със себе си няколко съда или камъка, в които са запечатани различни способности, това би ми отворило цяла гама от възможности. Бих могъл във всеки един момент да принудя човек да каже истината, да използвам телекинеза или да мина през стена. И дори не знаех колко още други различни способности носеха в себе си душите на други същества, например Садако или китсуне. По логика, от лисицата можех да получа възможност да променям външния си вид, но тя категорично отказваше да споделя душевната си енергия.
	Между другото, йокаите прекараха тези две седмици в лабораторията, тъй като нанасянето на руни, които да ги предпазят от вниманието на представители на църквата, се оказа не толкова лесна задача. Отне ми седмица упорита работа само за да се науча как да нанасям модели върху душите на йокаите с помощта на моята душевна енергия в момента, в който те преминаваха в нематериална форма. Това беше единственият начин да се ограничи фона от демоничната душа, защото, каквото и да се каже, те си бяха оригинални японски демони, въпреки че нямаха нищо общо с библейските и тези, които проникваха тук от Лимба. Но дори когато усвоих необходимото умение, се оказа, че всяка нанесена на душата руна трябва да бъде свързана със самата същност на йокая, до която може да се стигне само при пълно доверие от негова страна. И тук възникнаха проблеми, тъй като само Шики успя да ми открие душата си и то, както ми се струва, не защото ми се доверява, а просто от любопитство, прекалено интересно му беше как работят екраниращите руни. Останалите по инерция се бореха с моделите, приложени върху душите им, моментално довеждайки целия ми труд до нула. Дори Месиел, с цялата си адекватност, не можеше да ми позволи да взаимодействам с душата му. Между Джеймс и Миси имаше пълно доверие, затова съм сигурен, че при тях не е имало проблеми с нанасянето на руните, но как мога да получа откритост от „моите“ йокаи?
	— Мисля, че просто трябва да прекарваме повече време заедно — предложи Шики преди седмица. — Те ще свикнат с теб и ще започнат да ти се доверяват. Не всички са с толкова открити души като мен.
	И ето че мина още една седмица, но отношението им към мен така и не се променяше. Какво друго се случи през това време? Имаше и един неприятен момент — нито Дони Палмър, нито Лора се свързаха с мен, а ми беше неудобно да им се натрапвам. По-точно, спомняйки си, че почти всеки, с когото влязох в контакт на този свят, моментално биваше изложен на смъртна опасност, реших да не бързам да започвам отново да общувам с тях. В моя свят не вярвах много в кармата, но тук тя можеше да съществува, което означава, че е доста вероятно хората около мен да са страдали по съвсем конкретна причина. От толкова тъжни мисли ме спасяваше само Ника, като ми се обаждаше всеки ден, за да разбере последните новини. Именно благодарение на нея изобщо не се чувствах самотен.
	Научих и за съдбата на главата на Роналд Тумс — тя, подобно на доктор Дубров, беше изпратена в една от лабораториите на Михайлов, разположена в Барса. Там се занимаваха с разработки, свързани с медицината, така че двамата специалисти се оказаха на правилното място. Аз лично нарисувах сериозен запас от гофу за проявление, така че главата на призрака винаги да остава видима за обикновените хора.
	И едва на третата седмица ние с йокаите направихме неочакван напредък във всички направления едновременно: Месиел и Госу най-накрая ми позволиха да нанеса защитни руни на душите им, а аз успях да получа телекинеза от късче душевна енергия на Госу за цели пет минути. Много интересно усещане, чувствах пространството около себе си съвсем различно, уплътнявах го по свое желание, но явно силиците ми не стигнаха и успях само да вдигна няколко стола във въздуха, а след това паднах на пода в такова състояние, сякаш съм пробягал маратон.
	Това означаваше, че започвах да контролирам „поглъщането“ много по-добре и скоро наистина щях да мога да нося със себе си частици от душите на същества за бърз достъп до техните способности. Също така сега, когато Госу получи своята защитна руна, ние спокойно можехме да отидем до неговия тайник.
	— Това не е честно! — възмути се китсуне. — Вие ще тръгнете на пътешествие по повърхността, а ние трябва да седим под земята! Как е възможно?!
	— Ако беше позволила да ти нанесат защитни руни, щеше да дойдеш с нас — за пореден път й обясни Месиел. — Какво мога да направя? Работи върху себе си и се научи да се доверяваш на Роман.
	— Да се доверявам на ученика на Учителя?! — озъби се „лисицата“. — От къде на къде? Не разбирам как посмяхте да отворите душите си пред него.
	Разбира се, предадох на йокаите думите на Макаров, че той им прави само добро и се извинява за случилото се с тях преди петдесет години. Но те едва ли биха повярвали напълно на човека, който толкова дълго ги беше държал в пълно подчинение на желанията си.
	— Понякога правим това, което трябва, а не това, което искаме, за да получим това, за което мечтаем — поучително каза Госу. — Да се откажеш от свободата, за да получиш в крайна сметка свобода, в това има нещо съдбовно.
	— В това има нещо идиотско — измърмори китсуне. — Както и във всичко, свързано с този жалък медиум.
	Вече изобщо не реагирах на нейните нападки, успявайки да си изградя имунитет срещу всички гадости, които бълваше „лисицата“. А на думи тя никога не се сдържаше. С доверието също имаше сериозни проблеми, какво да кажем, щом дори още не знаех името й, както, между другото, и останалите йокаи. А те бяха прекарали много години в компанията на китсуне и дори пред тях тя никога не се откриваше напълно.
	Не отне много време да се подготвим — платихме за купе първа класа за влака за Орлеан и потеглихме. Шики предпочете да остане в лабораторията, продължавайки да експериментира със съдове за душевна енергия, така че тръгнахме аз, Месиел, Госу и икономът Хан. През всички тези дни телохранителката ми държеше защитата на офиса на Джеймс, по-точно сега моя, в случай че се появят клиенти. Но засега беше тихо, очевидно хората знаеха, че Джеймс е напуснал Островите и не бързаха да се свързват с неговия ученик. Тези два случая, които наследих от Джеймс, също бяха на пауза, докато не се появят самите клиенти — аз самият не бързах да се свържа с тях. Може би просто се подготвях психически да поема цялата отговорност да работя самостоятелно без подкрепата на учител. Интуицията ми подсказваше, че е малко вероятно Макаров да тръгне да отговаря на въпросите ми, освен ако не са свързани с някакви глобални събития.
	Местните влакове не се различаваха от нашите, само дето при нас не бях пътувал в толкова луксозни купета — с отделен душ, тоалетна и пълен набор от услуги. Според мен в целия вагон имаше само две такива, всяко с размерите на малък апартамент. Месиел и Госу през целия път седяха до прозореца, наслаждавайки се на редуващите се пейзажи. Разбира се, „коткаракът“ беше в човешка форма, докато на Госу трябваше да сложим огромна шапка, за да скрием размера на главата му, тъй като той не можеше да променя външния си вид.
	Предстоеше ни да пътуваме повече от денонощие, затова бях взел лаптопа си с мен, за да не скучая. И не, не работех, веднъж реших да се отпусна и просто да сърфирам в интернет. За съжаление или за щастие, този свят изоставаше от нашия в развитието на развлекателния сектор, дори Инстаграм едва започваше да става популярен на Островите, в другите страни си имаха свои, почти напълно изолирани, портали. Колкото и да е странно, най-много се изолираха американците — принципно не допускаха хора от други страни в социалните си мрежи. Но въпреки това се намираха виртуози, които създаваха цели дайджести на най-популярните блогъри. От тях научих доста интересни новини — в Америка буквално преди дни бяха създали Лига за борба с демони, със собствени герои, рейтинги и телевизионни предавания на битки. Дори тук те изпреварваха останалата част от планетата в създаването на риалити шоута, успявайки да монетизират нападения на чудовища от друг свят. Разбира се, засега Лигата беше само в начален стадий, бойците пътуваха само до някои портали, придружени от професионални военни, но самият факт на реализация на подобно шоу ясно показваше, че там демоните от Лимба не се считат за толкова сериозна заплаха. Това навеждаше на мисълта, че може би Джеймс е прав и дори изчезването на „Купола“ няма да е краят на света за Островите, а само ще усложни работата на СБРЗО.
	Златният остров можеше да се нарича „зелен“, толкова много гори минаваха покрай прозорците. Само от време на време ги прекъсваха красиви имения и още по-рядко — футуристични градове. Проблем с пренаселеността тук очевидно нямаше, за разлика от Бронзовия остров. Когато след почти цяло денонощие пътуване пристигнахме там, все едно се оказах у дома. Същите простиращи се на десетки километри градове, вече не толкова красиви, както на Златния, където бяха като от арт картинки от Интернет. Около нас бяха добре познатите ми пететажни блокове, тълпи суетящи се хора и добрите стари задръствания, каквито не бях видял нито веднъж в Барса.
	За наше щастие Орлеан беше на практика на границата със Златния остров, иначе пътуването щеше да отнеме много повече време. Общо взето, град като град. Когато слязохме от влака, вече ни чакаше предварително наета кола — не толкова мощна, колкото тези в гаража на Михайлови, но определено представителна. Зад волана седна икономът Хан, който не беше произнесъл нито една дума по време на цялото пътуване.
	— Къде? — лаконично се обърна той към Госу.
	— Тук всичко много се е променило за петдесет години — замислено каза едроглавият йокай. — Тайникът беше направен в пещера на северозапад, далеч от града. Мисля, че там ще мога да се ориентирам по естествени знаци като планини или реки.
	Разбира се, при излизане от града попаднахме в задръстване за цели два часа, а когато най-накрая напуснахме Орлеан, още дълго се лутахме по пътищата в търсене на познат ориентир. Оказа се, че в района има много „планини с формата на женски гърди“, всъщност всяка втора планина изглеждаше така. Но дори когато Госу най-накрая намери правилната планина, ни очакваше пълно разочарование: на мястото, където трябваше да се намира подземното скривалище на йокая, се извисяваше мрачна каменна сграда на затвор. За предназначението на сградата не беше трудно да се досетим по формата й, прозорците с решетки, високата ограда с охранителни кули по нея и огромната табела с надпис „Затвор със специално предназначение на град Орлеан“, близо до която паркирахме.
	— Наистина ли това тук е мястото? — уморено попита Месиел. Изглежда поддържането на човешки вид не му беше толкова лесно, колкото си мислех първоначално. „Котаракът“ с елегантно човешко лице, което сякаш беше излязло от романтична драма, изглеждаше леко блед и говореше с усилие.
	— Да — потвърди Госу. — Сигурен съм. Явно са построили затвора тук именно заради мрежата от пещери, които са използвали при строителството. Виждате ли, сградата има само два етажа, очевидно останалите са долу, под земята.
	— Лошо-о — коментирах разстроено. — Ако имах със себе си яйце от трупояд, бих могъл да се опитам да проникна до там през камъка, но сега това е просто нереално.
	Вече се бях настроил, че скоро ще намерим съкровища, благодарение на които ще мога да получа пълна независимост от семейство Михайлови, и беше много неприятно да се проваля така.
	— Може би вече са открили тайника? — предположи Месиел.
	— Не вярвам — поклати огромната си глава Госу. — Беше защитен с артефакти, които не биха отслабнали дори след хиляда години.
	— А дали няма някакви екскурзии до там? — предположих, гледайки замислено затвора. — Може би трябва да разузная?
	— Това е обект със специален режим — обади се икономът Хан. — Вътре държат особено опасни престъпници, притежаващи силни способности. Още щом се доближим до тази сграда, ще ни застрелят, без да се интересуват кой и защо идва при тях. Дори не бих съветвал да спираме тук за по-дълго време, за да не привлечем ненужно внимание.
	Нямаше какво да направим, трябваше да се върнем обратно в града. Да се задържаме тук беше безсмислено, така че купихме билети за влака за същата вечер. Докато седях в ресторантчето в очакване да се кача на влака и преглеждах новините на телефона, изведнъж отвън се раздаде грохот, човешки писъци и ехтящи изстрели на нещо явно по-мощно от обикновен автомат. Посетителите на заведението се изнервиха, надигна се напрегнат хор от гласове, но никой не бързаше да излезе навън.
	— Ще видя какво става — веднага каза икономът и изскочи от ресторанта.
	— И аз ще погледна — каза Месиел и кимна на Госу. — А ти пази Роман.
	Хм… наистина ли престъпността се чувства толкова свободно на Бронзовия?
	Но миг по-късно стана ясно, че не става дума за престъпност. Точно пред прозореца, срещу който седяхме, се появи триметров демон от Лимба, който скочи някъде отгоре. И, разбира се, всички очи, покриващи тялото му, веднага се фокусираха върху мен — как би могъл да пропусне такова вкусно лакомство? Изревавайки с огромната уста на корема и друга по-малка на конусовидната си глава, той се втурна към нас, но изведнъж застина и след миг буквално се разпадна на равни кубчета месо, сякаш ловко накълцан от невидим готвач.
	Госу протегна ръка и създаде преграда по цялата стена на ресторанта, защитавайки както нас, така и останалите клиенти. Поне ако демоните не се опитат да заобиколят или да преминат през покрива. Хората от няколко маси веднага се приближиха до прозорците, за да видят какво става навън. И на мен ми се искаше да последвам примера им, но се сдържах. Любопитството си е любопитство, но безопасността е на първо място, особено след като, по аналогия с другите разломи, демоните така или иначе ще бъдат привлечени към мен. И следващата твар се появи точно на мястото на предишната, стъпквайки останките му в асфалта, и се втурна право към преградата, поставена от Госу. С глухо „бум“ демонът беше отхвърлен пет метра назад. И отново във въздуха проблесна тънък лъч светлина и триметровото тяло се превърна в демоничен тартар.
	Отвън още се чуваха хорски писъци и изстрели, но много бързо стрелбата изцяло стихна.
	Разбира се, имах със себе си цял набор гофу, включително нападателни. Вече знаейки, че „Духовен удар“ работи много добре срещу демони, аз се подготвих да ги използвам, но повече нито един демон не се появи. Затова пък се върна икономът Хан, изглеждайки така, сякаш изобщо не е участвал в битките.
	— Пробивът от Лимба се отвори в центъра на улицата — обясни той. — Но военните се справиха много бързо. Късмет беше, че един от техните щабове се намира наблизо.
	Скоро Месиел се върна, но за разлика от иконома, леко окървавен.
	— Забравих колко е забавно да убиваш тези глупави създания — доволно каза той и с неочаквано уважение се поклони на иконома. — Макар че дори аз не бих се справил така, както вие.
	Безизразното лице на азиатеца не показваше абсолютно никакви емоции, но той кимна кратко на йокая, което в неговия случай можеше да се счита за много експресивна реакция.
	— Накълца демона на кайма — обясни „котаракът“, виждайки неразбирането на лицето ми.
	— Уау — изненадах се аз и едва тогава забелязах, че телефонът ми вибрира. Цяло чудо беше, че не е изгорял, явно порталът се е отворил на достатъчно голямо разстояние от нас.
	— Ало, защо не вдигаш телефона?! — раздаде се непознат глас от слушалката.
	— Нямах време — отговорих автоматично.
	После махнах телефона от ухото си и погледнах номера, за да се уверя, че не е в контактите ми.
	— А вие кой сте? Този номер ми е непознат.
	— Аз съм Виктор, идиот!
	— Виктор? Не познавам никакъв Виктор.
	— Виктор Михайлов!
	Ах, по дяволите, това беше моят така наречен брат. Разбира се, че не го познах, никога не бяхме говорили по телефона, а и през живота си го бях виждал едва няколко пъти, включително и когато ме надупчиха с игли.
	— А… ама че изненада — признах аз. — Защо така изведнъж звъниш?
	— Защото днес сестра ми загина заради теб!
	Сякаш ме удари ток.
	— Какво? Ника⁈ Загинала⁈ Що за глупава шега?!
	— Шега⁈ Днес следобед близо до Златната академия се отворил пробив от Лимба и тази глупачка не успяла да измисли нищо по-добро от това да се втурне там в компанията на също такива слабоумници като нея, за да задържи демоните до идването на СБРЗО. От цялата им компания от седем души само един е оцелял, и той е загубил ръката си!
	Седях и тъпо гледах пред себе си, слушайки ругатните на Виктор и отказвайки да повярвам, че това все пак не е глупава шега. Ника вече я няма? Същата тази Ника, която винаги ме подкрепяше и се грижеше за мен⁈ Та ние снощи разговаряхме.
	Гласът на Виктор внезапно секна и свеждайки поглед, видях, че несъзнателно съм смачкал телефона, превръщайки го в парченца пластмаса и метал. Дланта ми беше порязана от парчетата и кръвта закапа по пода, но аз само още по-силно стиснах пръсти. Исках да крещя от ярост, да троша и чупя всичко около себе си, но вместо това бавно издишах и погледнах към иконома.
	— Имам нужда от нов телефон. И колкото се може по-бързо да се свържа с Евгений Сергеевич.
