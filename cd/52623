>
	{img:chaos_graeme_family.png|#Родът Грейм}

	{img:chaos_zvezdna_karta.png|#Звездна карта на световете в цикъла „Дорсай“}

	{img:chaos_morgan_family.png|#Родът Морган}


>	Първа глава

	Нейде в дълбините на нощта Хал се събуди в дългото помещение, което беше предоставено на гостите като спалня. Той погледна двете редици дюшеци и спящите на тях хора, украсени на ромбове от проникващата през лишените от завеси прозорци лунна светлина, и вида, че всичко е тихо и спокойно.
	Надигна се на лакът, обезпокоен от тревожното усещане, с което се бе събудил, но не можеше да го определи. После някъде отдалеч долетя слаб, повтарящ се звук, който не подсказваше на ума му какво би могло да го е предизвикало. Идваше отвън — през отворените прозорци в по-далечния край на стаята. Хал стана, отиде бос до най-близкия отворен прозорец и погледна. Под себе си в двора, където се бе състояла службата, видя мъжка фигура, черна на лунната светлина, която седеше на една от скамейките с увесени рамене. Докато гледаше, раменете на мъжа се разтресоха, дясната му ръка се вдигна към устата и звукът отново се разнесе. Този път Хал разбра, че това е кашлица. Щом установи това, умът му идентифицира познатата фигура и Хал вече нямаше защо да се оглежда из стаята зад гърба си, за да види на чий дюшек има празни завивки.
	Човекът долу беше Дете-на-Бога. Хал го наблюдава, докато още два пристъпа на кашлица разтърсиха фигурата, а после се върна в леглото си. Докато лежеше буден и гледаше в тъмното, Дете-на-Бога не се върна, а след известно време Хал отново заспа.
	На следващата сутрин групата пое на път още докато зората аленееше на изток. Цялото домакинство на Годлун се изсипа да ги изпрати, като напълни раниците им със студена храна. Тя беше пакетирана в кухнята и трябваше да им стигне до вечерта и до следващия род, който щеше да ги приюти за през нощта. Сбогуването с хората от семейството бе така топло, сякаш самите те бяха членове на това семейство.
	Щом тръгнаха, Детето пое водачеството както обикновено без да каже дума. Хал го наблюдаваше, но не успя да забележи в обветреното лице и бързата походка на възрастния човек нищо, което би могло да му подскаже за причината за онзи пристъп на кашлица под лунната светлина в двора предната нощ. Улови се обаче, че изучава лейтенанта на Рух с изключителен интерес.
	През деня Детето не показа никакви признаци за слабост или болест. През следващите няколко седмици той ги водеше с равномерна крачка. Едва пет дни след тази случка, когато Хал се събуди през нощта, откри, че възрастният човек отново не е в спалното помещение, дадено им във фермата, където бяха тази нощ. Хал погледна навън и пак видя Детето да седи като човек, който изчаква пристъп на болка и от време на време започва да кашля.
	С предпазливи въпроси Хал опита почвата сред останалите от групата, но очевидно никой от тях никога не беше чувал или виждал Детето по време на някое от тези среднощни излизания. Всеки намек, че заместник-командирът може да е болен, се посрещаше с лековатата убеденост, че той е направен от метал и кожа и че никаква слабост не би посмяла да го атакува.
	Най-накрая стигнаха до мястото на срещата. Това беше фермата Молер-Бени — голямо имение, поддържано съвместно от два отделни рода. Тук обикновено живееха над сто и двадесет човека и пристигането на още близо двеста души от повторно събралия се отряд нямаше да привлече особено внимание, доколкото това бе нормално за някоя от по-големите ферми. Намираха се на по-малко от тридесет километра от Мейсънвейл — малко градче, в което бяха техните мишени — складовете за метали и завода за торове.
	Групата, в която бяха Хал и Детето, трябваше да пристигне последна. Беше в края на един необикновено топъл летен ден и след като те прибраха вещите си в един от големите складове за оборудване, които щяха да използват за жилища, Хал тръгна заедно е останалите за вечеря в главната столова на фермата. Вечерният бриз беше приятно хладен и освежаващ.
	След вечерята Рух привика не само Детето, но и Хал, и го отведе в собствената си стая във фермата — една гостна стая, която сега беше задръстена от припаси и документи.
	— Хауард — каза Рух на Хал, след като плътно затвори вратата зад тях, — сега ще те моля да не обсъждаш плановете с Джеймс и мен, а да действаш като източник на информация, почерпена от това твое ранно военно обучение.
	Хал кимна.
	— Елате и двамата при картата — нареди тя.
	Последваха я до една маса, поставена пред отворения прозорец. На масата имаше едромащабна карта на местността, затисната с полирани камъни, големи колкото юмрук, за да не я отвее наново появилият се вечерен ветрец. Във въздуха се долавяше оная влажност и наелектризираност, която предвещава буря.
	— Джеймс, току-що получих съобщение от нашите приятели в Мейсънвейл — започна Рух. — Те ни обещават поне половин дузина пожари и задействането на аларми против грабеж в четири предприятия в южния край, за да отвлекат вниманието на местната милиция от нашите мишени. В торовия завод ние със сигурност ще попаднем на някои районни милиционерски части, обаче с малко късмет отначало пожарите и алармите, а сетне и нападението срещу складовете за метали от страна на групата, с която ще бъдеш и ти, Хауард, ще попречи да се изпратят подкрепления на нашите противници, преди да натоварим материалите и да се махнем.
	Тя се обърна към масата.
	— Сега погледни тук — каза Рух. — Ето фермата на Молер-Бени — Тя постави пръста си върху долната половина на картата. — Почти право на югозапад е Мейсънвейл, в чийто покрайнини се намира торовият завод. Той се намира между нас и центъра на града, където пък се намират складовете. На юг-югоизток — пръстът й отмина градската зона и тръгна нататък, — са хълмовете от планините Алдос, към които ще побегнем, след като вземем торовете…
	Тя млъкна, защото през отворения прозорец се чу звукът от пристигащи тежки машини на въздушна възглавница. Рух въздъхна и се поуспокои, а Хал внимателно я изгледа. Не й беше присъщо да показва какъвто и да било признак на чувства, дори когато получаваше такова нещо като транспорта, който сега пристигаше и който беше жизненоважен за успеха на плановете й.
	— Камионите — каза Рух.
	Бяха се тревожили за пристигането на тези машини от околните фермери, които имаха достатъчно средства, за да ги притежават, и бяха достатъчно предани на отряда, за да ги рискуват в едно начинание като това, което на другия ден щеше да предприеме Рух. Без транспорт нападенията срещу торовия завод и складовите сгради щяха да бъдат буквално невъзможни, а до този момент не беше абсолютно сигурно, че ще се намерят достатъчно собственици, които доброволно да дадат машините си. Сега, съдейки по звуците, които продължаваха да идват през отворения прозорец, пристигаха толкова камиони, че броят им щеше да бъде по-голям от нуждите на отряда. Рух се обърна пак към своята карта.
	— С тия машини, дето сега имаме тук, и с малко късмет — рече тя, — ние би трябвало да стигнем до черните пътища в предпланините, преди милицията да може да изпрати подире ни своите части, от които да си заслужава да се безпокоим. А щом веднъж стигнем до хълмовете, можем да ги оставим на техните шофьори, да натоварим магаретата и да се измъкнем без никакви проблеми от всяко преследване…
	— Ами какво ще стане с шофьорите, когато ги залови милицията? — запита Хал.
	Рух го погледа право в очите.
	— Казах ти, че не си тук, за да участваш в обсъждането, а само да действаш като източник на информация — напомни тя. — Но както и да е — щом ни оставят, шофьорите ще се разделят и всеки ще пътува сам по черни и селски пътища и дори направо през полето. Щом камионите им са празни, няма да има в какво да ги обвинят, а дори милицията не би си позволила много-много да разпитва местните хора, освен ако има някакви доказателства или улики. Всички Други знаят колко необходим е фермерският пояс за оцеляването на Северния континент, да не говорим за останалата част от Хармония. Ето защо, те не биха подложили хората от равнините на ония ограничения, които са наложили на всички останали.
	Звукът от пристигащи камиони отвън секна.
	— Тук са затлъстели от ленивост на душата — заяви Детето. — Макар че между тях има и хора на вярата.
	— Във всеки случай — каза Рух, — аз отговорих на въпроса ти, Хауард. Не ме прекъсвай повече. Моля ви, погледнете и двамата към алдоската планинска верига. Тя извива на юг и на изток. Мисля, че можем да я следваме в относителна безопасност, докато не стигнем близо до Ахрума, където се намира Кор и енергийния комплекс край него. За да стигнем до Ахрума, обаче ще трябва да слезем от хълмовете в откритата равнина, но това ще стане на разстояние от което можем да атакуваме. Би следвало за два часа да успеем да стигнем дотам и след още два часа да успеем да се измъкнем, след като сме направили саботажа в Кор. За това, разбира се, отново ще се нуждаем от камиони и от подкрепата на местните хора там… Би ли затворил този прозорец, Хауард? Навън взе да става много шумно.
	Хал стана за да затвори прозореца, а когато се извърна, зърна вкамененото ядно лице на Детето, който се взираше в отворения прозорец. Когато дланта на Хал докосна райбера, закрепен към долния край на отварящия се нагоре прозорец, измежду бъркотията от гласове отвън се извиси неочаквано свистящият звук на някакъв музикален инструмент от типа на акордеона. В същия миг Хал затвори прозореца. Когато се обърна, видя, че Детето излиза през вратата.
	— Джеймс… — остро извика Рух, ала нейният помощник вече бе излязъл и вратата се затвори зад гърба му. Тя силно и късо изпухтя, а сетне се изправи и отново се извърна към Хал.
	— Докато имам възможност — подхвана бързо Хал, преди тя да успее да изпрати и него вън от стаята, — мога ли да те попитам дали Детето не е болен?
	Рух застина на място с ръка, все още върху картата.
	— Болен? — запита Рух. — Джеймс?
	— Като идвахме насам, ми дойде на ум, че той може би е болен — извинително каза Хал. Тъй като тя продължи да слуша, той и разказа какво е видял и чул при нощните пристъпи на Детето. Когато приключи, Рух го гледа почти студено няколко секунди, преди да отговори.
	— Разказвал ли си за това на някой друг? — попита тя.
	— Не — отвърна Хал.
	Част от напрежението в позата й се изпари.
	— Добре — каза Рух и продължи да го гледа изпитателно още известно време. Когато заговори пак, гласът й беше спокоен.
	— Той е стар — започна тя, — прекалено стар за този начин на живот, а и откакто е престанал да бъде момче, винаги се е насилвал над своите физически възможности. Не можеш да го спреш. Единствената му цел е да използва себе си в служба на Бога по най-добрия според него начин и ние няма да му направим услуга, като му се набъркаме в това.
	— Тази кашлица само от възрастта ли е? — попита Хал.
	Очите й — спокойни и тъмни — се спряха върху него.
	— Тази кашлица е от течността, която се просмуква в дробовете му, когато той лежи прекалено дълго — обясни Рух. — Сърцето му е износено, тялото му вече също се износва. Нищо не можем да направим, докато той продължава да се насилва така, сякаш е по-млад, а той не иска и да помисли да престане. Въпреки всичко ние се нуждаем от него. Пък и на първо място животът му е на Господа, на второ — негов собствен, и едва след това някой друг може да му го определя.
	— Разбирам — съгласи се Хал. — Само че…
	Прекъсна го внезапно настъпилата тишина отвън, тъй като музиката спря, последвана от далечния, остър и гневен глас на Детето — така замазан от разстоянието и резонанса от околните постройки, че беше невъзможно да се разбере какво точно говори.
	— Ами ако отрядът попадне в положение, когато ще зависи от това той да бъде в достатъчно добро състояние, за да върши това, което обикновено върши… — започна повторно Хал, ала пак млъкна, тъй като видя, че Рух се вслушва не в думите му, а в звуците отвън. Той застина, наблюдавайки я за момент като някакъв невидим зрител.
	— Разчитай всички сигнали — му бе казал Уолтър Наставника, — не само това, което очите, ушите и носът ти долавят, но и това, което можеш да разчетеш от гещалтните реакции на хората около теб. Ситуациите, в които не ти достига опит, могат да се поддават на тълкуване чрез наблюдението на хората, които са около теб в този момент. Ето защо се научи да разчиташ нещата от втора ръка. Животните и децата го правят през цялото време. Ние всички инстинктивно знаем как да го правим, само че привичките и утвърдените маниери на възрастния и съзнаващ ум ни отклоняват настрани.
	Сега Хал разчиташе в поведението на Рух, че тя тълкува шума отвън като причина за необикновено притеснение — по причини, които той самият не можеше да открие. Това, че той не ги виждаше, обаче не бе от голямо значение, тъй като в случая му стигаше да забележи как тя схваща положението.
	Внезапно, въпреки че в гласа на Детето нямаше промяна, която Хал да може да долови, притеснението на Рух се смени с тревога, но и с решимост. Без никакво предупреждение тя изведнъж се извърна и се отправи към вратата. Хал я последва.
	Излязоха заедно в широкия страничен двор на фермата насред една нощна сцена, осветена от лампите, които бяха монтирани на сградите, ограждащи двора от три страни. От едната страна беше паркирана дълга редица големи закрити товарни камиони, а пред тях се бяха събрали доста от по-младите членове на отряда и почти още толкова младежи, облечени като местни фермери — очевидно онези, които бяха докарали камионите.
	Всички се бяха скупчили около един от шофьорите, който носеше явно саморъчно направен акордеон, провесен на широк ремък през едното му рамо. Акордеонът обаче мълчеше. Мълчаха и хората наоколо, като се изключи Детето, който говореше на всички и бе приковал погледите им върху себе си. Щом видя лицата на хората, Хал разбра реакцията на Рух, тъй като членовете на отряда изглеждаха объркани и смутени, а физиономиите на шофьорите варираха от намусени до явно ядосани.
	Щом се показа Рух, Детето също млъкна.
	— Какво става тук? — запита тя.
	— Танци! — избълва той. — Като блудниците на Вавилон…
	— Джеймс! — изплющя гласът на Рух. Детето млъкна. Тя изгледа другите, като най-накрая погледът й се спря върху шофьорите, които се бяха събрали в неправилна група близо един до друг около мъжа с музикалния инструмент.
	— Това не е почивен ден — каза отчетливо тя, — нито детска игра, независимо от това какво вашата община тук ви позволява да вършите. Това ясно ли ви е на всички вас, дето се писахте доброволци да ни помагате?
	Шофьорите мълчаливо се разшаваха. Онзи с акордеона — широкоплещест мъж със ситно къдрава кафеникава коса, отметна ремъка от рамото си и като го улови с ръка, бавно отпусна инструмента, докато той не падна на земята.
	— Добре тогава — каза Рух, тъй като друг отговор не последва. — Вие, шофьорите отивате и заставате до своите коли. Хората от нашия отряд вече се организираха по групи. Ще започнем да броим от края на редицата машини. Първа група за торовия завод ще използва този камион; Втора група — следващия и така нататък, докато всички групи за торовия не се разпределят по камионите. После Първа група за нападението на склада за ценни метали ще вземе първия следващ камион и така нататък по ред. Сега всяка група да иде при своя шофьор. Искам да го познавате по лице и той да ви знае вас.
	Тя леко се извърна.
	— Джеймс, Хауард! — извика Рух. — Качвайте се обратно горе с мен за да довършим това, което правехме…
	— Чакай малко!
	Беше я прекъснал гласът на акордеониста. Тя се обърна пак с лице към тълпата. Местният човек остави инструмента си на земята и тръгна към нея и Хал. Останалите тръгнаха след него.
	— За него е — рече акордеонистът, когато застана на една ръка разстояние от нея и се втренчи в Хал. — Нали него търсят? Ако това е той, не трябваше ли да ни го кажете?
	— За какво говориш? — попита Рух.
	— За тоя — той посочи към Хал, като недвусмислено се вторачи в очите му. — Не е ли това човекът, заради когото е цялата патърдия? И ако е той, защо идва на такава акция, след като може да е опасно дори само заради това, че е заедно с нас?
	— Ще ти дам още една възможност да обясниш какво говориш — заяви Рух. — Той е един от членовете на отряда и се казва Хауард Иманюелсън. Щом милиционерите го търсят, значи търсят и всички нас.
	— Но не така, както търсят него — възрази акордеонистът и погледна встрани към Детето, който се бе приближил плътно от другата страна на Рух. — Навсякъде са му разлепили снимката и има един специален офицер — един от Избраните, на около четирийсет години, на име Барбидж, който не прави нищо друго, освен да организира издирването му. Накарал е целият окръг да търси този Иманюелсън. Както казах, опасно е дори да бъде заедно с теб, да не говорим да го вземеш със себе си при атаката. За доброто на всички той трябва да се разкара от нашата територия.
	— Този офицер, за когото твърдиш, че е от Избраните…, въпреки че кога е бил от Избраните някой враг на Господа? — намеси се Детето. — Той не е ли по-висок от мен, с черна коса и има навик да си присвива очите, когато богохулства, опитвайки се да използва богоугодната реч?
	Акордеонистът го погледна.
	— Значи го познаваш?
	Детето погледна Рух.
	— Това беше офицерът, който ръководеше засадата срещу нас на прохода — обясни Детето. — Той видя Хауард и мен.
	— Само че на него му трябва Иманюелсън — обади се акордеонистът. — Питай когото щеш тук. За какво го търсят?
	— Човек не трябва да пита за това воините от отряда — възрази Рух. Гласът й беше ясен и твърд.
	Очите на другия човек за втори път се сведоха под погледа, който тя му отправи, но след това упорито се вдигнаха отново.
	— Това не е просто една задача на отряда — каза той. — Всички дойдохме да ви помогнем, без да знаем, че той е с вас. Казвам ти, той представлява заплаха за всички нас дори само с това, че е тук! Ако не ни кажеш защо толкова много им трябва, е редно да се отървеш от него.
	— За този отряд отговарям аз — натърти Рух. — Ако се присъединиш към нас, ти трябва да изпълняваш нашите указания. Тук командвам аз, а не ти!
	Тя пак понечи да му обърне гръб.
	— Това не е почтено! — извика акордеонистът и неговите колеги шофьори го подкрепиха с леко мърморене. Рух се извърна към тях. — Това е нашата околия, капитане! Ние сме хората, които ще трябва да се оправят с милицията, след като вие се махнете и проведете набега си. Ние не го правим на въпрос и дори дойдохме да ви помогнем да го направите — просто ей така. Само че, когато ние сме част от това, което вие правите, е редно, щом като ни излагате на риск, да имаме поне думата за начина, по който да го направите. Защо да не гласуваме дали той да дойде, или не! Нали отрядите винаги действат по този начин — точно като наемните войници? Те имат право да гласуват, нали така, когато техните водачи искат да направят нещо, което повечето от тях не го искат?
	За момент в двора на фермата настъпи гробна тишина.
	— Кодексът на наемника — обади се Хал и гласът му прозвуча странно в настъпилата тишина, — позволява на войниците да отменят решенията на своите офицери, но само когато поне деветдесет и девет процента от тях…
	Словесният взрив от страна на Дете-на-Бога заглуши думите му.
	— Вие искате да гласувате?
	Всички се извърнаха към него. Той стоеше опънал рамене, с леко повдигнати отстрани ръце и издадена напред глава, и изяждаше с очи шофьорите.
	— Вие всички искате да гласувате! — отгласите от гласа му отекнаха в стените на заобикалящите ги от три страни сгради. — Вие, дето устните ви са още влажни от млякото на вашите ферми, а фъшкиите от оборите все още седят по ботушите ви; вие искате да гласувате дали да задържим или разкараме един човек, който се е бил за Господа?
	Той направи две крачки към тях. Те стояха неподвижно и го гледаха — почти без да дишат.
	— Кои сте вие, та да говорите за гласуване? Хауард Иманюелсън се е бил на страната на хората от този отряд, така, както вие никога не сте го правили. Той се е трудил с нас, вървял е с нас, мръзнал е и е гладувал. Докато вие не сте го правили. Вие само сте се размеквали, свирили сте и сте танцували по тяхна милост. Какво ви бърка, че във вашата околия специално търсят един воин на Господа? Вие сте тлъсти и безполезни овце, които хранят нашите врагове. Ние сме вълците на Бога, а вие надигате глас да ни командвате?
	Той спря за миг своята тирада. Шофьорите стояха като вцепенени. Дори мъжът с акордеона изглеждаше като муха, заловена в кехлибара на гнева му.
	— Сега ви казвам на всички, така че да го разберете, че онова, от което се боите, не означава нищо за нас — продължи Детето. — Какво ни интересува нас, дето се бием, че в тая ваша околия специално издирват Хауард Иманюелсън? Какво значение има дали го търсят във всички тия околии, дето са между двете планински вериги или на тоя континент, на тоя свят или на всички светове, взети заедно? Ако ще и цялото човечество да се опълчи срещу тия двеста човека от нашия отряд и ако ще те да ни предложат да избираме между незабавното унищожение на всинца ни и това, което жадуваме да получим, стига да предадем един от нас — нашият отговор ще бъде същият както ако някое дете край пътя зададе тоя въпрос пред цялата ни въоръжена мощ.
	Той пак млъкна. Очите на изрязаното му лице бяха тъмни като беззвездното небе.
	— Значи вие се боите или някои от вас се боят да бъдат в компанията на Хауард Иманюелсън? — продължи най-накрая той. — Тогава взимайте камионите си и се махайте. Ние нямаме нужда от такива като вас, нито от нещо, което вие имате, защото ние, които се бием, стоим в сянката на Господа, който е нашият пазител!
	Той млъкна, но този път не започна отново. Хал се сети какво облекчение беше изпитала Рух, когато чу звука на пристигащите камиони и хвърли поглед към нея. Тя обаче стоеше, впила поглед в шофьорите, и не каза нищо. Зад нея другите членове на отряда също стояха и мълчаха. Подобно на Детето, и на Рух те стояха, без да отлепят очи от шофьорите на камионите. Накрая един по един шофьорите се размърдаха и започнаха да се отдалечават един от друг, като всеки от тях отиваше до своя камион и се обръщаше за да изчака до вратата му откъм управлението на машината. Мъжът с акордеона, последен сведе очи, обърна се и отиде за да застане до единствения камион, до който все още нямаше човек.
	— Чудесно — каза Рух. Говореше сухо, ала в проточилата се тишина гласът й сякаш прозвънтя почти толкова високо, както гласът на Детето. — Групи, съберете се при вашите камиони. Водачи на групи, съобщете на вашите шофьори къде трябва да ви откарат и какво се очаква от тях. Джеймс, Хауард, елате с мен.
	Тя ги поведе отново към стаята си и към прекъснатия им съвет.


>	Втора глава

	Мейсънвейлският склад за метали представляваше бетонен паралелепипед без прозорци, заобиколен от висока ограда, заредена със статично електричество. През нощта той беше осветен от прожектори, които открояваха укрепената караулка и тежките заключени входни порти на фона на заобикалящата ги тъмнина. Складът стоеше самотен в топлата пролетна нощ в низините, настъпила след нощта, през която камионите бяха пристигнали във фермата Молер-Бени. Беше насред един площад на два квартала от окръжното управление на милицията в централната част на този среден по големина град. Относителната тъмнина в караулката правеше пазача вътре невидим за очите на дванадесетте членове на отряда, които мъжът с акордеона беше докарал до края на площада. Шофьорът беше паркирал своя покрит камион зад близкия ъгъл между две висящи улични лампи, а пасажерите му, сред които беше и Хал, тихо се бяха измъкнали в сенките оставени от машината и сега се събраха точно зад ъгъла на една сграда, която гледаше към площада. Шофьорът остана при обърнатия със задницата си към сцената камион, чийто двигател бе включен на подгряване. Пръстът на мъжа лежеше на бутона така, че до нулевата скорост имаше само едно леко помръдване.
	Металният склад и оградата около него дремеха в непроменящия се ритъм на светлините и сенките. Бетонната настилка на площада оттатък портите и караулката постепенно преминаваше в по-наситената сянка на сградата, зад чийто ъгъл стояха те.
	Хал усети отпускането на раменните си мускули и свежестта на дълбоко вдишвания в дробовете си нощен въздух и разпозна в тях нагаждането на тялото към очакването на евентуален сблъсък. Спокойствието и отдалечеността от случващото се като че ли за пръв път идваха от един и същи източник. Огледа се за Джейсън и когато улови погледа на по-дребния от него мъж, тръгна напред към площада. Говорейки тихо и очевидно потънали в своята беседа, двамата тръгнаха да прекосяват площада под такъв ъгъл, че щяха да се минат пред наелектризираната ограда с нейните порти и караулката, която пазеше склада.
	Докато минаваха покрай оградата и караулката, Хал успя с мъка да различи през един от прозорците й островърхата шапка на единствения цивилен пазач, който седеше зад бюрото си. Той забави стъпка, Джейсън — заедно с него, и най-накрая се спряха току пред портите, явно потънали в разговор.
	Хал и Джейсън продължиха да разговарят тъй тихо, че никой не би могъл да чуе думите им, докато не застане почти на ръка разстояние от тях. Двамата стояха на сантиметри от оградата с нейния статичен заряд, който щеше да се разреди при всяко докосване така, че ако не да убие, то поне да зашемети всеки допрял се до нея. Времето вървеше. След малко вратата на караулката се отвори и пазачът подаде глава навън.
	— Хей, вие двамата! — подвикна той. — Не можете да стоите там. Разкарайте се!
	Хал и Джейсън не му обърнаха внимание.
	— Не ме ли чухте! Разкарайте се!
	Те продължиха да го пренебрегват.
	Пазачът излезе и изтрополи високо с ботушите си по трите стъпала от вратата на караулната до бетонния площад. Вратата зад гърба му се затвори с трясък. Той наближи оградата, без да се безпокои, че може да се допре до оградата, тъй като всяко докосване отвътре изключваше механизма, произвеждащ статичния заряд.
	— Не ме ли чухте? — прогърмя гласът му през широките отвори на кръговете бодлива тел от по-малко от една ръка разстояние. — Махайте се и двамата, преди да съм се обадил в управлението на милицията да дойдат да ви приберат за създаване на безредици!
	Те обаче продължиха да се държат така, сякаш той не беше там. Пазачът пристъпи напред към оградата, сграбчи телта им и се разкрещя. В този момент Хал и Джейсън се дръпнаха настрани.
	— Какво става тук… — изкрещя той.
	Но не довърши. Чу се далечен звук от опъната тетива, избръмчаване и секунда по-късно една арбалетна стрела със затъпен и подплътен връх проблесна на светлината, като удари главата на пазача със силата на пъхната в маркуч оловна палка. Мъжът се строполи върху оградата и започна да се плъзга по нея към бетона. Хал се пресегна бърже през две от широките пролуки между бодливите навивки, улови го и го задържа изправен, макар и в безсъзнание, подпрян на оградата.
	Щом оградата регистрира едно изправено и все още живо тяло, притиснато към нея откъм вътрешната страна, статичният й заряд се разреди. Джейсън се пресегна през нея покрай напрегнатите раменни мускули на Хал, откачи увенчаната със снимка идентификационна карта на пазача от левия джоб на униформеното му яке и я поднесе към сензорната плочка на десния стълб на портите. После притисна лицевата страна на картата към плочката. Последва кратка пауза, а след това като разпознаха картата, вратите мазно се задвижиха и безшумно се отвориха.
	Джейсън се дръпна и сложи дланта си върху вътрешното контролна плоча на гърба на същата колона. Задържа я по-дълго и вратите останаха отворени. Хал пусна пазача, който се плъзна и остана да лежи неподвижно в основата на оградата.
	Джейсън бързо отиде до затворената врата на сградата и застана пред нея, като същевременно измъкна пистолета изпод ризата си. Хал заобиколи, за да вдигне пазача и да го пренесе в караулката, където го овърза с лента и запуши устата му. Останалите десетима членове на отряда се плъзнаха чевръсто през площада и влязоха през отворената врата, като последният я затвори след себе си.
	Хал излезе от караулката, носейки оръжието на дошлия вече в съзнание, но овързан и сега разсъблечен пазач. После подаде дрехите на онзи човек от отряда, на когото изглеждаше, че те най-добре ще станат. Мъжът, който ги взе, ги облече и придърпа шапката ниско над очите си. Като наведе глава напред, така че лицето му да попадне в плътната сянка под козирката на шапката, мнимият пазач застана точно пред сензорната плоча вдясно от вратата, пречейки оттам да се види каквото и да било друго, и натисна бутона на звънеца.
	Последва второ изчакване.
	— Джарви? — обади се един глас от високоговорителния панел под плочката.
	Униформеният член изръмжа нечленоразделно с все още наведена глава.
	— Какво? — запита високоговорителят.
	Мнимият пазач отново изръмжа.
	— Не мога да те чуя, Джарви. Какво има?
	Човекът не каза нищо и остана с наведена глава и лице в сянка.
	— Една минута — обади се панелът. — Нещо не е наред с микрофона…
	Двете крила на вратата се отвориха с великолепно механично единодушие. В рамката на белия блясък от лампите от вътрешността на металния склад стоеше втори пазач, който се вглеждаше в мрака.
	— Джарви, какво… — започна той, но изведнъж млъкна, заглушен от внезапно появилите се ръце върху устата и гърлото му, още докато падаше под общия напор на няколко тела.
	— Къде е помещението с металите? — тихо попита Джейсън.
	— Точно отзад — отговори Хал. В паметта му изникна ясен образ — планът на вътрешността на склада, който му бе показала Рух. Хал посочи към дъното на широкия колкото за една ръчна количка коридор, където току-що бяха влезли. — Само че, стаята на пазачите е вдясно. По-добре изчакай, докато прочистим и там.
	Джейсън кимна и остана на място. Хал, още двама други мъже и три жени от отряда, всичките въоръжени с измъкнатите изпод дрехите пистолети, тръгнаха бързо и безшумно напред по коридора. После се втурнаха през първата врата отдясно, която сега беше отворена. Вътре обаче имаше само един пазач. Той седеше на койката в единия ъгъл на пълната с контролни монитори малка стаичка и държеше на коленете си огнестрелна пушка.
	Щом ги видя, пазачът се облещи и сграбчи пушката, сякаш възнамеряваше да я вдигне в положение за стрелба, но веднага я пусна, сякаш беше опарила пръстите му. Покриван от пистолетите на хората зад него, който ги бяха насочили към пазача, Хал мина напред и взе пушката. Откри, че тя не е отворена за почистване, както очакваше, а заредена и готова за стрелба.
	— Какво смяташе да правиш с нея? — попита Хал.
	— Нищо… — пазачът го гледаше уплашено и безнадеждно.
	— Колко още хора са на смяна сега? — надвеси се над него Хал.
	— Само Хам…, само Хам и аз, и Джарви на портата! — бързо рече пазачът. Лицето му беше пребледняло. Потресът вече отстъпваше място на страха.
	— Как отключвате металния склад?
	— Не можем — отговори онзи. — Наистина не можем. Не ни позволяват. На вратата има часовников механизъм.
	Хал го гледа дълго, без да обели и дума.
	— Ще те попитам още веднъж — каза накрая той. — Този път забрави какво са ти наредили да казваш. Как отваряте вратата на металния склад?
	Пазачът се вторачи в него.
	— Ти си оня, дето го търсят толкова много, нали? — избълва той.
	— Да не ти пука — отвърна Хал. — Кажи кода за вратата на металния склад?
	— Аз…, ами набирам KJ9R на командната клавиатура… — мъжът кимна почти нетърпеливо към отсрещната страна на помещението. — Оная, под големия екран. Това е истината, наистина така се отваря.
	— Знаем — усмихна му се Хал. — Просто проверявах. Сега легни там, където си седнал и ние ще те завържем. Нищо няма да ти направим.
	Другите хора от отряда се събраха около пазача, а Хал тръгна към вратата, като взе пушката. Когато те започнаха да връзват човека, Хал пристъпи към посочения от пазача екран и набра кода, който онзи му бе казал. Рух му беше обяснила, че за отрядите обикновено не е трудно да получат предварително информацията, която им е нужна при нападения на подобни места, но на практиката тази информация трябва да се проверява винаги когато е възможно.
	— Сега вратата трябва да е отворена — каза Хал на Хайдрик Фалт, един старши член на отряда. — Пазачът ми даде същия код, който ми даде и Рух.
	Фалт кимна, докато умислено гледаше Хал. Фалт беше определен за групов водач на това нападение. Заповедите на Рух бяха Хал да води само докато влязат. Според Хал, Фалт не се беше обидил от това пренебрегване на неговата власт, но сега за Хал бе истинско облекчение да предаде командването на другия мъж.
	— Добре — каза Фалт. Имаше писклив глас, който бе твърде младежки за неговото лице и тяло. — Ще започнем да товарим. Ти иди отзад и стой при шофьора.
	— Дадено — кимна Хал.
	После излезе от сградата. Площадът отвън не се беше променил. Изглеждаше, че все така, както преди дреме под същите лампи и сенки, а гледан отвън, той излъчваше същата атмосфера на непристъпност, която бе характерна и по-рано. Хал сви зад ъгъла, стигна до камиона и се качи в кабината. На слабата светлинка от таблото шофьорът извърна към него кръглото си лице, на което нямаше и намек за дружелюбност.
	— Готови ли сме да тръгваме? — попита той.
	— Още малко — отвърна Хал.
	Известно време той се забавлява с идеята да разчупи черупката на враждебност, в която се бе затворил другият мъж. После заряза тази идея. В този момент шофьорът беше прекалено напрегнат, за да може да се отпусне. Проблемът при него не беше в това, че той би могъл да се бои от Хал или да не го харесва, а дали няма — както често се случваше на местните доброволци — да си изпусне нервите от чакане, то така че да отпраши и да остави нападателите в безизходица. Фалт беше изпратил Хал тук именно с цел да предотврати тази възможност. Ето защо, колкото по-малко разговаряха сега двамата, толкова по-добре.
	Седяха, а минутите едва пълзяха. От време на време шофьорът сменяше позата, въздишаше, търкаше си носа, поглеждаше през прозореца, а сетне — арматурното табло, и правеше още дузина дребни движения или издаваше разни звуци. Хал седеше неподвижно и спокойно, както го бяха учили да прави в подобни обстоятелства, като съзнателно бе отклонил част от вниманието си от настоящия момент, за да навлезе в абстрактната вселена на ума си. При постигнатото в резултат от това полупотиснато състояние на съзнанието му се стори, че почти успява да долови до себе си присъствието на Рух, която сега трябваше да се намира в района на торовия завод. Имаше усещането, че тя е едновременно и там, и тук, заедно с него. Усещането бе призрачно, но силно, и около него, някъде в задния двор на мисълта на Хал започна да се оформя стихотворение.
P>
	„И ако ти не беше там, накрая,
	по коридора в тая тъмна стая
	под погледа ми да се хлъзгаш леко
	под уличните лампи надалеко,
	не щях да се завърна вкъщи аз,
	обезсърчен, потънал в хладен бяс,
	а сгрят от мисълта, че моят ум ми прати
	тъй много твои сенки за приятели…“
P$
	Стихотворението го обезпокои. То някак си не беше наред. Беше прекалено леко и гладко, а не излято по начина, по който Хал обикновено мислеше или беше научен да мисли. Същевременно обаче в него прозвънтя усещането за някакво откритие, което досега не му беше известно. В стихотворението като че ли отекваха разни неща, досега напълно отстранени от настоящото съществувание на Хал. Неща, наполовина скрити в ъгълчетата и глухите улички на някаква лична болка, която той никога не бе изпитвал и за която не можеше да си спомни, на някаква самота, която не беше същинска част от живота му. За миг в дълбините на ума му нещо помръдна; стори му се, че долавя далечно ехо от безкрайните столетия подобни моменти, за които сега си спомняше, че през цялото време е бил също така изолиран и отдалечен от останалите. Хал с мъка оттласна своите спомени. Те обаче започнаха да се връщат, придружени от едва доловимото усещане за страдания, които той дори не си спомняше да е изпитвал — ала сякаш бе познавал до дъно и бе представлявал едно цяло с тях…
	Вратата на шофьорската кабина се отвори. Фалт надникна вътре.
	— Отворете задната врата — каза той. — Идваме.
	Шофьорът докосна един бутон на арматурното табло. Вратите зад тях се затъркаляха по жлебовете си. Хал излезе от кабината и влезе в задната част на камиона, за да помогне при товаренето на метала, който отрядът бе задигнал от склада.
	— Какво е това? — попита Хал, когато застаналите на паважа до вратата хора започнаха да му подават тежки и гладки сиви слитъци. — Какво сте донесли?
	— Припой с високо съдържание на калай — изпухтя Джейсън, докато му предаваше собствения си товар. — Всичко на всичко четирийсет парчета. Не са много приятни за носене, но би трябвало да убедят властите, че всъщност сме искали точно тях, докато оная работа в склада на торовия завод е била само за отвличане на вниманието.
	Хал започна да поема и да подрежда слитъците, като решително отстрани стихотворението и призрачните спомени от ума си. Отново се бе върнал в обикновения свят, където нещата бяха също тъй твърди, тежки и реални като слитъците припой.
	Приключиха товаренето и потеглиха. Фалт зае мястото на пътника в кабината, но задържа при себе си Хал, за да поговорят, докато пътуват.
	— Мисля, че би следвало да се отправим към хълмовете, без да се опитваме да се срещнем с тези, които бяха в склада на торовия завод — рече Фалт. — Ти как мислиш?
	— И да се откажем от идеята да разпределим метала по другите камиони, така че ако загубим един-два от тях, да не загубим цялото количество?
	— Това е маловажно — заяви Фалт. — Сам знаеш, че цялата ни атака е на второ място след нападението в торовия, а и ни отне повече време, отколкото си правеше сметка Рух. Не, сега най-важното е да върнем колкото е възможно повече от нашите хора в отряда. Мисля, че хълмовете са по-безопасни.
	— Щом слезем от камиона, както сме само една дузина пешаци — възрази Хал, — няма да сме в състояние да стигнем много далеч или много бърже с всичките тия слитъци. Измъкнахме се чисто и никой не ни преследва. Ако сте завързали добре пазачите, могат да минат часове, преди да се вдигне тревога за това, което направихме. Бих предпочел да отидем на срещата.
	Фалт беше седнал странично на седалката, за да гледа назад към Хал, който сега бе клекнал на малкото свободно място на пода между двете седалки в кабината. Щом чу отговора на Хал, Фалт обърна пак главата си напред, за да погледне през предния прозорец на машината. Носеха се с добра скорост над бетонната лента на един от основните пътища, излизащи радиално от центъра на града.
	— Сега трябва да сме на половината път до склада на торовия завод, нали така, шофьоре? — рече Хал.
	Последва кратка пауза.
	— Почти — бавно отвърна шофьорът.
	Фалт му хвърли един поглед.
	— Ти би предпочел сега да тръгнем към хълмовете, нали?! — запита той.
	— Да! — отговорът сякаш бе изстрелян.
	— Не знаем какво е станало в торовия — подхвърли Хал. — Може да имат нужда от още един камион и от помощта на още дузина наши хора.
	Фалт изпухтя отсечено, отново вторачил се през прозореца. После той погледна първо към Хал, а сетне и към шофьора.
	— Добре — каза той. — Отиваме там.
	Когато стигнаха до най-близкото до торовия завод отклонение от шосето, на небето над сградите вляво от тях се видя червено зарево.
	— Там вече трябва да е гъчкано с милиция — рече шофьорът.
	— Просто карай нататък — нареди Фалт.
	Шофьорът се подчини. След няма и две минути свърнаха зад ъгъла на една висока административна сграда, където нищо не светеше и шофьорът спря возилото.
	Пред тях се простираше оградена с мрежа зона, която изглежда опасваше няколко градски квартала. Зад оградата се издигаше висок и почти лишен от прозорци бетонен куб, както и няколко други дълги и широки бетонни сгради, чиито извити като наредени един до друг варели, покриви лежаха по дължината на правоъгълните конструкции отдолу. Зад широките колкото да се разминат два камиона порти, които сега зееха отворени, на фона на светлината от горящата сграда се очертаваха тъмните сенки на другите покрити камиони, докарани от отряда.
	— Все още са тук — констатира Хал.
	— Влизай — нареди Фалт на шофьора.
	— Не — отвърна онзи. — Ще остана тук, където мога да офейкам. Ако много ви се ще, влезте пеша.
	Фалт измъкна изпод ризата си пистолет и опря дулото му до дясното слепоочие на шофьора.
	— Влизай — каза той.
	Шофьорът запали пак двигателя. Влязоха вътре. Когато приближиха до камионите, пред очите им се разкри сцена на организиран безпорядък. Повечето от членовете на отряда бяха заети да пренасят на раменете си двайсет и пет килограмови торби с тор от една камара, намираща се до горящата сграда до каросериите на отделните камиони. Пред осветената от пожара предница на един от камионите лежеше мъжко тяло, а в центъра на цялата тази дейност стоеше Рух, която командваше.
	Хал и останалите слязоха от своя камион. Той и Фалт отидоха при Рух. Останалите от групата тръгнаха без никой да им нареди да товарят торби тор в своя камион.
	Когато двамата с Фалт приближиха Рух, Хал я видя за момент на фона на червената светлина на пожара. Изглеждаше сякаш тя стоеше тъмна и недокосната сред сърцето на пламъците. После някой мина край нея с торба на рамото и илюзията изчезна. Щом я доближиха, Рух се обърна, видя ги и заговори без да чака.
	— Имаме трима ранени — каза тя на Фалт. — Никой не е убит и засега отблъснахме околийската милиция. Скоро те ще се върнат с подкрепления, така че аз смятам да вземете тия тримата и каквото вече сте натоварили и да тръгнете към мястото на срещата преди нас. В момента и тримата са в камиона на Тала. Изпрати шестима от твоите хора да ги пренесат. Как мина при вас?
	— Всичко е точно. Нямаме ранени — отвърна Фалт. — Типични пазачи от малкия град. Изобщо не са като тези от милицията. На практика се търкулнаха по гръб и вдигнаха лапи във въздуха, за да ги завържем.
	— Хубаво — каза Рух. — В такъв случай тръгвайте. Ние прекъснахме кабелите на алармата и някои от местните хора ни помагат да прикрием информацията, че се намираме тук, но не мисля, че ще минат повече от петнайсет минути, преди милицията да ни подгони. Хауард, ако по някаква причина ранените трябва да се отделят от останалите, ще трябва да останеш с тях.
	— Дадено — отговори Хал.


>	Трета глава

	Хал и Фалт се върнаха при камиона. Когато хората от тяхната група започнаха да се връщат натоварени, Фалт се зае да ги пренасочва към новата задача да пренесат тримата ранени. Щом изпрати достатъчно хора, накара останалите да започнат да пренасят по другите камиони колкото се може повече слитъци, преди да пристигнат тримата пострадали. Пет минути по-късно излязоха от портата и оставиха зад гърба си червеното зарево. Тъмната лента на пътя се заразвива пред носа на камиона им и черните очертания на хълмовете и планините се издигнаха на нощния хоризонт под все още звездното небе. Новата луна още не се бе показала.
	Фалт отново зае мястото в кабината до шофьора, а Хал влезе в каросерията, за да наглежда ранените. Единият беше Моръли Уолдън и в полумрака на каросерията, осветена от една-единствена мъждукаща лампа бръчките и гънките на тежкото му лице изглеждаха още по-дълбоки, така сякаш той се бе състарил с поне десетина години и бе влязъл в царството на наистина старите хора.
	— Кракът ми — обясни Джоралмон Трой, като вдигна поглед от мястото, където бе седнал с кръстосани крака до нагласената върху ниската тъмна купчина торби с тор носилка на Моръли. — Когато взривихме вратата на склада, едно голямо парче ме уцели в крака и го строши.
	— Дадоха ли ти нещо за да не те боли? — попита Хал, усещайки болката по дълбочината на лицевите му гънки.
	— Не — изхриптя Моръли. — Никакви греховни лекарства.
	Хал се поколеба.
	— Ако искаш — рече той, — има един начин да масажирам челото и врата ти така, че да облекча болката.
	— Не — с усилие каза Моръли. — Болката е по Божия воля. Аз ще я понеса като Негов Войн.
	Хал внимателно докосна рамото му и отиде да огледа другите двама пострадали. Едната бе жена, която бе получила обгаряне от изстрел в дясното рамо — повърхностно, но болезнено, а другият мъж, който бе уцелен с игла в гърдите. И двамата бяха упоени и в безсъзнание.
	— Малко са ни болкоуспокояващите — промълви една от жените, насядали край носилките на двамата пострадали. — Моръли го знае. Иначе не е чак такъв старозаветен пророк.
	Хал кимна с глава.
	— Така си и помислих — отговори той също тъй тихо. Обърна се и тръгна към кабината. И тримата ранени трябваше да лежат на носилки. Това означаваше, че ако той трябва да се отдели заедно с тях от останалите, на негова отговорност щеше да има поне девет души. Докато стигне до кабината, пътят, който се виждаше през предното стъкло се стесни дотолкова, че остана място само за четири коли една до друга, а отклоненията вече не започваха с дълги извивки, а се превърнаха в прости пресечки. Фалт бе разгънал своето копие от картата на Рух, което тя бе раздала на всички водачи на групи, и го изучаваше на лампичката в тавана на кабината. Пред тях, оттатък планините звездите започваха да чезнат в просветляващото предутринно небе.
	— Виж тук — рече Фалт на Хал, когато Хал клекна до седалката му. — Заповедта е, че всички групи с ранени имат предимство за по-безопасните места за срещи, отколкото групите, в които няма ранени. Доколкото ние сме единствената такава група, поне засега, това ни прехвърля от нашия предварително уговорен пункт към този…
	Пръстът му посочи едно означено със звезда място, което се намираше по-високо в предпланините, отколкото бяха останалите отбелязани пунктове.
	— Там трябва да намерим предостатъчно магарета, които да ни чакат, за да пренесем лекия товар, който имаме и да опънем носилките между две животни — той остави картата, за да погледне шофьора. — За колко време ще стигнем до там?
	— Може би десет-петнайсет… — шофьорът прекъсна думите си с гръмко изръмжаване. Тъкмо бяха излезли от един дълъг завой и той впери поглед през предното стъкло. Лицето му пребледня, а кокалчетата на пръстите му залъщяха над кормилото на светлината от арматурното табло.
	Хал и Фалт се обърнаха да погледнат това, което той бе видял. Отпред, далеч напред по вече правия път, бяха поставени лампи, които осветяваха една барикада, преграждаща пътя.
	— Господ да ни пази — прошепна шофьорът. — Не мога да обърна обратно. Вече са ни видели и…
	— Карай през барикадата — рече Фалт.
	— Не мога — отговори шофьорът. Той беше се изпотил и бе отпуснал педала на газта. Полека-лека забавяха ход, но се приближаваха прекалено бързо към барикадата пред тях, за да се чувстват удобно. — Зад барикадата има издигнати пилони, така че да ни преобърнат, ако опитам да мина през нея.
	Шофьорът се бе вторачил във Фалт.
	— Какво търсят тия тук? — лицето му се извърна назад и той погледна през рамо към Хал. — Ти си виновен! Те не знаят нищо за нападението — няма откъде да знаят! Излезли са тук, защото търсят теб — и сега ни пипнаха!
	Камионът вече бе достатъчно близо и лесно се различаваха черните униформи на милицията от двете страни на барикадата.
	— Тогава я заобиколи — каза Фалт.
	— В мига, в който опитам, тия ще почнат да стрелят! — лицето на шофьора се гърчеше в агония. — Боже, спаси ни! Боже, спаси ни…
	Фалт отново извади пистолета изпод ризата си.
	— Заобиколи — меко каза той. — Това е единственият възможен начин.
	Шофьорът бърже погледна оръжието.
	— Ако ме застреляш, при тая скорост всички ще се умрем — злобно избълва той.
	Хал хвана с дясната си ръка врата на шофьора — палеца от едната страна, пръстите — от другата. Стисна и шофьорът издаде лек звук.
	— Щом му строша гръбнака — каза Хал на Фалт, — поеми кормилото.
	— Аз… аз ще заобиколя — дрезгаво рече шофьорът. Хал охлаби натиска върху врата му, но не отмести пръстите си.
	— Карай спокойно и едва в последния момент — каза Фалт на шофьора, — аз ще ти кажа кога да излезеш от пътя. Сега забави…, забави…, сега!
	До последния момент, те сякаш щяха да се сгромолясат в бараката. Милиционерите от двете й страни от известно време размахваха оръжията си, за да накарат возилото да спре.
	— Дай! Вдигни скоростта! Дай сега! — крещеше Фалт на шофьора.
	Онзи обаче вече бе настъпил здраво газта и камионът излезе от пътя, като се плъзна странично над голата земя подобно на чиния, хвърлена при силен вятър. Каросерията му прокънтя, тъй като енергийните оръжия на милиционерите поразиха повърхността на камиона със светкавици, които предизвикаха взривяване на материала поради рязкото повишаване на температурата му. Предното и страничното стъкло откъм шофьора изведнъж проблеснаха като уцелени от сноп ловни сачми за птици. Шофьорът извика и ръцете му отскочиха нагоре от кормилото. Фалт сграбчи волана и върна странично камиона на пътя зад барикадата и заострените пилони, които бяха закрепени в бетона току зад нея. Натисна с крак газта и те пак се понесоха над пътя, докато барикадата, фигурите и пилоните зад нея бързо се стопиха в далечината.
	Шофьорът се притискаше към вратата на кабината откъм неговата страна.
	— Къде си ударен? — запита Фалт.
	— О, Боже! — проплака шофьорът. — О, Боже… О, Боже…
	— Хауард — рече Фалт, — прегледай тоя човек, виж къде е ранен и ако можеш, го прехвърли през седалката, за да не ми се пречка.
	Хал стана, като се придържаше към облегалката на седалката пред себе си и се надвеси над шофьора. Той се пресегна надолу, за да го дръпне от вратата. Високо вляво на ризата на шофьора се виждаше петънце, голямо колкото нокът. Хал притисна силно дрехата към тялото на мъжа, опипа я и откри влажно място на гърба му — горе-долу срещу другата рана, а после прокара длани по ризата и горната част на панталоните на шофьора, дотам, докъдето можеше да стигне както се беше привел над него.
	— Краката ти наред ли са? — запита той шофьора.
	— О, Боже…
	Хал повторно положи внимателно длан на врата на мъжа.
	— Да… да — почти изпищя шофьорът. — Наред са! Краката ми са наред!
	— Само една игла те е уцелила високо в рамото — успокои го Хал. — Нищо сериозно. Сега…
	И той заразтрива задната част на врата на шофьора.
	— Сега ще ти помогна да се прехвърлиш през облегалката. Искам ти самият да направиш всичко, което можеш, за да се прехвърлиш. Хайде, давай…
	Той протегна надолу двете си ръце и хвана шофьора под мишниците. После го повдигна. Човекът задраска нагоре с ръце и крака. Изведнъж шофьорът изпищя и се опита отново да се плъзне надолу в седалката, ала Хал го задържа и къде с дърпане, къде с вдигане го прехвърли през облегалката само на мускули. Шофьорът изпищя още веднъж, когато задната страна на коленете му се протътри по гърба на седалката.
	— Кракът ми! Кракът ми… О, Господи!
	Само че, той вече лежеше по гръб на пода зад седалките и Хал изследваше едно друго петно, което се намираше над лявото му коляно.
	— Май си получил и една игла в крака — рече той. — Можеш ли да го свиеш?
	Шофьорът опита да сгъне крака си, но изпищя за трети път.
	— Изглежда, че тази рана ще излезе по-сериозна — каза Хал. — Иглата е уцелила нещо тук.
	Той опипа крака отдолу.
	— Май иглата е все още вътре.
	— О, Господи…
	— Той се преструва — ясно каза Фалт. — Няма начин да го боли толкова много.
	Хал запуши с длан устата на шофьора.
	— Можеш да избираш — прошепна му тихо в ухото. — Виж сега, и ти, и аз знаем колко те боли кракът. Само че, и двамата знаме също така, че те боли единствено когато го движиш, и че трябва да го движиш колкото се може по-малко. Никоя от раните ти няма да те убие. Така че лежи си спокойно и знай, че или ще си траеш, или ще трябва да направя тъй, че да си траеш, понеже ще си в безсъзнание. Разбра ли?
	Част от ума му се възмути от думите му, но друга част кимна в знак на хладно одобрение на това колко добре си бе научил урока някога. За миг почти успя да чуе сипкавия стар бас на Малачи Насуно да отеква след неговия. Беше произнесъл току-що изречените думи така, сякаш ги бе прочел от някаква черна дъска в ума на Малачи.
	Резултатът обаче бе пълен успех. Сега шофьорът лежеше неподвижно и мълчаливо. Хал се изправи, като се улови за облегалката на седалката пред себе си, и видя, че Фалт вече седи зад кормилото и държи стабилно летящия камион.
	— Взимай картата и ме насочвай — рече Фалт.
	Хал се плъзна в седалката, която Фалт бе опразнил преди малко. Сетне вдигна картата от пода през седалката.
	— Все още ли сме на пътя? — попита той, поглеждайки през предното стъкло към нещо, което приличаше на двулентово шосе настлано с чакъл.
	— Не. На разклона сме. Местно шосе номер десет — можеш ли да го намериш на картата?
	Хал погледна.
	— Да — отговори той. — Трябва да свием от шосе десет на шосе сто двайсет и три, а от него — на пътя за Деминг. После караме по пътя за Деминг до първото безименно отклонение, където свиваме надясно. След едно цяло и осем десети километра свиваме под прав ъгъл вляво и караме без път. Движим се по азимут в посока четиридесет и три минути и двайсет и четири секунди в разстояние на нула цяло и шест километър и тогава стигаме до сборния пункт.
	— Добре — каза Фалт. — Продължавай да ме насочваш.
	Те продължиха според указанията на Хал, докато небето над тях просветля, а крайпътните горички започнаха да изскачат пред очите им от плътния мрак, който доскоро скриваше всичко извън обсега на фаровете на камиона. Изведнъж Хал хвърли поглед назад към шофьора, който мълчеше през цялото време, и видя, че той лежи неподвижно настрани със затворени очи. Той или беше изпаднал в безсъзнание, или бе решил да не привлича повече внимание към себе си.
	Накрая стигнаха до сборния пункт при първата навъсена светлина на утрото. Наоколо вече се виждаше цялата гора, при все че слънцето все още бе скрито зад планините вдясно. Там ги очакваха купчина самари и друга сбруя*, прикрити от гъстата горичка вариформени брястове. Петнайсетина магарета стояха кротко наоколо, привързани към стволовете и клоните на дърветата. Около тях нямаше жив човек. Явно местните фермери с готовност даряваха добичетата си, но себе си не подлагаха и на минимален риск.
	[* Сбруя — комплект от принадлежности за яздене и впрягане, (бел.ред.)]
	Камионът спря. Фалт натисна бутона, за да отвори задната врата. Той, Хал и останалите от групата слязоха от камиона и започнаха да настаняват ранените на техните носилки, като закачиха всяка една от тях между две магарета. Останалите свободни животни бяха натоварени с торби изкуствен тор и слитъци припой с високо съдържание на калай. Слитъците можеше да се нарежат и да се използват за купуване на оборудване, ако отрядът не успееше да събере помощи по пътя.
	Когато вече приключваха с това, нечий вбесен глас им се разкрещя:
	— Точно така — заминете и ме оставете да умра!
	Всички погледнаха в посоката, откъдето идеше гласът. Шофьорът лежеше, надигнал се на лакът в отвора на една от вратите на кабината. От усилията да пропълзи дотам ризата му се беше разтворила до средата, очите — кървясали, а лицето — разкривено.
	Без дори да се спогледат, Фалт и Хал тръгнаха към кабината, а останалите отново се заеха да стягат магарешката върволица за пътуването.
	— Точно така — рече шофьорът още по-тихо, когато те се приближиха. Той ги изгледа кръвнишки, леко повдигнал глава над пода, така че лицето му беше на едно равнище с техните. — Зарязахте ме целия надупчен! Оставихте ме да пукна тук сам!
	— Ти все още можеш да шофираш — хладно заяви Фалт. — Ще те наболява, но аз съм виждал хора от отряда в далеч по-лошо състояние от теб.
	— И какво ще стане, когато се прибера вкъщи, ако изобщо се добера дотам? — запита шофьорът. — Защото ако са направили друга барикада на шосето, значи са вдигнали още цяла дузина такива и сега ще търсят моя камион, след като ги заобиколихме по тоя начин! Дори ако успея да мина покрай блокадите, дори ако стигна до вкъщи, ще мога ли да се върна при семейството си, като знам, че милицията ще претърсва навсякъде и като знам какво ще стане с моите хора, ако ме намерят във фермата? Мислите ли, че съм такъв човек, че да се върна обратно и да ги тормозят заради мен?
	— Ти не можеш да дойдеш с нас — рече Фалт. — Имаш ли някаква друга възможност?
	Шофьорът се вторачи в тях, дишайки накъсано известно време.
	— В планините има едно място, където мога да отида — отвърна той по-спокойно. — Обаче, сам няма да успея.
	— Казах ти, че можеш да шофираш, стига да искаш — възрази Фалт.
	— Мога да шофирам! — кресна му шофьорът. — Мога да шофирам по някое шосе. Мога да шофирам дори по някоя отбивка от пътя като тази. Само че, не мога да закарам тоя камион десет километра навътре в гората, когато мога да се заклещя между дърветата или да увисна от някоя скала, където всеки миг може да се преобърна. Какво ще стане тогава с мен? Дали ще успея да измина целия път до моята барака?
	— Някои успяват — сухо рече Фалт, като погледна към Хал. Между веждите му се беше появила лека бръчка.
	— Аз ще го закарам до бараката му — каза Хал.
	— Не можем да се лишим от теб — възрази Фалт.
	— Няма причина да не можете — отговори му Хал. — В момента не ни преследват. Имате повече от достатъчно животни, а и останалите хора от отряда са в добра форма. Аз мога да го закарам до неговата виличка и да стигна до мястото на срещата с не повече от два часа закъснение след вас.
	Фалт се колебаеше. Хал се обърна към шофьора:
	— Я ми кажи, къде е тая твоя вила. Какво дири сам-сама далеч от останалите?
	— Това е рибарска хижичка — шофьорът сведе очи. — Добре де, ловим там риба, но не много. По-скоро е място, където няколко души ходим просто за да се измъкнем.
	— Колко са тия няколко? Колко души знаят за това място?
	Очите на шофьора пак се вдигнаха предизвикателно.
	— Аз, двамата ми по-малки братя и братовчед ми Йоав — отговори той. — Всички живеем заедно у дома. Милицията по никой начин не може да принуди някой от тях да каже нещо. Освен това, когато аз не се върна, след ден-два те ще се сетят да ме потърсят там.
	— Далеч ли е оттук? — запита Хал. — Колко време ще ни отнеме да стигнем с камиона?
	— Половин час — сега гласът на шофьора издаваше нетърпение. — Само половин час и заклевам се, няма никаква опасност да налетим на милицията.
	— Значи се заклеваш, така ли? — рече Фалт, като го погледна. В гласа на по-стария член на отряда се долавяше презрение.
	Шофьорът си смени боята и погледна надолу към пода на кабината.
	— Имах предвид само…
	Хал хвърли поглед към Фалт.
	— Няма причина да не мога да го откарам и да се срещна с всички ви на уговореното място.
	Фалт въздъхна присъскващо през зъби.
	— Тогава го откарай — и той обърна гръб на шофьора. — Само че не поемай никакви рискове заради него. Той не го заслужава.
	После тръгна към другите.
	— Връщай се обратно — каза Хал на шофьора. — Пусни ме да вляза.
	Другият мъж се дръпна назад от вратата на кабината, пъшкайки от болка при всяко движение на крака си. Хал се качи в кабината и седна на седалката пред арматурното табло.
	Затвори вратите на кабината, превключи двигателите от подгряване на празен ход и вдигна камиона на въздушната му възглавница, образувана от витлата. Като завъртя камиона той махна през предното стъкло на останалите от групата, които сега го наблюдаваха, и потегли към пътя. Зад него се чуваше едно яко лазене и пръхтене и най-накрая шофьорът се стовари на празната седалка до Хал.
	— Накъде? — запита Хал, когато стигнаха до пътя.
	— Наляво.
	Свиха по пътя и се отправиха още по-навътре към планината. След няколко завоя, докато се прехвърляха от един път на друг, Хал следваше късите наставления, и съвсем скоро те се заизкачваха с камиона стръмно нагоре по нещо, което не бе много по-широко от магарешка пътечка. Хал очакваше да се отклонят и от нея, но вместо това, пътечката изведнъж свърши.
	— И сега накъде? — попита Хал, като видя, че краят на пътчето наближава.
	— Засега — право напред. Нататък ще ти обясня.
	Хал последва това указание и хвърли поглед към другия. Лицето на шофьора, докато той се взираше напред през стъклото, беше опънато, челюстите — стиснати, а очите — полузатворени и мрачни.
	— Сега наляво — каза оня. Те изминаха известно разстояние. — Сега вдясно, между тия две дървета и вляво от онзи валчест камък. Сега намали. От пролетното затопляне скалите се търкалят надолу и преди да сме разбрали, можем да налетим право върху някоя такава и да увиснем отгоре й или да се прекатурим през нея.
	Хал шофираше, а напътствията валяха едно след друго. Не след дълго минаха през една пролука между някакви храсталаци и влязоха в малка долина, през която течеше поток. Потокът бе твърде плитък за риба с що-годе разумна големина, но все пак достатъчен, за да осигури вода за пиене и миене за доста грубата хижа от греди, чийто единствен прозорец на предната стена като пиянско око гледаше към потока.
	— Пристигнахме — рече шофьорът.
	Хал спря камиона. После слезе и заобиколи, за да отвори другата врата на кабината и да помогне на шофьора да излезе оттам. За жител на Хармония, на когото не подобава да ругае, шофьорът извърши впечатляващо добра работа при изразяване на недоволството си от помощта, която получаваше.
	— … Внимавай! Не можеш ли да бъдеш по-внимателен? — озъби се той.
	— Искаш ли да опиташ сам? — запита го Хал. — Мога да те зарежа и тук, до кабината.
	Шофьорът млъкна. Хал къде го понесе, къде го подкрепи при подскачащото му напредване към вратата на хижата. Влязоха вътре и намериха разхвърляни преносими походни легла, печка за дърва и голяма кръгла маса с четири стола, която изглеждаше съвсем не на място в тази обстановка.
	— За какво ви е тази маса? Може би за игра на карти? — попита Хал.
	Шофьорът му хвърли един внезапен поглед, при който проблесна по-голямата част от бялото на очите му и Хал изведнъж осъзна, че по случайност е назовал истинската причина за съществуването на хижата. Той помогна на шофьора да стигне до едно от походните легла и онзи се сгромоляса в него.
	— Има ли тук някакъв чист съд, който да напълня с вода, преди да те оставя? — каза Хал. — Използвате ли тук, нужник някъде отзад? Колко е далеч? До утре вече ще трябва буквално да пълзиш, за да стигнеш донякъде. Нямате ли нещо като ведро, което да мога да оставя до леглото ти?
	— Вляво от печката има кофа за вода — мрачно изрече шофьорът. — А там в ъгъла под брезента има компресионна тоалетна. Дай ми акордеона.
	— Добре. Ще преместя тоалетната до твоето легло — рече Хал, премести я и излезе да напълни кофата. Донесе я пълна догоре и я остави до леглото. Един черпак плаваше на повърхността на водата. — А храна? Имаш ли тук някаква храна?
	— От оная страна на печката има кутия — каза сопнато шофьорът. — Можеш да ми я донесеш тук. В нея има пакетирана храна. Трябва да ми дадеш и още няколко одеяла от другите легла. Тук през нощта става много студено.
	— Добре — отвърна Хал и направи всичко каквото онзи бе поискал. — Тук имате ли някакви лекарства?
	— Някъде наоколо трябва да има походна аптечка — рече шофьорът. — Ще трябва да се огледаш.
	Осем-десет минути минаха в упорито търсене, преди Хал да открие аптечката. Занесе я при шофьора, а сетне почисти и сложи локални превръзки върху отверстията от иглите.
	— Ти каза, че едната игла е все още в крака ми — каза онзи, като внезапно се изплаши, докато Хал го превързваше. — Тя какво може да ми направи? Какво ще стане с мен?
	Наложи се Хал да поспре и да се върне мислено към наученото от Малачи.
	— Ако я оставиш там за дълго — отговори той, — или тялото ти ще изгради около нея някаква защитна тъкан, или тя най-накрая сама ще си намери пътя навънка. Може би, това ще стане след няколко години. Ако не е внесла със себе си някакъв чужд материал, например парченце мръсна дреха, вероятно няма да се възпали. Пистолетните игли обикновено не се възпаляват, защото са толкова остри, че минават мигновено през плътта, докато куршумите могат да ги вкарат пред себе си в раната. Все пак веднага щом можеш, поискай да я извадят от крака ти.
	Известно време Хал обмисляше състоянието на мъжа.
	— Във всеки случай за няколко дни няма да ти има нищо.
	— Но аз мислех… — шофьорът млъкна. Силната дневна светлина, която влизаше през пиянското око на прозорчето и изтласкваше сенките от вътрешността на хижата, разкриваше, че лицето му е коварно и бледо. — Нали ще ми оставиш нещо против болки?
	— Съжалявам — отвърна Хал, — нямам нищо подходящо, което да ти дам.
	— Какво искаш да кажеш? — повиши глас шофьорът. — Аз те видях как сложи нещата си в камиона. Трябва да имаш болкоуспокояващи в медицинския пакет в твоята раница. Знам, че всички вие от отрядите си носите, за в случай, че ви ранят! Имаш някакви лекарства и можеш да ми дадеш част от тях!
	Хал се сети за Моръли и как старите бръчки по лицето му ставаха все по-дълбоки, докато лежеше на носилката.
	— Ние носим тези неща не за нас самите — обясни той, — а за нашите братя и сестри по битки, когато дойде време те да имат нужда от тях. Те не са за теб, дори ако се налагаше да ги получиш — а сега дори не се налага.
	Той се обърна и отиде при камиона. Отвори задната му врата и като събра нещата си, започна да ги подрежда и разпределя по джобовете си. Откъм вратата на кабината се чу шум. Когато вдигна очи, видя, че шофьорът е успял да стигне чак до там и е застанал изправен до нея.
	— Предполагам, че си мислиш, че ти дължа някаква благодарност? — изкрещя шофьорът. — Е, не ти дължа! Няма нищо лошо нашите собствени хора да искат да се бият с милицията, но ти дори не си оттук. С тоя твой чуждоземен акцент и с тия преструвки, че помагаш! Какво си направил, та да ги накараш да те преследват така? Заради теб е всичката бъркотия. Всеки, който пострада в нея, ще пострада, защото те вече те търсят! Аз получих тия игли в мен заради теб — само заради теб. И ти си мислиш, че ще ти благодаря? Няма да ти благодаря за нищо. Знаеш ли какво ще ти кажа? Ще кажа: проклет да си! Да, добре ме чу — аз те проклинам в името Божие…
	Той продължи да крещи, докато Хал затвори задната врата на камиона, обърна му гръб — вече напълно нагласен, и като остави зад себе си потока и хижата, навлезе в гората. Хал чу, че шофьорът продължава да крещи отдалеч и след като явно се бе изгубил от погледа му. У него имаше някаква тежест и горчилка, от които не можеше да се отърве, при все че както го бе учил Уолтър Наставника, насили ума си да се откачи от гнева, който се бе надигнал вътре в него при последните думи на мъжа. Докато вървеше равномерно на юг през планинската гора, му хрумна с известно учудване, че когато обясняваше на другия защо не може да му даде болкоуспокояващи, за пръв път в живота си несъзнателно е мислил и действал като дружественик. Тази мисъл изведнъж изтри тежестта и горчилката, породени от реакцията на шофьора; тъгата, че такива като Рух и Моръли — и Дете-на-Бога трябва да плащат с цената на живота, който са избрали, заради някой, който толкова малко разбира и придава значение на тази цена.
	Известно време още той вървя из огрените от утрото гори, удивлявайки се на новото развитие, което усещаше у себе си. Беше имитирал Авдий, ала никога досега не бе реагирал сам по себе си като дружественик. Подобно на бавните, но мощни последици от някой тежък потрес Хал усети как се изпълва с разбиране за тази сурова култура — разбиране, каквото не бе имал досега. Но още докато осъзнаваше това, той разбра също, че засега едва започва да усвоява това разбиране, че временно се налага да се задоволи с изчакване, да го остави настрани, за да се пребори с него при някоя друга възможност — когато първите тежки последици от него бъдат погълнати дотолкова, че да стане възможно да се изправи и да огледа с подробности очертанията на това свое ново схващане.
	Най-подир Хал излезе на мястото, което бе дирил — една открита точка на планинския склон, откъдето можеше да огледа отвисоко всички подножия и областта зад тях, където се простираше град Мейсънвейл. Той се взря надолу от склона, на който стоеше, и видя вгънатото надолу рязко пропадане на обраслите с дървета склонове, които сякаш маршируваха чак до края на тъмния овал на града. Бръкна в раницата си и извади оттам армейския бинокъл. Вдигна го към очите си, фокусира го към една точка и го постави на автоматично фокусиране, за да може спокойно да го движи насам — натам, докато оглежда по-ниската област.
	Без особена трудност намери все още димящата зона на торовия завод, а сетне проследи пътя, по който бяха поели с камиона, докато не стигна до мястото, където все още имаше барикада. Изключи автоматичното фокусиране, за да премести на пълно увеличени, и видя, че от другата страна на пилоните, покрай които бяха минали, е издигнат втори ред барикади и че сега облечените в тъмни униформи фигури изглежда наблюдават пътя и в двете посоки, а не само в онази откъм града. Като се изключи тази промяна, бариерата изглеждаше така, сякаш никога не е била преодолявана — освен една дъга от утъпкани крайпътни плевели и друга ниска растителност, бележеща следата от витлата на техния камион, там, където бяха заобиколили барикадата. В добавка оттатък шосета сега стоеше един бронетранспортьор, който сякаш бе готов да потегли за секунда.
	Хал отмести бинокъла по-нататък и откри сборното място, където бе оставил останалите хора от отряда. От дълбините на ума му, отрано обучаван да помни такива неща, изскочи идеален образ на картата, която бе държал в ръцете си, за да насочва Фалт към това място. После извъртя бинокъла, за да провери другите сборни точки, отбелязани на картата. Всички освен две от тях бяха опразнени от магарета и екипировка и Рух не се намираше в нито една от групите, които сега товареха в тях.
	Хал започна да търси напред по маршрутите, по които преценяваше, че биха поели групите от сборните пунктове до мястото на общата среща дълбоко в подножието на планината. Разбира се, щом те навлезеха под дърветата, той не би могъл да го види. Откри над половината групи, включително своята собствена, но все още не успяваше да открие онази група, в която беше Рух, макар че междувременно откри групата, предвождана от Детето. Всички групи, които откри, се намираха наблизо в подножието. Изглежда, че всички се бяха измъкнали благополучно, помисли той, а сетне някакво движение по пътищата по-долу по склона привлече вниманието му, когато извъртя хоризонтално бинокъла.
	Като го фокусира, Хал откри колона от шест бронетранспортьора, които вдигаха лек стълб прахоляк по едно от покритите с чакъл шосето, което се издигаше под ъгъл към предпланините на няколко километра от мястото на срещата. Продължи да оглежда склона по-нататък и откри още три стълба прах и фокусира бинокъла си върху още три колони бронетранспортьори. Хал стоеше и ги наблюдаваше с бинокъла. Тяхното придвижване към предпланините не би имало никакъв смисъл, ако те не бяха натоварени с въоръжена милиция, а преследването, което наблюдаваше сега, беше организирано така, че свидетелстваше или за факта, че колоните и техният личен състав бяха стояли някъде в пълна готовност, или че милицията е била предварително информирана за нападенията срещу торовия завод и склада за метали.
	Само че, милицията нямаше откъде да получи предварителна информация. Това не бе невъзможно не само заради малката вероятност някой, който е бил във връзка с отряда на Рух при тази акция, да е предател, но защото ако милицията беше известена, щеше несъмнено да се разположи най-вече около местата на двете нападения. Щеше да е далеч по-лесно членовете на отряда да се заловят по този начин, отколкото да ги преследват из хълмовете.
	Единственият възможен извод беше, че са били на разположение, тоест шофьорът е бил прав. Бяха дебнали с единствената цел да заловят Хал; и само един-единствен човек можеше да задвижи цялата тази сила заради тази цел. Явно сега Блейс Аренс бе сигурен, че Хал се намира на Хармония. Високият мъж, предводителят на Другите трябва да се е постарал лицето на Хал да стане известно на милицията по цялата планета, а онзи Барбидж, офицерът от милицията, трябва да е разпознал Хал и да е докладвал, че го е видял, след като избяга след засадата на прохода.
	Сега Рух и останалите бяха преследвани сериозни. _Заради него!_ А туй, в крайна сметка значеше само едно — думите, които шофьорът бе изкрещял подире му, не бяха нищо друго, освен самата _истина_.


>	Четвърта глава

	Докато чертаеше с една пръчка в прахта пред нозете си линии, които да отразяват маршрутите на отделните групи и на преследващите ги моторизирани милиционерски части, така както ги беше пресметнал, Хал стигна до заключението, че дори да се придвижва с най-голямата възможна скорост, ще успее да се добере до мястото на срещата чак след като всички останали вече са пристигнали там. Това все пак щеше да стане, преди милицията да се окаже опасно близко. Той пъхна обратно бинокъла в раницата си, изтри начертаните на земята линии и пое към мястото на срещата, което лежеше пред него между хълмовете долу, като се ориентираше едновременно на око и по компаса.
	Така Хал започна своето пътешествие. През времето, прекарано с отряда, беше възвърнал до голяма степен добрата си физическа форма, но все още не се чувстваше трениран да извърви такова разстояние, каквото някога — дори като петнайсетгодишен — можеше да покрие на Земята. Тогава, дори натоварен с раница и оръжие, би могъл да реши да пробяга цялото разстояние — не с голяма скорост, но с равномерен тръс, с който щеше да изгълта километрите до целта.
	При това положение Хал започна с бърза, плавна походка, която представляваше следващия най-добър начин за бързо отхвърляне на разстояние. Предния ден не беше спал много, а и цяла нощ бе стоял буден. Първите два километра бяха истинска работа, но към края на този период тялото му се сгря, а умът му се нагоди в необходимото състояние на лек транс, при който ако се наложеше, би могъл да продължи да се движи, докато не се строполи, без дори да забележи умората си.
	След като постигна това състояние, той на практика остави усилията за вървенето на автоматиката на своето тяло и позволи на ума си да се заеме със собствените си грижи.
	Главната сред тях сега беше фактът, че неговото присъствие в отряда беше опасно за всичките му членове. Оттук непосредствено следваше, че Блейс е открил местонахождението му и очевидно е готов да хвърли много усилия, за да го залови. Най-доброто заключение от това беше, че поне Блейс — а вероятно и останалите Други като цяло — е стигнал до извода, че Хал може да бъде опасен за тях. Усилията да бъде открит на Коби подсказваха по-скоро за любопитство от страна на Блейс. Това, което ставаше сега обаче като че ли говореше за нещо повече.
	Той ясно осъзнаваше чувството си, че трябва да бърза. Беше отишъл на Коби с единствената цел да се скрие, докато възмъжее достатъчно, за да може да се защитава сам, и докато успее да прецени особеностите на това, което искаше да направи по отношение на Другите и със собствения си живот. Сега го грозеше опасността да бъде заловен, а Хал все още не знаеше как да се бори с тях, да не говорим за това как да ги победи. Съвестта му се размърда и го обвини, че през тия четири години е оставил времето да си тече, че е живял с детинската илюзия, че разполага с неограничено време, докато най-накрая е станало твърде късно да решава какво е било нужно да се прави още от самото начало.
	Повечето време теренът, през който вървеше, бе открит и тъй като не налагаше по пътя да заобикаля естествени препятствия, скоростта му не се намаляваше. От време на време той или се възползваше от някое лишено от растителност място, за да погледне земята под себе си, или се изкатерваше на някое дърво, което му предлагаше същата възможност. При първия такъв оглед беше забелязал, че по шосето се движи само една от трите милиционерски моторизирани колони. Наложи се да търси другите две, ала накрая откри машините им паркирани. Вероятно войниците, които бяха в тях, вече се катереха по хълмовете пеша.
	Онази колона, която при първия оглед се движеше по пътя, беше стигнала най-далеч и очевидно възнамеряваше да пресече хълмовете пред бягащия отряд. При втория оглед тази колона също бе паркирала на място, което беше на почти една и също височина с мястото на срещата, а милиционерите вътре бяха навлезли в гората. Хал се успокои, защото те бяха спрели на такова място, че той самият щеше да се добере до срещата с отряда поне два часа, преди милиционерите да навлязат достатъчно навътре в гората, за да пресекат следата, оставена от някоя от групите. Само че беше изключено войниците да не забележат която и да било от оставените следи. Няма начин да прекараш цяла върволица магарета през гъстата гора, така че дори един необучен наблюдател да не забележи, че те са минали оттам.
	Хал се изкушаваше да ускори ход. Само че той бе научен в подобни случаи да гледа напред, а сега беше ясно, че работата му този ден нямаше да свърши с това да стигне до отряда. Ето защо продължи със същата равномерна крачка, като остави ума си да се върне към проблема, породен от това, че Блейс го преследваше, и към въпроса какви следва да бъдат неговите собствени действия при тези обстоятелства.
	Все още размишляваше над тоя проблем, когато най-накрая влезе във временния лагер, изграден на мястото на срещата. Докато пътуваше, денят бе отминал и до залез оставаха не повече от два часа. Досега беше контролирал умората си, ала гледката на вече вдигнатите палатки, звуците от вечерните приготовления и кухненските миризми, които го бяха посрещнали още преди да влезе в лагера, изведнъж го накараха да усети умората в краката и тялото си.
	— Хауард! — извика Джоралмон, като го забеляза да се задава. — Бяхме започнали да се тревожим за теб!
	Джоралмон остави конусната пушка, която беше разглобил и разпилял върху парче плат пред палатката си, за да я почисти, и се изправи на крака. После тръгна към Хал, последван от всички, които се бяха оказали достатъчно близо, за да го чуят, и достатъчно свободни, за да прекъснат заниманията си.
	Хал махна с ръка.
	— Къде е Рух? — запита той. — Трябва да говоря с нея.
	Няколко ръце му показаха посоката. Хал тръгна към една палатка в оттатъшния край на лагера и спря току пред спуснатото предно платнище. Другите изостанаха, когато Хал им обърна гръб.
	— Рух? — извика той. — Хауард е. Трябва да поговорим.
	— Влизай, Хауард.
	Гласът й долетя ясно и силно отвътре и той блъсна платнището встрани. Намери я седнала на един сгъваем стол пред импровизирана масичка с разгъната връз нея карта. Насреща й седеше Детето. Двамата вдигнаха очи към Хал.
	— Какво има? — попита Рух, като спря очи върху лицето му.
	— Преследват ни три бойни части на милицията — отвърна той. — Видях го отвисоко, след като оставих шофьора на нашия камион в неговата хижа.
	Разправи им какво беше видял и какви сметки е направил.
	— След два часа ще пресекат нашата следа? — намръщи се Рух. — А колко далеч оттук ще я пресекат? Колко време ще им трябва, докато ни намерят?
	— Не мога да определя — каза Хал.
	Той се приведе над картата, която показваше предпланините около Мейсънвейл, и започна да сочи с пръст, докато говореше.
	— Дадох си сметка колко време ще трябва да вървят из гората, така че да изминат максимално разстояние, докато аз се добера дотук, и описах дъга, която пресича следите на нашите групи. Дъгата пресича най-близката от нашите следи почти тук, на мястото на срещата. Това обаче е най-доброто, което те биха могли да направят. Къде всъщност ще пресекат някоя от следите зависи от това под какъв ъгъл спрямо нашите маршрути се движат. Ако вървят на деветдесет градуса спрямо шосето, където са паркирали колите си, ще са им нужни два часа, за да пресекат една от следите. Ако ъгълът е по-голям от деветдесет градуса, ще им отнеме повече време, но пък това означава да вървят в посока обратна на тая, от която са пристигнали, което е малко вероятно. При по-остър ъгъл също ще загубят повече време, за да стигнат до следата, но пък ще налетят право на нас тук.
	Рух извади един линеал, нагласи маркировката му според мащаба на картата пред тях и измери разстоянието между посочените от Хал точки.
	— Може би ще им отнеме с една трета повече време да пресекат нашата следа в тая точка — рече умислено тя и Детето склони острия си профил над ръцете й. — Най-много още четиридесет минути над тия два часа, които ти си пресметнал. Ще ни е нужен поне половин час, за да вдигнем лагера и да потеглим, а и в добавка няма да бъдем готови да вървим както трябва. Само че, нямаме избор.
	Рух хвърли поглед към Детето.
	— Джеймс?
	Той поклати глава.
	— Нямаме избор — и той погледна мрачно към Хал. — Добра работа си свършил, Хауард.
	— Просто така се случи, че бях на нужното място в нужния момент — отвърна Хал. — Ако не бях закарал оня шофьор до неговата хижа, никога нямаше да успея да видя какво се задава към нас.
	— Тогава потегляме — заключи Рух. — Джеймс, ще вдигнеш ли хората?
	Детето стана и излезе.
	— Хауард — каза Рух, — иди с него и му помогни.
	Той обаче не се помръдна.
	— Ако може да спомена нещо… — начена.
	— Разбира се — тъмните очи го погледнаха изпитателно. — Ти си вървял цял ден колкото ти държат краката, за да ни съобщиш това. Не се опитвай да помогнеш. Почини си половин час, докато опаковаме багажа. Ако можеш, поспи.
	— Не исках да кажа това — Хал подпря ръка на облегалката на опразнения от Детето стол. Умората го връхлетя изведнъж. — Трябва да ти съобщя, че по пътя към сборното място се натъкнахме на пътна блокада. Положително е била издигната предварително. Когато във фермата на Молер-Бени, човекът, който ни караше, каза, че аз представлявам опасност за всички ви, той е бил прав. Тази блокада е била вдигната заради мен. Точно затова тия три отряда са чакали там и сега, та след нападението да могат да ни връхлетят.
	Тя кимна, без да сваля очи от него.
	— Така че въпросът е в това — продължи с усилие той, — че човекът беше прав. Докато съм с вас, аз ще привличам вниманието им към този отряд. Ако напусна, може би ще успея да ги отклоня от вас.
	— Знаеш ли защо те преследват? — попита Рух.
	Той поклати глава.
	— Не съм сигурен. Всичко, което зная за Другите от първа ръка, е онова, дето ти казах, че стана у дома ми. Предполагам, че Блейс Аренс, техният вицепредседател — по-високият от ония двамата, които пристигнаха там в деня, когато убиха моите учители — иска да ме залови. Но защо именно е друг въпрос. Във всеки случай мисля, че се налага да си тръгна.
	— Ти чу какво каза Джеймс във фермата — тихо отрони Рух, — когато онзи мъж предложи това. Отрядът никога не е изоставял своите собствени хора.
	— А аз наистина ли съм от тези хора?
	Тя го изгледа.
	— Ти си живял и си се бил заедно с нас. Какво повече? — отвърна Рух. — Но ако ти трябва и друга причина, помисли малко. Мислиш ли, че ако толкова искат да те заловят, та са мобилизирали милицията в цялата провинция, просто ще оставят на мира отряда, с които си бил свързан — и особено когато този отряд е извършил две нападения вътре в чертите на града?
	Хал не отговори.
	— Иди почивай, Хауард — завърши тя.
	Хал поклати глава.
	— Нищо ми няма. Само ще хапна нещо.
	— Накарай Тала да ти даде нещо, което да можеш да носиш и да ядеш, докато вървим — нареди Рух. — После полегни. Това е заповед.
	— Добре — съгласи се Хал.
	Той взе от Тала хляб и бобена каша, изяде една част, опакова останалото, сложи го в раницата си и легна. Когато го събудиха си помисли, че само е затворил очи. Погледна грогясало нагоре към Джейсън.
	— Хауард, време е да тръгваме — рече Джейсън и му подаде димяща чаша. — Ето ти последното кафе.
	Хал с благодарност изпи горещата течност. Не беше истинско кафе, не беше дори онова, което имаха на Хармония, а отвара от някаква вариформа на местно растение, селектирано така, че от него да може да се запарва годна за пиене напитка. В накиселяващата сивкава течност обаче имаше малко химични стимуланти и докато сложи раницата на гърба си и вземе пушката в ръка, Хал вече беше в състояние да върви.
	През тези два часа, които оставаха до смрачаване, отрядът се движеше толкова бързо, колкото му позволяваха теренът и магаретата. Щом започнаха да не виждат ясно земята под краката си, Рух нареди да спрат, а Хал тръгна напред от своето място с магаретата на опашката на отряда, за да поговори с нея.
	— Лагер ли ще правим? — запита той.
	— Да — гласът й долетя откъм неясното петно, което представляваше лицето й, на не повече от една ръка разстояние от него. Хал погледна към небето. По него имаше леки облаци.
	— По-късно ще изгрее луната — каза той. — А и от време на време облаците може би ще се разкъсват. Ако продължим да се движим, бихме могли да направим много по-безопасно разстояние между нас и тази милиционерската част. През деня те ще започнат да ни застигат, защото нямат магарета, които да ги бавят.
	— До утре по обяд ще излезем от техния район — отговори Рух. — Никоя милиция няма да ни преследва извън границите на нейната околия, освен ако не се води битка. Би трябвало да успеем да задържим преднината си, докато не се озовем в следващата околия. А докато вдигнат след нас части от тамошната милиция, ние би трябвало да успеем да им се измъкнем.
	— Може би — рече Хал. — Във всеки случай, ако искаш да продължим да вървим, начин има.
	За секунда тя не каза нищо. А сетне…
	— Какво?
	— Има начини да се следи теренът дори ако е толкова тъмно, колкото е сега — отговори той. — Това е част от моето обучение. Мисля, че все още мога да го правя. На практика бихме могли да свържем отряда с въжета и аз да водя. Ако небето се проясни и луната изгрее, можем да продължим да вървим през целия остатък от нощта. Ако спрем и се разпилеем да спим, няма да можем да се вдигнем чак до заранта.
	Откъм неподвижната фигура на Рух и невидимото й лице не идваше нито звук.
	— Дори ако ти водиш — запита тя, — как ще попречи това на нас останалите да се препъваме по земята, която не виждаме?
	— Най-малкото мога да заобикалям нещата, които са ни на пътя и да избирам по-равна повърхност, по която да се движим — отвърна Хал. — Повярвай ми, това върши работа. Правил съм го, докато бях на Земята.
	Последва нова кратка пауза.
	— Добре — съгласи се тя. — Как искаш да свържем отряда с въжета?
	Отне цял час за да се подредят в редица и да се свържат всички с въжета. Хал направи последна обиколка на редицата, като напомни на всеки един, покрай когото минаваше, да поддържа свободно въжето към човека непосредствено пред него. После той пое водачеството и тръгна.
	В това, което правеше, нямаше нищо, което обикновените тренировки да не могат да развият у всекиго. Способността му да вижда пътя се основаваше на няколко неща, главното от които бе фактът, че когато нощем вървят на открито дори хората с опит в гората, каквито бяха членовете на отряда, инстинктивно повдигат взор към относително по-яркото петно, което представлява дори силно заоблаченото небе, и губят част от чувствителността, която иначе биха могли да поддържат, ако държат очите си пригодени към тъмнината на равнището на земята.
	Това, което той използва извън тези неща, беше почти хипнотичното съсредоточаване на вниманието върху пътя пред себе си, подсилено с подобно съсредоточаване на обичайния си усет за миризми, звуци и равновесие, за да разчита с него колкото е възможно повече от това, което минаваше под краката му. Всички тези умения бяха усъвършенствани с практически упражнения през младежките му години. Всъщност по-голямата част от уменията му се дължеше единствено на редовните упражнения. Единствената опасност при това, което вършеше, бе да не се натъкне на нещо над равнището на земята, което сведените му надолу очи не са видели. За да се предпази от това, Хал държеше отвесно пред себе си един прът, чийто горен край се издигаше над главата му, а долният стигаше до средата на прасеца.
	В началото на този нощен преход отрядът напредваше ужасяващо бавно. Въпреки предупрежденията му хората от редицата току оставяха въжето между тях и човека отпред да се опъва, като в резултат щом някой от тях се препънеше или паднеше, понякога повличаше и другия след себе си долу, така че цялата редица спираше. Постепенно обаче — както става и при всяка друга физическа дейност — членовете на отряда започнаха да схващат триковете, които правеха възможен този вид нощно придвижване. Паданията и непредпазливите спирания се разредиха и скоростта им нарасна. Движението на отряда напред все по-малко приличаше на пиянско хоро и все повече на целенасочено пътуване.
	Засега обаче все още не можеха да се гордеят със скоростта на придвижването си по права линия. Когато на Земята бяха упражнявали тази техника с Малачи като водач и трима обучени помагачи, заедно със също така обучените товарни животни, Хал и останалите се движеха почти толкова бърже, колкото биха се движили и посред бял ден. Тук магаретата се нагодиха към пътуването по-бързо от хората от редицата, тъй като не бяха прокълнати с човешко въображение и склонност да правят предположения. Като цяло обаче се придвижваха бавно. Рух, която вървеше веднага след Хал, бе от първите, които усвоиха необходимостта от отпуснатото въже, ала имаше други — като жената зад нея, които непрекъснато забравяха за това.
	Самият Хал бързо влезе в такова състояние на съсредоточеност, което на практика замъгляваше всичко останало освен непосредствената му задача, и с напредването на вечерта напълно изключи посредничеството на съзнаващия си ум. Той се движеше в лабиринта на усещанията си, насочвайки се в тъмнината, без да се пита за своите пориви, които го изпращаха в една или друга посока. Хал почти не съзнаваше непрекъснатия поток от предупреждения и информация за почвата под своите нозе, които мърмореше, докато вървеше, за да ги ползва Рух, така че по редицата отпред назад имаше постоянно предаване на устни сигнали.
	С напредването на нощните часове тъничкият сърп на новата луна се издигна иззад облаците и нощният вятър се засили. Пролуките в облачната покривка зачестиха, а дори когато бяха неразкъсани, облаците изтъняваха, така че до земята стигаше повече светлина. Хал не обърна съзнателно внимание на тези промени. Той дори не усещаше, че собствената му скорост нараства и че напредъкът на редицата зад него се подобрява с подобряването на осветеността на почвата под краката им. Отдавна бе преминал границата на обикновената умора и се движеше само на адреналин. Напълно бе забравил за своето тяло и почти напълно за сетивата си като непосредствени инструменти на това тяло и на ума му. Сега живееше в един свят от преливащи се полутонове на сивото и черното и плуваше през този свят, забравил за всичко друго. Времето, целта, към която се движеше, причината за това движение — всичко това му се губеше. Беше забравил дори мисълта за ония неща, които заобикаляше като материални препятствия. Както вървеше, свърваше надясно или наляво, без да разбира защо е свърнал, помнейки единствено, че целта му е именно тази — да се движи неопределено дълго по този внимателен и усложнен начин.
	Накрая го спря едно подръпване на въжето, което го свързваше с Рух. Той се извърна с невиждащи очи към нея.
	— Сега ще спрем — долетя отчетливо гласът й. — Достатъчно е светло, за да се вижда.
	Хал беше усетил увеличаването на осветеността. Беше го доловил по просветляването на ония отсенки на сивото, които виждаше, и по отсъствието на плътен мрак. Но за момент, вгледан на малко повече от метър разстояние и все още впримчен в съсредоточеността на дългата си навигация, той не бе в състояние да види Рух. Умът му я регистрираше само като още една абстрактна форма във вариращи оттенъци на сивото, която отразяваше светлината. По подобен начин думите, които тя бе изрекла, му се виждаха безсмислени. Умът му отчиташе и идентифицираше думите, ала не бе в състояние да ги свърже с онзи свят, в който той все още продължаваше да долавя пътя заради всички останали.
	Сетне зрението и разбирането го изпълниха изведнъж. Хал съзря горската почва, дърветата и храстите наоколо в скъперническата, оскъдна предутринна светлина и най-накрая осъзна, че нощта и неговата задача са свършили.
	Усети, че пада, ала не усети земята, когато се стовари върху нея.
	Той бавно се върна на себе си. Някой го разтърсваше. С голямо усилие отвори очи и видя, че това е Рух.
	— Седни — каза тя.
	Хал се насили и успя да седне, като при това откри, че под него някак си се е появило парче брезент, а отгоре му — одеяла. Щом се надигна, почувства, че нещо — когато го погледна, то се оказа пълна раница, се намества зад гърба му, така че да има на какво да се облегне. Рух бутна в ръцете му купа с някаква гореща храна — очевидно яхния.
	— Напъхай това в себе си — рече му тя.
	Хал огледа околните дървета, осветени от късната утринна светлина.
	— Колко е часът? — запита и се изненада, като чу, че гласът му излезе като грак.
	— До пладне има още един час. Яж!
	Рух стана и го остави. Все още с вцепенени тяло и мозък той започна да яде яхнията с лъжицата, която тя бе оставила в купата. Не си спомняше някога да е опитвал нещо толкова вкусно и с всяка гореща хапка животът у него се пробуждаше все повече. Изведнъж купата се изпразни. Той я сложи настрани, стана, сгъна одеялата и брезента — откри, че те са неговите собствени, както и раницата — и ги напъха в раницата. Купата и лъжицата обаче не бяха неговите. Занесе ги до потока, край който отрядът беше вдигнал лагера си, и ги изми. Около него останалите от отряда сгъваха своите палатки или навиваха спалните си чували, подготвяйки се да потеглят на път. Хал занесе купата и лъжицата на Тала.
	— Не са на кухнята — заяви раздразнено Тала през рамо, докато бързо товареше току-що опакованото оборудване на гърбовете на кухненските магарета. — На Рух са.
	Той ги отнесе на Рух.
	— Благодаря ти — рече тя, като й ги подаде.
	— Няма нищо. Как си?
	— Буден — отвърна Хал.
	— Как се чувстваш?
	— Малко вдървен, но иначе съвсем наред.
	— Изпращам ранените с отделна група — каза му Рух, — с толкова екипировка, колкото можем да отделим, така че да облекчим максимално товара си. Днес те ще ни напускат по един, по двама, докато вървим; надяваме се, че милицията няма да забележи следите им, докато бърза след нашите. Моръли ни остави с един водач на група по-малко. Обсъдихме го с Джеймс и аз реших, че е време да започнем да използваме това твое обучение съвсем официално. Искам да те назнача за водач на група.
	Хал кимна.
	— Има и още нещо — продължи тя. — Другите водачи са по-старши от теб и в нормално положение отрядът би трябвало да загуби Джеймс, мен и всички останали, преди ти да се окажеш отговорен за целия отряд. Само че аз бих искала да разкажа на другите групови водачи нещичко за твоето специално обучение — с твое разрешение — така че да мога да им кажа също и че след като имаш опит, Джеймс и аз ще те смятаме за първия от редицата, който ще бъде негов заместник като лейтенант, ако му се случи нещо. Ще се съгласиш ли на това?
	На все още уморения му и забавен от спането мозък бе нужно известно време, за да обмисли последиците от онова, което Рух току-що го бе помолила.
	— Доколкото е общоизвестна тайна, че милицията има по-голямо желание да ме залови от обичайното — отвърна Хал най-сетне, — няма причина да не им кажем, че аз имам специално обучение, и какво е това обучение. Но ще ти бъда благодарен, ако не им кажеш имената на моите учители или нещо повече от онова, което наистина е нужно да знаят.
	— Разбира се.
	За момент в гласа й се появи почти нежна нотка, но тя изчезна, преди Хал да може да направи нещо повече от това да я отчете; и всъщност ако не беше неговата умствена способност да възстановява всичко чуто току-що, той не би бил сигурен, че изобщо я е чул.
	— В такъв случай отсега нататък си подофицер — продължи тя, — и аз разчитам, че щом спрем, ще потърсиш Джеймс и мен, така че да можем да се възползваме от това, което можеш да предложиш за нашето планиране. Засега обърни внимание, че милицията е на горе-долу осем километра зад нас и че колкото и да бързаме, изминава един километър на час в повече. А и че ни преследват обединени първият и вторият отряд, които си забелязал.
	Тя продължи да го информира за други подробности.
	Веднага, щом отрядът бе спрял, Джейсън и още двама бяха изпратени да се изкачат по склона, който в момента подсичали, и да наберат достатъчна височина, за да проверят с полевите си бинокли къде са преследвачите.
	Те тръгнали достатъчно рано, за да забележат, почти до границата на видимостта — струйките дим, които се вдигали над дърветата от сутрешното хранене, и да могат да пресметнат колко време ще бъде необходимо на милицията да застигне отряда, ако той просто остане на мястото си. Димът обаче говорел също така за бойна част, която е поне два пъти по-голяма от всеки от отрядите, които Хал бе видял и описал. По-късното наблюдение, когато милицията вдигнала лагера си и потеглила, потвърдило този факт.
	Щом частите тръгнали отново, Джейсън и другите могли да направят достоверна оценка на скоростта на придвижването им. Станало ясно, че в гората те със сигурност напредват по четири километра в час, докато със своите магарета отрядът на Рух се смяташе щастлив да извървява най-много по три километра в час при същите условия. През тия три часа, през които частите на милицията бяха вървели, докато отрядът почиваше, преследвачите бяха наваксали дванадесетте часа нощно пътуване и сега изоставаха с не повече от шест часа. На здрачаване щяха да ги стигнат — ако продължеха преследването със същата скорост.
	— Но аз все пак мисля, че в средата на следобеда ще успеем да се отървем от тях — заяви Рух.
	После изясни, че сега се намират на не повече от три часа път от границата на другата околия.
	— И те няма да ни преследват в другата околия? — запита Хал.
	— По закон могат да го направят само ако ни преследват по петите — както и могат да си мислят — сухо отговори тя. — На практика между различните околии цари голямо съперничество. То датира още от времето на различията между старите секти, които на времето замалко не се разделили на отделни държави. Милицията от една околия не обича милицията от другата да идва на нейна територия. Тия след нас сега може и да продължат насам, но има по-голяма вероятност да се откажат и да съобщят на милицията от другата околия да поеме преследването.
	— Ако им съобщят, преди ние да сме стигнали там, или ако вече са им съобщили — отбеляза Хал, — тогава можем да попаднем между два огъня.
	— Нали ти казах, че те здравата си съперничат. Ако не могат сами да ни заловят, тогава няма да изгарят от желание следващата околия да стори това и да си присвои цялата заслуга. По-вероятно е преди да прекъснат преследването, да ни последват и оттатък границата, но само дотам, докъдето се осмелят. Едва тогава ще съобщят на тамошната милиция, а на местните ще им трябват два-три часа, за да подновят преследването.
	— Разбирам — рече Хал.
	— С малко късмет би трябвало да спечелим преднина от осем-девет часа, докато частите, които ни преследват, се сменят една с друга — поусмихна се Рух. — А дотогава би трябвало доста да сме наближили границата със следващата околия на юг, където ще стане същото и ние ще натрупаме още по-голяма преднина. Обикновено отрядите се отървават от преследване най-вече по тоя начин.
	Взорът й мина покрай него и се устреми към лагера.
	— Сега обаче сме вече почти готови за тръгване — каза тя. — За момента по-добре не прави нищо друго, а само върви заедно с останалите от отряда. По-късно ще намина да видя как се възстановяват силите ти след вчерашния ден. Ако се почувстваш във форма, след това може би ще имам за теб специална задача. Междувременно си помисли кого би искал в своята група. Като за начало ще вземеш хората на Моръли, но по-късно — ако всички са съгласни — ще имаш възможност да размениш хората, които искаш и които са от други групи, за твои хора.
	Хал стана и тръгна за да си вземе раницата.


>	Пета глава

	Останалите хора от отряда бяха изкарали будни също като Хал цели двадесет и четири часа, преди да легнат и да проспят повечето от току-що отминалите седем часа. В началото на похода през този нов ден те се движеха унило и мълчаливо, а не с привичната си лекота. Ала и те като Хал предишния ден, когато той вървеше от хижата към мястото на срещата, разгряха по време на пътуването. Бяха в добра форма от постоянните си преходи, а и през тия последни седмици сред фермерските родове по пътя си към Мейсънвейл, бяха яли и спали далеч по-добре, отколкото бяха свикнали.
	Така че, те постепенно набраха скорост, докато милиционерските части въпреки че бяха почивали през цялата нощ, започнаха да изостават в следобедната жега. Съобщенията от разузнавачите, изпратени да се покатерят с биноклите си по някои високи дървета или да отидат до близки удобни за наблюдение точки, гласяха, че техните преследвачи са започнали да спират по десет минути на всеки час. По средата на следобеда Рух изпрати човек да повика Хал в челото на отряда, за да поговорят. Той пристигна и двамата с Рух тръгнаха рамо до рамо на няколко метра пред другите, за да не могат да ги чуят. Детето вървеше мълчешком от другата й страна.
	— Как се чувстваш сега? — попита тя Хал.
	— Чудесно — отвърна той.
	В общи линии това беше истина. Дълбоко в него имаше зрънце умора, но с изключение на това той се чувстваше съвсем нормално, ако не и малко по-добре. Едно кътче на ума му схващаше факта, че той отново кара на пета скорост, ала този път това съвсем не бе онуй състояние на крайно свръхусилие, в което се беше вкарал по време на нощния преход.
	— Тогава имам работа за теб — подхвърли Рух.
	Хал кимна.
	— Доколкото успяхме да преценим с Джеймс — продължи тя, — току-що преминахме границата със следващата околия. Милицията зад нас ще дойде поне дотук. За по-добрата преценка на положението ще ни бъде от полза, ако добием някаква представа в каква форма се намират те, какво е отношението им към техните офицери и какво мислят за перспективата да ни застигнат. Това е работа точно за теб, защото ти може би си състояние да се прокраднеш достатъчно близо, така че да разбереш тия неща, без да те заловят.
	— Би следвало да съм в състояние — отвърна Хал. — Щеше да бъде по-лесно, ако бяха спрели, но пък това, че вървят, също ми дава някои предимства.
	Той се спря, преди да изтърси още нещо за цялостната аматьорщина на милицията, защото много от нещата, които се канеше да спомене, се отнасяха в същата степен и за техните отряди. Всъщност според критериите, които бе възприел от Малачи, и двете организации в известен смисъл действаха по-скоро като детски клубове, които са излезли на екскурзия, отколкото като военни или паравоенни части.
	— Добре — отсече Рух. — Вземи всеки, който ти трябва, но аз бих ти предложила да не са повече от четири-пет човека, така че да можете да се придвижвате възможно най-бързо.
	— Двама — рече Хал, — за в случай, че аз не се върна. Единият — за да донесе съобщението, ако аз не мога, и вторият — за в случай, че на онзи, които ме дублира, му се случи нещо. Ако е възможно, ще взема Джейсън и Джоралмон.
	За миг върху идеалната кожа между тъмните очи на Рух се появи лека бръчица.
	— Те вероятно би следвало да са от твоята собствена група — каза тя. — Но като се вземе предвид, че работата е особена… кажи на техните групови водачи, че аз съм го одобрила.
	Хал кимна.
	— Изчакай тук, докато тръгнем, и наблюдавай милицията — продължи Рух. — Това ще ти позволи да си починеш колкото е възможно, а когато те стигнат дотук, можеш да рискуваш и да се приближиш достатъчно, за да ги наблюдаваш или да ги последваш, докато получиш по-добра възможност.
	Той кимна повторно.
	Заедно с Джейсън и Джоралмон той си направи наблюдателен пост на около триста метра от трасето, по което смяташе, че ще мине милицията, и докато отрядът продължи напред, тримата започнаха да се редуват да наблюдават от върха на едно дърво приближаването на преследвачите. Сега войниците бяха само на два километра зад тях и при това се движеха с постоянна скорост.
	Тъй като преследвачите не се движеха тихо, тримата дочуха наближаването им доста преди да започнат да различават отделните войници, които се мяркаха между листата на гората. Приседнал на люшкащия се чатал на високото дърво, което бе избрал за наблюдението, Хал мълчаливо прехвърляше в ума си едно особено предположение, което искаше да провери. От някое време той допускаше, че частите на милицията — освен ако това не бяха някакви специални поделения, организирани нарочно за целите на преследването, — са съставени предимно от еквивалента на гарнизонните войници, които се чувстват по-добре с паваж под краката, отколкото върху горска почва.
	Онова, което забеляза, когато приближаващите започнаха да се виждат по-добре, потвърди предположението му. Наблюдаваните войници изглеждаха разгорещени и неспокойни като хора, които не бяха привикнали да се придвижват пеша през насечен терен. Раниците им очевидно бяха пригодени за носене на екипировка и припаси само за кратки приходи и същевременно оставяха впечатлението, че са били проектирани по-скоро с идеята да изглеждат добре на парадните плацове, отколкото с мисълта, че трябва да са практични в реални условия. Очевидно по време на прехода на долните чинове им беше забранено да говорят, макар че високо изкрещяваните заповеди и неприглушените разговори на офицерите бяха като подигравка с изискването за тишина при бойни условия.
	Колоната наближи и спря на малко повече от двеста метра, преди да се изравни с наблюдателния пост, за една от техните почивки на всеки час. Войниците се отпуснаха на земята, разхлабиха ремъците на раниците и се излегнаха. Явно в този момент правилото да се пази тишина не действаше тъй строго. Хал се плъзна надолу по дървото.
	— Вие двамата оставате тук — каза той на Джейсън и Джоралмон. — Щом потеглят отново, тръгнете успоредно с тях — поне на такова разстояние и то от тази страна. Ако до половин час не се върна при вас или забележите някакъв знак, че са ме заловили, върнете се при Рух с информацията, която вече имаме. Ако само съм се забавил, ще ви настигна. Ако обаче те ме хванат, тогава ще гледат и за други и няма да имате възможност да се приближите безопасно. Разбрахте ли?
	— Да, Хауард — рече Джейсън. Джоралмон просто кимна.
	Хал тръгна към мястото, където бяха спрели милиционерите. Когато приближи, откри, че е напълно възможно да пропълзи достатъчно близко нагоре-надолу край тяхната редица, за да подслуша ясно дори и относително тихите разговори. Колоната явно маршируваше без челни и флангови дозори и докато си почиваше, нямаше нищо, което да наподобява часови. Това невероятно поведение вероятно се дължеше на факта, че последното нещо, което тия доморасли войници очакваха, бе каквато и да било контраатака от страна на преследвания от тях отряд. Естествено, това пък съответно не говореше нищо добро и за самите отряди.
	Хал се придвижи нагоре-надолу по дължината на почиващата колона само на няколко метра от войниците, скрит от ниските растения, които растяха покрай редицата. И тъй като беше ясно, че може да си избира какво да слуша, накрая клекна зад някакви храсталаци на няма и пет метра от челото на редицата, където имаше нещо като офицерски съвет.
	Там се бяха настанили петима мъже, които носеха по-добре прилягащите черни униформи на офицерския състав, ала спорът, който се водеше, изглежда бе само между двама от тях. И двамата носеха знаците на капитани от милицията, като единият му бе познат — това беше офицерът от килиите в Цитаделата и от засадата на прохода, същият, когото думите на шофьора бяха идентифицирали с името Барбидж.
	— … да, нали ти казвам — говореше Барбидж на другия капитан. Барбидж стоеше на крака. Другите бяха насядали един до друг на един изкоренен от отминала буря ствол, като вторият комендант седеше накрая. — Моят чин ми беше даден от власт, която е далеч над теб и дори отвъд властта, дори на великия учител, така че ако ти кажа „върви“, ще вървиш!
	Другият капитан вдигна очи нагоре към Барбидж стиснал здраво зъби. Беше може би с пет години по-млад, на не повече от тридесет и пет, ала лицето му бе станало квадратно и тежко от наближаващата средна възраст, а вратът му беше много дебел.
	— Виждал съм твоите заповеди — подметна той. Гласът му не бе пресипнал, но бе гърлен — глас за паради. — В тях не се казва нищо за преследване отвъд границите на околията.
	— Кукло такава! — изръмжа Барбидж. Гласът му прозвуча рязко от презрението в него. — Какво ме интересува как такива като теб разчитат нечии заповеди? Аз зная каква е волята на онези, които са ме изпратили, и затова ти заповядвам да ги преследваш където и както аз ти кажа да ги преследваш!
	Другият капитан се понадигна с пребледняло лице от ствола.
	— Ти може и да даваш заповеди! — натърти той още по-гърлено. — Само че ти не си с по-висок чин от мен и няма нищо, което да казва, че аз трябва да търпя подобен език от твоя страна. Така че, внимавай какво говориш или си избери оръжие — не ми пука какво ще избереш.
	Тънката долна устна на Барбидж леко се изви.
	— Оръжие? Що за Ваалова гордост е да си въобразяваш, че в Божието дело ти можеш да струваш толкова, че да се обиждаш? За разлика от теб аз нямам никакви оръжия. Само инструментите, които Бог ми е дал за моята работа. Значи ти имаш нещо, дето се нарича оръжия, така ли? Несъмнено онуй нещо, което забелязвам ей там на бедрото ти. В такъв случай, след като не ти харесва името, което ти дадох, използвай го!
	Капитанът почервеня.
	— Ти си невъоръжен — отвърна късо той.
	Хал видя, че за разлика от всички останали офицери и войници Барбидж действително носеше единствено униформата си.
	— О, нека това не те спира — язвително подхвърли Барбидж. — За верните слуги на Господа инструментите са винаги подръка.
	Той направи една дълга крачка, докато другият все още го зяпаше, и застана до най-младшия от седналите на дървото офицери, отпусна длан върху закопчания кобур на неговия пистолет и отхвърли с палеца си предпазния капак нагоре. Пръстите му обвиха показалата се ръкохватка на пистолета в кобура. За да измъкне пистолета от отворения кобур, да се прицели и да стреля му беше нужно само едно извъртане на китката, докато на противника му щеше да се наложи да се пресегне към своя собствен закопчан кобур, преди да може да стреля.
	Откъм оттатъшния край на ствола капитанът се облещи в него с внезапно побеляло и глуповато лице.
	— Аз имах предвид… — думите се запрепъваха върху езика му. — Не така. Както подобава, със секунданти…
	— Уви — отвърна Барбидж, — тия игри са ми непознати. Така че сега ще те убия, за да реша дали ще продължим или ще се върнем, тъй като ти избра да не се подчиняваш на моите заповеди — освен ако ти ме убиеш преди това, за да докажеш правото си да правиш туй, що _ти_ желаеш. Нали така щеше да постъпиш и ти с твоите оръжия, твоите дуели и твоите секунданти?
	Той млъкна, ала другият не отговори.
	— В такъв случай добре — каза Барбидж. Извади пистолета от кобура на младшия офицер и го насочи към равния му по чин офицер.
	— В Божието име… — хрипкаво се обади другият. — Нека е тъй, както ти искаш. Ще минем през границата!
	— Щастлив съм да чуя, че си решил така — подхвърли Барбидж. Той върна пистолета в кобура, откъдето го бе извадил, и отстъпи встрани от младия командир, чийто беше пистолетът. — Ще продължим, докато влезем в контакт с частта, изпратена от другата околия; тогава аз ще се присъединя към тях, а ти, заедно с твоите офицери и войници можеш да се върнеш към дребните си игрички в града. Това ще стане много скоро. Кога трябва да се срещнем с войниците от другата околия?
	Вторият капитан се втренчи в него и известно време не отговори.
	— Ще отнеме няколко часа — каза той най-сетне.
	— Няколко часа? — Барбидж тръгна към него и онзи бърже се изправи, сякаш очакваше Барбидж да го удари.
	— Защо часове? Кога им съобщи да ни пресрещнат?
	— Ние… по принцип не съобщаваме, докато не сме сигурни, че Децата на гнева се канят да преминат в следващата околия…
	— Скимтящ глупак такъв — меко каза Барбидж. — Не беше ли ясно от самото начало, че те бягат към следващата околия и през нея?
	— Ами да. Но ние можеше да ги хванем…
	Гласът му затрепери и замлъкна.
	— Съобщи им _сега_! — очите на Барбидж бяха абсолютно неподвижни.
	— Разбира се. Разбира се. Чеймс… — той се обърна рязко към младия командир, чийто пистолет бе извадил Барбидж, — изпрати съобщение до командването на околия Хлабър и им опиши ситуацията. Кажи, че капитан Барбидж, който действа тук по специална заповед, изисква до един час да изпратят преследваща част, която да ги поеме от нас. Кажи им да направят справка в Главния щаб на Южен Обет, че той е овластен да изисква такива специални действия. Ясно? Върви! _Върви!_
	По-младият офицер скочи на крака и се затича назад покрай колоната.
	Хал се запромъква назад през зеленината, докато отиде достатъчно далеч, та да не го забележат, и също се затича, но към наблюдателния пункт. При неговото появяване Джейсън, който бе седнал в основата на дървото, и Джоралмон — в наблюдателния пост над него се изправиха.
	— Открих каквото ни трябваше да знаем, — рече Хал, — и възнамерявам да занеса информацията на командването колкото може бързо. Вие двамата трябва да ме последвате колкото бързо можете. Както пресметнахме, под командването на Барбидж — капитана, дето ръководеше засадата на прохода, — има две цели преследващи отделения. Току-що поискаха помощ от следващата околия и Барбидж се кани да накара цялата тайфа да ни гони, докато не получи възможност да ги освободи. А сетне ще мине към новата част и ще ни преследва с нея. Сподели тая информация с Джоралмон и двамата тръгнете след мен колкото бързо можете.
	— Слушам — отвърна Джейсън и като се извъртя на пети, Хал се втурна след отряда. Разстоянието пред него сега беше по-късо, отколкото се беше наложило да покрие предния ден. Ето защо, той побягна с равномерна спортна крачка през огряната от следобедното слънце гора. Прикрепената отвесно към леката раница на гърба му, конусна пушка се поклащаше ритмично между лопатките му. Когато Хал най-накрая настигна Рух и отряда, ризата му беше потъмняла и подгизнала от пот.
	— Джейсън? Джоралмон? — запита Рух, когато той спря пред нея.
	— Наред са. Идват след мен. Аз избързах, за да ти кажа новината колкото е възможно по-скоро. Барбидж — офицерът от прохода — е човекът, който води преследването. Изглежда, че е получил специални правомощия…
	Хал се запъхтя. Рух изчака, докато той успокои дишането си.
	— Той принуди офицерите от местната милиция да продължат след нас, докато към тях се присъедини част от новата околия. Притисна ги със специалните си правомощия и те току-що пуснаха съобщение до един час да им изпратят новата част. Няма да имаме възможността да наберем допълнителна преднина като време и разстояние така, както ми каза, че обикновено правят отрядите.
	Тя бавно кимна, слушайки внимателно. Благодарение на идеалната си памет Хал й предаде дума по дума разговора, който беше подслушал в челото на милиционерския отряд.
	Щом той привърши, Рух си пое още веднъж дълбоко дъх и се обърна към Детето, който беше пристигнал, докато Хал още докладваше.
	— Чу ли, Джеймс? Смятат да ни гонят по петите.
	— Чух — гласеше отговорът.
	— Ти си минавал и по-рано през тия хълмове. На какво разстояние сме от следващата околия?
	— На ден и половина. Трийсет и шест часа, ако продължим, без да спираме — отвърна той. — Три пълни дни с нормална почивка, защото и без друго на хората, Рух, сънят не им достига.
	— Ако не бяха магаретата, бихме могли да се разпръснем из планините и да не им оставим нищо за преследване — очите й умислено проучваха земята, сякаш Рух разчиташе там някаква невидима карта. — Но ако изоставим магаретата, ще изоставим и изкуствения тор, както и готовия барут, който взехме за възпламенител. А това означава, че една година труд да саботираме завода в Кор ще отиде на вятъра.
	Рух вдигна очи и погледна Детето.
	— Да не говорим за хората, които изгубихме, за да стигнем дотук.
	— Такава е Божията воля — отговори възрастният мъж. — Освен ако ти пожелаеш да останем и да се бием.
	— Изглежда, че тоя Барбидж е взел и това предвид — каза Рух. — С тези две отделения зад нас той разполага с прекалено много хора, за да се надяваме, че можем да се бием и да се измъкнем безопасно. Вероятно новата милиция ще ги замести със същите по бройка и сила части.
	Тя им обърна гръб и се отдалечи на няколко крачки от Хал и Детето, а сетне се извъртя отново и дойде при тях.
	— Добре. Да се опитаме да оставим лъжлива следа и да видим дали това няма да ни спечели малко допълнително време. Джеймс, ще ни трябват поне една дузина свободни магарета. Завържете ги по три едно до друго, така че да оставят възможно най-ясната следа. И доведи с тях ариергарда. Добре че нашите ранени вече си тръгнаха. Сега ние останалите ще трябва да направим същото, като се отделяме по един, по двама, без да оставяме каквито и да било следи, които милицията да хване. Хауард…
	— Да? — отговори Хал.
	— Тъй като Джейсън още не се е върнал, ще трябва ти да стоиш с тия магарета, докато всички други се разотидат. Щом останеш сам, продължи да ги водиш направо поне още половин час. Сетне ги спъни и ги остави да ги намери милицията, а ти самият се измъкни, по възможност без да оставиш следа. После ела да се присъединиш към нас на новото място, което ще определим.
	— Няма начин наистина да прикрием следите на натоварените магарета, които ще отстраним преди това — отбеляза Хал.
	— Знам — тежко въздъхна Рух. — Просто ще трябва да заложим на шанса Барбидж да е прекалено увлечен от гонитбата, за да се оглежда за нещо, което е тръгнало встрани от линията на нашия маршрут, а пък и ясните следи от дванайсет добичета, които се движат най-отзад, ще представляват прекалено привлекателна следа, за да заподозрат нещо.


>	Шеста глава

	Докато седеше на пост в студената безоблачна нощ, увит в остарелия си плащ и скрит в сенчестата гора на двайсетина метра от примигващите въгленчета от изгорелите лагерни огньове и тъмните палатки на ръководството на отряда, Хал дочу звук от кашлица. Той обаче не се извърна. През нощта Детето се бе отдалечил малко от лагера — не за да прикрие сега вече често спохождащите го пристъпи, а за да намери известно уединение, в което да ги изтърпи.
	Напук на оглупяването от вцепеняващото натрупване на умора, умът на Хал работеше — бавно, но ефективно. Сега той използваше една научена от Уолтър техника на екзотиците. По същество това беше като да се чете отпечатана страница текст с лупа, където се показваше буква по буква. Очевидно трябваше да се вземе някакво решение. Тъй като не успяваха да ги заловят, Барбидж и неговите милиционерски части, с които той можеше да разполага неограничено време, се бяха спрели на тактиката да докарат отряда до такова изтощение, което в края на краищата да направи пленяването му сигурно.
	Номерът на Рух с магаретата им беше да спечели достатъчно първоначална преднина пред Барбидж и милицията от втората околия, така че отрядът успя да прекоси без проблеми границата на третата околия, а там късметът или някой несговорчив местен офицер разтегли тая преднина дотолкова, че те успяха да се измъкнат и да влязат в четвърта околия. Сега вече местността, в която се намираха, се промени; тя работеше по-скоро в тяхна полза, отколкото в полза на преследвачите им.
	Хълмовете се разстлаха и се превърнаха в открита, леко вълниста местност с песъчлива и камениста почва, която замени плоската и богата селскостопанска земя, останала зад гърба им. Вече не бяха сврени между низините и планините; тук планините се синееха далеч на хоризонта, а равнината се губеше към противоположната страна, където хоризонтът беше още по-далечен.
	В тази земя на шубрачести дървета, храсталаци и тесни поточета лежеше и крайната им цел — град Ахрума. Той обграждаше електростанцията, изградена над Кор Тап*, която планираха да взривят. Тук също имаше ферми, ала те бяха бедни, пръснати тук-там, малки и се обслужваха от твърде оскъдна пътна мрежа. За милицията местността бе непригодна за преследване, обаче за отряда беше още по-трудна за оцеляване. Както бе казала Рух, без магарешките товари с наличния експлозив отрядът би могъл да се разпръсне и на практика да престане да съществува. Ала докато се държаха неотстъпчиво за тора и барута — и поради това по необходимост за самите магарета — те не бяха в състояние да се откопчат от преследващите ги войски.
	[* Названието (Core Tap) подсказва за извличане на енергия от течното ядро на планетата, но тъй като Гордън Диксън не дава никакви технически пояснения, няма как да конкретизирам този намек. — Бел.прев.]
	По тази причина те не се осмелиха да влязат в Ахрума, както беше планирано и там да се свържат с местните си симпатизанти, за да получат помощ и да започнат да подготвят своето нападение срещу електроцентралата. Крайният резултат от това положение беше, че те продължаваха да бродят из сухите хълмове около града на разстояние, достатъчно голямо, та да не събуди у милицията подозрения за истинската им цел. Бяха намалили числеността на отряда до най-основните му компоненти — онези добичета и хора, без които нямаше начин да осъществят мисията си. Сега изтощението от това да ги преследват деня и нощя започваше да вади душата както на двуногите, така и на четириногите. Ако нещата продължаха по този начин, най-накрая Барбидж щеше да ги докара до пълна изнемога, при което те щяха да се принудят да спрат и да се бият, а това щеше да му осигури лесна победа. Уроците, които Хал беше получил навремето, му казваха, че истинският военен отговор е да нападнат милиционерския лагер нощно време с немногобройна група от отряда — хора, готови да рискуват живота си, но да нанесат такива загуби, че да лишат войниците от възможност да продължат преследването, докато не получат подкрепления под формата на хора и оборудване. Това би спечелило за отряда двадесет и четири часа, през което време останалите му членове трябваше да направят един марш на скок към покрайнините на Ахрума и да се загубят заедно с товара на своите магарета в града при своите симпатизанти.
	Само че военният отговор изискваше хладнокръвно да се приеме, че известен процент от наличните хора могат да бъдат пожертвани с цел да се постигне тактическо преимущество на бойната част като цяло. В случая с отряда обаче това беше неприемливо, тъй като хората в него бяха близки като членовете на едно семейство и капитанът никога не би наредил подобна акция.
	Ето защо въпросът какво да се прави го върна отново към собствените му действия. Както Барбидж, така и Рух бяха попаднали в една ситуация, където нямаше какво друго да направят, освен да изчакват тя да се развие докрай. От друга страна, Хал би следвало да е в състояние да действа. И той щеше да го стори досега, ако би имал тая възможност. До този момент обаче помътеният му от ненаваксаната навреме умора ум не бе успял да състави работоспособен план.
	Звукът от кашлицата престана. След малко ушите му доловиха слабите звуци, които издаваше Детето на връщане към своята палатка. Хал стана на крака. Като подофицер се предполагаше, че той е освободен от наряд, кухненска работа и останалите обичайни задължения, за да бъде готов и нащрек за по-важните си отговорности. В действителност голяма част от времето му — както и на останалите подофицери от отряда — отиваше да замества по спешност един или друг от членовете на собствената си група. Преди време беше поел поста от един човек, когото беше наследил от Моръли и който от прекомерно изтощение беше започнал да клюма на поста си. Сега обаче мъжът, когото бе освободил, вече бе изкарал два допълнителни часа сън и бе дошло време да се върне към задълженията си. Хал стана и влезе в лагера.
	Отметна встрани платнището на входа на палатката и разтърси потъналия в дълбок сън мъж.
	— Мо — каза тихо Хал, за да не събуди другите трима спящи в палатката, право в ухото, което се открояваше над края на спалния чувал, — време е да се връщаш на пост.
	Заспалият изръмжа, размърда се, отвори очи и уморено започна да се измъква от своя спален чувал. Хал остана при него, докато другият се въоръжи и застане на поста, а сетне тръгна да провери другите двама часови — две жени, дежурейки край лагера.
	Откри ги будни и те му докладваха, че всичко е спокойно. Лагерът на милицията се намираше само на около дванадесет километра от тях и макар че една нощна атака от страна на по-тромавия и обучаван в града враг беше възможна, тя все пак бе малко вероятна. Въпреки това не се заслужаваше да рискуват. Под влиянието на един внезапен порив Хал се върна в лагера, откри палатката, където Детето спеше сам, и влезе през отвора.
	Той клекна до спящия лейтенант на отряда. За момент погледна лицето му. Умората от последната седмица го бе състарила с дузина, че и повече години, а отпускането в сънния несвяст беше доиздълбало това лице като маска от бръчки и кости.
	— Дете-на-Бога… — каза той тихо.
	Произнесе тия думи почти беззвучно, но другият мигом се събуди и го погледна. И Хал знаеше, че вътре в спалния чувал една костелива ръка е стиснала ръкохватката на огнестрелния пистолет с отрязано дуло и го е насочила през тъканта към оня, който го бе събудил.
	— Хауард? — рече Детето със също тъй тих глас, при все че наоколо нямаше никой, когото да обезпокоят.
	— Дежурството ми е на приключване — каза Хал. — Бих искал да изтичам набързо и сам до лагера на милицията — просто за да видя колко уморени изглеждат те, а и ако имам шанс, да сверя нашите карти с техните. Ако пък имам истински късмет, ще докопам някоя карта, където са обозначени техните пунктове за среща и за снабдяване с припаси.
	Детето лежа неподвижно още няколко секунди.
	— Много добре — съгласи си той. — Можеш да вървиш веднага, щом изтече твоята смяна.
	— Там е въпросът — поясни Хал. — Бих искал да тръгна веднага, за да се възползвам колкото се може повече от тъмнината, която ми остава. Мога да събудя Фалт по-рано и не мисля, че той ще възрази да застъпи на пост час или час и нещо преди своето дежурство.
	Детето отново лежа неподвижен няколко секунди.
	— Много добре, стига Фалт да се съгласи. Ако той има някакви възражения, върни се при мен.
	— Ще се върна — рече Хал.
	Той стана и излезе от палатката. Щом спусна предното платнище зад себе си, чу как вътре Детето се изкашля кратко, усетил отново дращенето в гърдите си.
	Както Хал предполагаше, Фалт не възрази. Хал взе конусната си пушка и малка раница, където да сложи пистолета и ножа си, почерни ръцете и лицето си и тръгна. Час и осемнадесет минути по-късно той клечеше в мрака край брега на един ручей зад горичка от млади вариформени върби, припълзял почти на ръка разстояние от двама млади милиционери. Двамата стояха на пост край огъня в единия край на лагера — стража, която очевидно заместваше постовите, каквито Хал никога досега не бе чул милицията да поставя.
	— … скоро — рече единият в момента, когато Хал се отпускаше на мястото си. За хармонийци и двамата имаха горе-долу среден ръст, черна коса и свежи лица — сигурно бяха на малко под двайсет години. — И аз ще се радвам да се приберем. Нямам голям мерак непрекъснато да си пробиваме път през гората.
	— Нямаш, така ли? — в гласа на втория имаше явна подигравка. — Аз въобще нямам голям мерак за това, тъпако! От теб никога няма да стане пророк — ни млад, ни стар.
	— Нито пък от теб! Все пак аз съм един от Избраниците. Докато ти не си!
	— Кой казва, че не съм? И кой ти е казал, че ти си?
	— Моите роднини…
	— Будни ли сте? — Барбидж изведнъж се появи от другата страна на огъня: с леко приведени рамене и очи, които проблясваха на светлината на огъня като полирани обсидианови късчета. — Или си играем игричките, които са ни останали още от детството?
	Вторачили се в него, двамата мълчаха.
	— Отговорете ми!
	— Играем си! — измърмориха двамата с приглушен глас.
	— И защо не бива да си играем на игрички, докато сме на пост?
	Хал обаче не изчака да чуе какво ще отговарят двамата, докато Барбидж продължаваше да им чете конско. Измъкна се назад, изправи се и се плъзна покрай лагера, докато не стигна до офицерските палатки, които се намираха на малко разстояние от огъня и лесно се познаваха по по-качествения плат и по-големите размери.
	Палатките бяха шест. Хал се плъзна от мрака в околната ниска растителност към задната стена на първата палатка от редицата. С острия като бръснач връх на ножа си, той без звук направи малък разрез в тъканта, а после го разшири достатъчно, за да може да погледне вътре. Трябваше му малко време, та зрението му да се нагоди към по-плътния мрак вътре, ала щом това стана, Хал видя сгъваем стол, маса и едно незаето походно легло. Като човек, който на практика ръководеше експедицията, Барбидж беше взел — точно както предполагаше Хал — първата от поредицата офицерски палатки.
	Хал тихо пропълзя около палатката и погледна към огъня. Останалите в лагера спяха дълбоко. Барбидж все още стоеше с гръб към собственото си жилище, а двамата, които той мъмреше жестоко, би следвало да са така заслепени от близкия огън, че да не могат да забележат нещо чак при палатките, дори вниманието им да не беше приковано към Барбидж.
	Плавно и бързо Хал сви зад ъгъла на палатката, повдигна платнището и влезе вътре.
	Нямаше никакво време да оглежда вътрешността с подробности. В четеца, който стоеше сред документите на масата, имаше една карта, но да я вземе означаваше да направи посещението си прекалено очебийно. Огледа се и до крака на леглото откри това, което очакваше — кутия за карти. Отвори я и загреба цяла шепа диапозитиви за четеца. Бързо ги отнесе до масата, извади вече диапозитива, който се намираше в четеца, и започна да проверява един по един останалите.
	Откри един диапозитив с територията, на която щяха да се окажат след около три дни, извади го и го замени с първия, а останалите диапозитиви пъхна в кутията. Отвън гласът на Барбидж замлъкна. Хал пристъпи към покривалото на входа и пръстите му леко обхванаха ръкохватката на ножа.
	Барбидж обаче продължаваше да стои там, вперил мълчалив поглед в другите двама до огъня. Малко по-късно той пак им заговори, а Хал за секунда се озова в гората. След минута гласът вече не се чуваше, а след още пет Хал вече бе поел бързо към отряда.
	Когато се завърна, до разсъмване оставаше цял час, а като надникна в палатката на лейтенанта, Детето спеше тежко. Хал се върна в своята палатка и потърси собствения си четец на карти. Седна с кръстосани крака в тъмнината и докато Джейсън необезпокояван спеше зад гърба му, пъхна в четеца откраднатия диапозитив.
	Лекото вътрешно осветление на четеца се задейства от натиска на пръста му и накара картата да се разгърне пред очите му като бяла осветена повърхност. На нея се виждаше поредица от хълмове и долинки, обрасли с храсталаци, която бе досущ като областта, в която се намираха сега. В долната част на екрана, почти хоризонтално през цялата карта преминаваше, шосе, стигащо до кръстопътя в левия десен ъгъл. Край пътя имаше три звездички с разположени до тях кодови означения.
	Означенията не можеха да се разчетат, ала Хал спокойно можеше да предположи какво представляват те. Вероятно разкриваха подробности за броя на камионите и хората, които трябваше да закарат припасите до отбелязаните със звездички пунктове. Именно доставката на тия провизии позволяваше на милицията да пътува без особен багаж и компенсираше факта, че поради липса на опит самите милиционери бяха бавни и тромави в сравнение с членовете на отряда. Освен това честите срещи с превозните средства в снабдителните пунктове даваха възможност болните и контузените, както и всички, които по една или друга причина можеха да забавят преследването, да се евакуират бързо.
	Хал фотографира умствено картата, извади я от четеца и я пъхна в джоба си. После отиде да потърси Фалт, за да му върне онзи извънреден час на пост, който той беше изкарал вместо него.
	— Иди да поспиш, докато можеш! — възрази Фалт. — Джеймс и Рух са в достатъчно лоша форма, та да вземеш и ти да им подражаваш, като спиш по по-малко от един час на денонощие. Аз съм екстра.
	— Добре — съгласи се Хал. Той изведнъж усети по неизразим начин собствената си умора и същевременно някаква замаяност. — Благодаря.
	— Просто поспи — каза Фалт.
	— Стига да ме събудиш веднага щом Рух стане.
	— Добре.
	Хал се върна в палатката. Пропълзя в спалния чувал, като само си събу обувките, свали си колана и изпразни джобовете си. После легна в тъмното, загледа се в мрачината под покрива на палатката и прехвърли ръка през очите си. Изведнъж осъзна, че челото му е горещо и у него се надигна гняв. Освен Детето още мнозина от отряда започваха да проявяват признаци за дребни инфекции, защото необлекчаваното с дни изтощение вземаше своето. Хал обаче смяташе, че той не е като другите и следва да бъде неуязвим за подобни неща. После отхвърли емоцията като безполезна. Вярно беше, че от няколко дни бе непрекъснато на крак само с къси придрямвания…
	Събуди се рязко с усещането, че е бил заспал и че Фалт се е дръпнал назад и отдалече разклаща левия му крак с раницата, за да го събуди. Примигна и се събуди напълно.
	— Да не би да се нахвърлих срещу хората, които ме будят? — попита Хал.
	— Не се нахвърляш, но наистина се събуждаш по такъв начин, сякаш смяташ първо да замахнеш, и чак след това да си отвориш очите — отговори Фалт. — Ще намериш Рух в кухнята.
	— Добре — каза Хал и се измъкна от чувала, протягайки ръка към мястото, където по-рано бе изсипал съдържанието на джобовете си. — В кухнята? Откога е станала? Два часа? Нали те помолих…
	Фалт изсумтя, обърна се и излезе.
	Хал приключи с преобличането и също излезе. Както му беше съобщил Фалт, Рух стоеше с чиния и вилица в ръка до издигнатата през нощта кухненска палатка и привършваше закуската си. Когато Хал я наближи, тя вдигна очи към него.
	— Рано тази сутрин направих едно кратко посещение в лагера на милицията — започна той.
	— Зная — отвърна Рух, като обра с вилицата своята чиния и я подаде на Тала. — Джеймс ми каза, че ти е дал разрешение. В бъдеще ще те моля да даваш малко повече разяснения защо искаш да направиш подобно разузнаване. Казах на Джеймс да го изисква от теб.
	— Не бях много сигурен какво мога да открия — рече Хал. — Стана така, че имах късмет…
	Той й разправи за Барбидж и двамата милиционери, които стояха на пост.
	— Така че се възползвах от възможността да вляза в неговата палатка — рече Хал. — Излезе точно както подозирах. Барбидж не е като другите. Той е сериозен военен. Палатката му го издава. Все пак взех от неговата кутия една от картите.
	Той й подаде своя четец заедно с нагласената вътре карта.
	Рух го вдигна към окото си и натисна бутона за осветлението. Изучава картата дълго време, без да отрони и дума. Сетне го свали, извади диапозитива и подаде четеца на Хал, като пъхна картата в джоба си.
	— Прилича на местността пред нас — рече тя.
	Хал кимна.
	— Беше подредена заедно с другите карти в неговата кутия за карти. Пресметнах, че е за след около три дни ходене.
	— И каква полза мислиш, че ще имаме от това?
	— Преди всичко — заобяснява Хал, — ще бъде добре да сверим нашите карти. Без да искам да обиждам местните хора, от които взехме нашите карти, но тези, с които разполагаме, са далеч по-небрежно нахвърляни и по-неточни. Причината сигурно е недостигът на редовна наблюдателна информация.
	— Добре — рече тя. — Само че ние можехме да те загубим, а ти стана много ценен за нас, Хауард. Не съм убедена, че си е струвало риска.
	— Хрумна ми — бавно отговори той, — че бихме могли да обмислим как да отвлечем част от припасите, които получава милицията.
	Тъмните й очи го пронизаха.
	— Нападението на някой от снабдителните пунктове може да ни струва от шест до десет човека. Мислиш ли, че те ще изпратят тия камиони без съответните войници и оръжия, които да ги защитават?
	— Нямах предвид снабдителните пунктове — отвърна Хал. — Помислих си, че бихме могли да пленим един-единствен камион някъде по пътя, тъй като предварително знаем къде ще отидат.
	Рух замълча.
	— Лесно можем да открием маршрута, по който ще мине някой камион, тъй като предварително знаем крайната му цел. Старите пушки в отряда ми казаха, че обикновено им изпращат само по един камион, а не групов конвой.
	— Вярно е — рече тя умислено. — Те обикновено не се безпокоят, че някой преследван отряд ще има време да слезе до шосетата. Освен това е по-лесно да изпращат един камион, щом го натоварят, вместо да се мъчат да ги събират в конвой, да разтоварват по половин дузина камиони наведнъж и да ги връщат заедно.
	— Ако искаш… — Хал веднага се хвана за първата проява на интерес от нейна страна, — аз мога да разработя в подробности какво ни е нужно, за да пленим един камион, а после ти или отрядът ще решите. Почти всичко, което возят, ще ни е от полза.
	Тя го погледна преценяващо.
	— Колко си почивал напоследък? — запита Рух.
	— Колкото всички останали.
	— Кои всички останали? Джеймс?
	— Колкото теб — изтърси Хал.
	— Аз съм капитан на този отряд, а Джеймс е моят първи помощник. Тази нощ — натърти Рух, — ще бъдеш освободен от всички задължения, които имаш. _Тази нощ ще спиш!_ Ако я проспиш цялата, на другия ден ще ми донесеш план за завземане на някой от камионите.
	— Но според тази карта утре това завземане ще бъде вече малко възможно — възрази Хал.
	— На картата са отбелязани три снабдителни пункта и всеки един е поне на един ден от другия. Ще имаш достатъчно време за планиране.
	Срещу казаното нямаше никакъв разумен довод. Хал кимна и вече се извръщаше, за да получи нещо за ядене, когато умът му сякаш се взриви от внезапното разбиране на нещо, което още от мига, когато за миг бе погледнал диапозитива в палатката на Барбидж, си беше пробивало бавно път от подсъзнанието към съзнанието му.
	— Рух! — извърна се той към нея. Очите й се спряха въпросително върху лицето му. — Знаех си, че нещо не е наред! Трябва веднага да сменим посоката!
	— Какво има? — тя се напрегна в отговор на неговото напрежение.
	— Онзи диапозитив. Знаех си, че в него има нещо, което ме тревожи. Ти току-що го каза! На него са показани снабдителните пунктове за следващите три до шест дни. Защо му е на Барбидж да урежда за шест дни напред снабдяването си по едно шосе, успоредно на което се движим в момента? Той знае, че ние никога не се движим в една и съща посока два дни поред. След шест дни можем да бъдем всякъде другаде, а не близо до това шосе, пък неговите хора да са току зад нас!
	Той видя как по лицето й се появи разбиране. Тя се извърна.
	— Тала! — отсече Рух. — Иди намери Джеймс. Съобщи, че продължаваме да вървим напред независимо от всичко. Милицията е изпратила части в гората пред нас, за да попаднем в клещи между тях и ония отряди, дето са след нас.


>	Седма глава

	Бяха останали едва трийсет и един човека от един отряд, който при напускането на фермата на Молер-Бени бе наброявал над сто души. Те караха цяла редица съпротивляващи се магарета, само две от които бяха без товар, през мократа гора. Тук, на хиляда и двеста метра над богатите земеделски земи, през които бяха минали само преди седмица и половина, беше необичайно студено за късната пролет в Северния континент на Хармония. От три дни непрекъснатият леден дъждец мокреше до кости всеки човек или животно, които бяха незащитени от непромокаеми покрития, и ги изстудяваше до смърт.
	Бяха се лишили от всичко, което не им беше непосредствено необходимо. За този марш си оставиха само дузина палатки, в които спяха по трима-четирима, вместо по двама, и няколко самара с храна, която можеше да се яде направо, без да се готви. Почти всички се препъваха от изтощение, а неколцина изгаряха от треска. След Мейсънвейл сред тях се бе развилняла някаква болест на дихателните пътища, така че по цялата колона ту отпред, ту отзад се чуваше кашляне. С възпалени очи и суха кожа — на местата, където честите порои не бяха открили някой процеп в овехтелите им дъждобрани, те си пробиваха път през храсталаците по високите хълмове.
	Никой от тях обаче не изглеждаше така скелетоподобно и близо до смъртта, както Дете-на-Бога. Въпреки това, той продължаваше да стои на мястото си в колоната, изпълнявайки задълженията си на първи заместник-командир. Пронизващата острота на гласа му бе спаднала почти до шепот, ала онова, което казваше, го беше говорил винаги, независимо от слабостта си и без да я приема.
	Хал и Рух изглеждаха в най-добра форма от всички. Само че, преди всичко те бяха измежду най-младите членове на смалилия се отряд, а и всеки от двамата сякаш притежаваше по свой собствен начин уникална лична сила. Хал изгаряше от треска и кашляше заедно с останалите, ала у него имаше някакъв запас от енергия, който и той самият бе изненадан да открие. Все едно, че той беше открил механизъм, чрез който щеше да продължи да се самоизгаря отвътре наместо гориво, докато не изразходваше и последното късче месо или кокал.
	Колкото до Рух някакъв пламък, който нямаше нищо общо със самоизгарянето на материалното й тяло, сякаш обещаваше да я държи в ход, докато яркожълтият глобус на Епсилон Еридани, сега скрит от ронещата сълзи облачна покривка над главите им, се обърнеше на пепел и изстинеше. Както и всички останали, тя бе изгубила от теглото си толкова, че да изглежда като внучка на Авдий или Дете-на-Бога, ала това като че ли с нищо не смаляваше ръста й. Този неин вътрешен пламък, който проблясваше през тъмната й кожа сякаш грееше пред всички тях като лампа в нощта и въпреки настоящата си кльощавина и изтощение, тя бе по-красива от всякога.
	Бяха избегнали да бъдат заловени между челюстите на капана, в който Барбидж беше планирал да ги вкара — челюстите, които се състояха от собствената му милиция и от онези поделения, които беше изпратил в горите на три дни ход пред тях с цел да се върнат назад и да помогнат на собствената му част да ги обкръжи така, че да нямат никаква възможност да избягат. Само че, отрядът се беше измъкнал на свобода не с километри, а само с метри преднина. Оттогава нататък Барбидж ги преследваше с упорита настойчивост, като снабдяваше и подменяше с нови хора редиците на своите милиционери, така че през цялото време по петите им вървяха свежи войски.
	Те нямаха никаква възможност да си починат или да се преподредят и по един, двама или трима отделните членове на отряда все по-често започваха да залитат от умора или се разболяваха и биваха пращани встрани от основната група, за да се опитат да избягат сами, доколкото това им беше по силите. С тях изчезнаха и почти всички свободни магарета и оборудване — всичко, без което можеха да минат, като се изключат оскъдните припаси, позволяващи им да продължат бягството си, торбите с барут и изкуствен тор, от които Рух не желаеше да се откаже.
	Тя никога не би си признала, че е невъзможно да избягат от това безкрайно преследване. Изглеждаше, че докато искрата в нея не престанеше да гори, тя не би го сторила; и решителният й отказ да обмисля всякакъв друг край на тяхното начинание освен успешното изпълнение на мисията им дърпаше напред останалите членове на отряда. Сякаш нейната воля бе въже, което ги свързваше всички заедно физически. Дори Хал, който беше получил от екзотичното си обучение способността да остава встрани от нейното влияние върху другите, накрая позволи да бъде яко впримчен и затрогнат от това влияние — дотам, че почти забрави собствения си живот и цел. Оная цел, която знаеше, че трябва да стои там някъде пред него, ала която все още не можеше да види ясно. Така че, Хал се присъедини към онова, което Рух очевидно поставяше над всички други цели.
	Разсъждавайки над тая тема, макар и през мъглата на своята треска и болящите го мускули, най-накрая той стигна до здравомислещото схващане, което долетя до него на крилете на силно забавеното прозрение, че огромната привлекателна сила на Другите като Блейс Аренс произтича не от някаква особена комбинация между дорсайските и екзотичните влияния, а единствено от културата на Дружествениците с нейната крайна обсебеност от силата на убеждението и обръщането в тяхната вяра. За Хал беше истински потрес, че макар да беше познавал Авдий, се бе поддал на общото схващане, че измежду трите големи Отцепени култури, специалните дарби, разработени от културата на Дружествениците, имат най-малко практическо приложение. И, също както последната част на един стрелкови механизъм, който изщраква при поставяне на мястото си и изведнъж прави цялото оръжие действащо и смъртоносно, той проумя, че именно в това очевидно съображение се крие механизмът, който бе направил възможно внезапното взривно издигане на Другите до властта на сцената на всички светове освен Дорсай, Екзотиките и Земята.
	Онова, което винаги бе озадачавало всички във връзка с достигането до тая власт, бе непрекъснато отбелязваният факт, че Другите са толкова малко. Малко, дори като се приеме за вярно, че те са решили да изградят организацията си по подобие на големите престъпни мрежи от миналите векове, така че за да постигнат целите си, да влияят върху хората на власт, вместо те самите да държат тая власт. И все пак като се има предвид, че на фона на милиардите обикновени хора по всички населени светове Другите бяха само няколко хиляди, дори и това съображение не обясняваше как успяват да упражняват този контрол. Хората, които те контролираха лично, бяха толкова многобройни, че за Другите би било непосилна задача дори само да следят кой на кое място е бил преместен, камо ли да правят нови и нови усилия да обръщат в свои последователи всички нови чиновници. Само че, помисли си Хал, ако те могат да изпращат като свои ученици, обикновени хора, чиито собствени искрици дарба са били раздухани до ревящи пламъци от усилията на Другите, този вид контрол става не само възможен, но и съвсем разумен.
	Ако това обясняваше успеха на Другите, то обясняваше също и тяхната загриженост за контрола над Хармония и Асоциация, а също и причината за внезапния взрив от активност на тия два свята в междупланетната търговия през последните двайсетина стандартни години — активност, от която в предишните векове Дружествениците се бяха дърпали, освен когато необходимостта ги бе карала да се нуждаят от неща, които могат да се купят единствено с междузвездни кредити.
	Нещо в лишеното от насоченост движение на подсъзнанието на Хал изглежда отчете важността на току-що достигнатото заключение. Само че сега той не разполагаше със свободно време, за да обмисля въпроса по-сериозно. Ако останеше жив и извадеше късмет, щеше да провери своята догадка. Ако не, нищо не може да се промени. Само че той не можеше да се накара да повярва, че няма да оцелее. Или идеята изобщо не бе възможна за него, или беше усвоил до такава степен уникалното дорсайско мислене на Малачи, че то така бе оцветило костите и душата му с неспособността да се предаде, че тя не можеше да се отмие по никакъв начин. Също като Рух с нейната цел да унищожи електростанцията в Кор Тап и Хал не бе в състояние да се извърне встрани от целта, която си бе избрал, а тъй като смъртта щеше да е един вид извръщане встрани, на смъртта просто не й се полагаше да влиза в сметките.
	Човекът в редицата пред него спря неочаквано и се олюля, сетне се свлече на земята, сякаш мускулите на цялото му тяло изведнъж бяха загубили всичката си сила. Хал мина нагоре и го заобиколи.
	— Какво има? — запита той.
	Мъжът само килна с глава — очите му вече бяха затворени и дишането му започна да става по-дълбоко, с бавния, тежък ритъм на съня. Хал продължи напред, покрай магаретата и другите членове на отряда. Мъже и жени се бяха проснали на местата си там, където бяха престанали да вървят, като някои вече хъркаха.
	В началото на колоната той откри Рух, все още на крака, която помагаше на Тала да свали своята раница.
	— Защо спряхме? — каза Хал и се изкашля, като изведнъж осъзна, че е хриплив гласът му.
	— Всички имат нужда да поспрем, поне за кратко — Рух свали раницата на земята и се приведе да огледа дупката, протрита в задната част на грубата зелена работна риза на Тала. — Можем да я закърпим — отбеляза тя, — и пак да сменим превръзката. Само че, това се превръща в постоянна язва. Изобщо не бива да носиш раница с тая рана.
	— Става — рече Тала. — Тогава ще я зарежа и тя може да препуска след мен на мъничките си краченца.
	— Добре де — каза Рух, — иди намери Фалт и го накарай да ти сложи нова превръзка на раната, а после двете ще помислим какво искаш да направим, за да ти сложим по-добра подложка под ремъците на раницата. След десет минути ставаме и тръгваме отново.
	Тала се пресегна с лявата си ръка към ремъците на раницата си, вдигна я от земята и като я понесе на височината на глезените си, тръгна назад по колоната към Фалт.
	Очите на Рух се извърнаха към Хал. За миг двамата останаха насаме заради разстоянието между тях и най-близките членове на отряда.
	— Правихме почивка само преди трийсет и пет минути — отбеляза Хал.
	— Да — отвърна тя тихо, — но и без друго се налагаше да спрем сега, а аз не исках да тормозя хората повече, защото са адски изтормозени. Ела с мен.
	И тя го поведе в гората. Веднага щом растителността ги скри от очите на другите, Рух сви вляво успоредно на колоната и го заведе пет-шест метра по-надолу. Той я последва и въпреки че събитията от последните няколко седмици го бяха подготвили за тоя миг, за Хал бе същински удар да види Джеймс Дете-на-Бога седнал на земята върху дъждобрана си и облегнал гръб на дънера на голям вариформен клен.
	Лицето на Детето бе прилепено до набраздената и потъмняла от дъжда кора на дървото. Самото лице бе тъмно и набраздено подобно на старо дърво, излагано твърде дълго на дъжда и вятъра. Всичките му дрехи, дори обемистият дъждобран се бяха слегнали по тялото му, така че не можеше да не се види колко е отслабнал през тези няколко последни седмици. Ръцете му под лактите почиваха върху горната част на бедрата с полуобърнати нагоре китки и длани, все едно че просто се бяха свлекли безсилни под теглото на хармонийската гравитация. Краката, ръцете и тялото лежаха съвършено неподвижно. Единствено очите му, потънали дълбоко в хлътналите кости под посивелите вежди и над все още безупречно избръснатата долна половина на лицето, показваха признаци на живот и бяха непроменени. Те спокойно огледаха Рух и Хал.
	— Аз ще остана тук — заяви Детето със стържещ глас.
	— Не можем да си позволим да те загубим — гласът на Рух бе студен и огорчен.
	— Вие не можете да ме чакате да си отпочина с цената на това да позволиш на милицията да ви залови. Ако не продължиш напред, те ще го направят до един час — отвърна Детето. Думите идваха на къси поредици и със задъхване, но равномерно. — А и грях ще бъде да товариш Воините с един безполезен човек. Това не е някоя болест, от която мога да се възстановя, ако отрядът ме подкрепи замалко. Моята болест е възрастта, и тя само се засилва, докато чакаме. Бих могъл да стигна още малко по-нататък, но защо? По-скоро камък ще ми падне на сърцето, ако умра тук с враговете на Господа пред мен, като зная, че все още имам сила да взема с мен повече от един човек.
	— Не можем да минем без теб — гласът на Рух стана още по-студен и твърд. — Ами ако на мен нещо ми се случи? Няма да има кой да поеме командването…
	— И как ще го поема аз, когато не мога нито да вървя, нито да се бия? Не те ли е срам да разсъждаваш тъй зле — ти, дето си капитан на отряда — рече Дете-на-Бога. — Всички ние не сме нищо повече от пролетни цветя, които разцъфтяват за един ден само под Неговия поглед. Щом някое цвете умре, всяко друго може да заеме мястото му. Ти трябва да си знаела това цял живот, Рух, и нещата винаги са били точно по тоя начин — във всички отряди и за всички, които ще свидетелстват за вярата: Така че, защо трябва да ти липсвам или да ме оплакваш — мен, дето не съм в състояние да свърша нещата по-добре от сега? Не ти прилича на теб, една от Избраниците, да правиш нито едното, нито другото.
	Рух стоеше, впила поглед в него, но не каза нито дума.
	— Помисли — продължи Детето. — Денят напредва. Ако аз успея да забавя ония, дето ни преследват само с един час, нощта ще наближи толкова, че те няма да имат друг избор, освен да спрат тук чак до сутринта. Докато ти, като знаеш, че няма да те последват, сега можеш да промениш маршрута си и на сутринта те ще вървят поне половин ден в грешната посока, преди да забележат грешката си. Така че, ти можеш да спечелиш цял ден, а с един ден преднина отрядът може би ще успее да избяга. Твоят дълг е да не пропускаш този шанс даден ни от Господа.
	Рух обаче продължаваше да стои неподвижна и безмълвна и мълчанието, което последва дългата реч на Детето, се точеше ли точеше, докато Хал изведнъж осъзна, че той е единственият от тримата, който е способен да го наруши.
	— Той е прав — каза Хал и чу как думите прозвучават през стегнатото му гърло. — Отрядът чака, Рух. Аз ще му помогна да се настани удобно тук, а сетне ще ви настигна.
	Рух бавно обърна главата си към него, сякаш мускулите на врата й не се подчиняваха, и дълго го гледа. После отново обърна очи към Детето.
	— Джеймс… — рече тя и замлъкна. Пристъпи напред и внезапно падна на колене пред него. Той тромаво я прегърна и я притисна към себе си.
	— Ние сме от Господа — ти и аз — каза Детето, като я гледаше в очите, — и за такива като нас нещата от тоя свят са само сенки в дима, които изчезват още в мига, когато окото ги съзре. Аз ще се разделя с теб само за малко. Това ти го знаеш. Моята работа тук е свършена, докато твоята продължава. Какво ще ти стане в такъв случай, ако за кратко време щом се огледаш, няма да ме видиш? Имаш един отряд, който трябва да защитаваш, един Кор Тап, който трябва да унищожиш, и врагове на Господа, които трябва да се стряскат само от името ти. Помисли за това.
	Тя се разтресе в прегръдката му, а сетне повдигна глава, целуна го и бавно се изправи на крака. Погледна надолу към него и лицето й се разглади.
	— Не от моето име — меко възрази тя. — От твоето.
	Втренчи се в него и гърбът й се изправи. Гласът й, макар и тих — изведнъж отново шибна като с камшик прогизналата гора под надвисналото небе.
	— От твоето, Джеймс. Когато Кор Тап бъде затворен и аз най-накрая се освободя, аз ще надигна буря срещу ония, с които се борим, вихрушка на справедливостта, на която никой от тях няма да може да устои. И тази буря ще носи твоето име, Джеймс.
	Извърна се и тръгна с големи крачки, почти тичешком. Двамата мъже я проследиха, докато ниско провисналите клони на дърветата не я скриха от погледа им. Сетне очите им се срещнаха повторно.
	— Да… — рече Хал, без всъщност да знае защо произнесе тая дума. Той огледа хълмистата, насечена и обраснала с растителност земя около тях. Малко по-далеч между проблясващите от влагата обърнати надолу листа се виждаше неголямо, но много стръмно възвишение.
	— Там горе? — попита той, като го посочи.
	— Да — това беше по-скоро изпъшкване, отколкото изречена дума, и когато Хал погледна към по-възрастния мъж, забеляза колко разсипнически е изразходвал останалата му сила, за да отпрати Рух.
	— Ще те занеса там горе.
	— Оръжията… — с мъка отрони Детето. — Огнестрелния ми пистолет с късото дуло — пъхни го в ризата ми. Конусната ми пушка…, пръчки конуси. Пачки заряди…
	Хал кимна. В момента възрастният мъж носеше единствено обикновено закопчания в кобура огнестрелен пистолет, зареден за стрелба, и нож на кръста.
	— Ще ги взема — рече Хал.
	И тръгна през гората. Отрядът тъкмо бе потеглил отново и никой от безчувствените от изнемога негови членове не си даде труда да запита защо Хал развързва магарето, което носеше палатката и личното снаряжение на Детето, и го повежда към опашката на движещата се колона.
	Той стигна до края на поредицата хора и животни и продължи нататък. Когато растителността най-накрая го скри от погледите на последните, той отново се шмугна сред храстите и дърветата. Малко по-нататък откри Детето да седи там, където го бе оставил, и го вдигна върху товара на магарето.
	Под този удвоен товар животното заби копита в земята и отказа да го теглят. Хал свали възрастния човек и поведе магарето до малкото възвишение. Върхът му беше идеален за един отличен стрелец; към задната страна възвишението се спускаше полегато още от самия ръб на почти отвесната, лишена от растителност предна част, която гледаше точно в посоката, откъдето щеше да пристигне милицията. Хал разтовари вещите на Детето, издигна палатката и подреди храната, водата и останалите припаси в сухата й вътрешност. После поведе магарето, чийто товар беше чувствително олекнал, надолу към мястото, гдето ги чакаше Детето.
	Този път добичето не възрази, когато възрастният мъж бе качен за втори път на гърба му, и Хал го поведе към върха на стръмното хълмче. Разстла парче брезент пред палатката — точно зад езика от камениста почва, който провисваше над вертикалната урва, и помогна на Детето да се настани върху него.
	— Ако е нужно, това все още мога да го свърша и сам — рече Детето. — Само че трябва да запазя колкото сили са ми останали.
	Хал само кимна. После помъкна пънове, камъни и клонки, за да издигне зад ръба барикада, иззад която Детето да може да стреля, като има известна защита от ответната стрелба.
	— Щом разберат, че си сам, ще се опитат да те обградят — каза Хал.
	— Вярно е — усмихна се леко Детето, — но първо ще спрат, а сетне ще го обсъдят, преди да се приближат, а когато най-накрая приближат, пак ще бъдат предпазливи. Дотогава ще е станало достатъчно късно, така че ще трябва да ги задържа само за кратко, та денят да свърши.
	Хал подреждаше последните вещи — оръжията, каната с вода и малко изсушена храна край легналия върху брезента мъж. Джеймс вече бе присвил очи и гледаше надолу през амбразурата, която Хал бе оставил в барикадата. Когато привърши, Хал се позамота.
	— Върви — каза Детето, без да го гледа. — Тук вече няма какво да вършиш. Твоето задължение е отрядът.
	Хал го гледа известно време, а сетне се извърна да си ходи.
	— Стой — рече Детето.
	Хал се извърна назад. Възрастният човек беше свел очи от стрелковия отвор и ги бе вдигнал към него.
	— Как ти е истинското име, Хауард? — запита Детето.
	Хал се вторачи в него.
	— Хал Мейн.
	— Погледни ме, Хал Мейн — каза Детето. — Какво виждат очите ти?
	— Виждам… — по някакъв странен начин не му стигаха думи.
	— Ти виждаш — продължи Детето с по-силен глас, — човек, който целия си живот е служил на Господа Бога с огромна радост и триумф и който сега е тръгнал към това последно задължение, дето по Божия милост се пада само нему. Когато се върнеш при Рух Тамани и отряда, ще им кажеш това — точно с тия думи. Ще кажеш ли точно това, което ще кажа?
	— Да — отвърна Хал и повтори посланието, което му беше предал Детето.
	— Хубаво — рече Детето. Още секунда лежа, впил поглед в Хал. — Благославям те в името Божие, Хал Мейн. Предай на другите, че в името Божие благославям също отряда и Рух Тамани, и всички, които се бият или ще се бият под знамето Господне. Сега върви. Грижи се за ония, грижата за които е оставена в твоите ръце.
	Обърна се и отново насочи очи към гората, която виждаше през огневия отвор в барикадата си. Хал също се обърна, ала в друга посока, оставяйки Джеймс Дете-на-Бога на едно малко възвишение в подгизналата от дъжда гора да изчаква враговете си — сам, както винаги беше бил, но никога не и самотен.


>	Осма глава

	На Хал му трябваше близо час да настигне отряда. Рух бе сменила посоката, в което се движеха, така, както беше подсказал Детето. Всички се бяха разпръснали в различни посоки, за да се съберат по-късно в определеното място. Наложи се Хал да обикаля в кръг почти двадесет минути, за да улови новата им диря. След това той пое с бърз ход, но въпреки това, когато най-накрая ги догони, те бяха изминали почти шестдесет минути. През последния половин час за пръв път, откакто бе напуснал Земята, умът му влезе в някакви подредени коловози и се отдръпна от настоящата ситуация като далечен и незаинтересован наблюдател, за да може хладнокръвно да очертае и прецени съставляващите я елементи. Последните думи на Джеймс Дете-на-Бога накараха Хал да осъзнае много ясно накъде води пътят на собствения му дълг и с това умът му се освободи за онова тежко практическо изпитание на интелекта, за което и тримата му възпитатели го бяха обучавали, ала което досега беше пренебрегвал поради включването му в живота на хората около него. Сега обаче подложени на бавното излизане от изтощението и треската, което бе последвано от окончателния натиск от саможертвата на Детето, неговите лични чувства се изпариха от уравнението подобно на влага от огледало, и оставиха след себе си в истинската му големина ясния и нетрепващ образ на онова, с което всички те се бяха сблъскали.
	В резултат, когато най-подир се присъедини към отряда, Хал видя влачещите се по пътя мъже и жени с други очи. Тези хора бяха не просто изтощени — те изчерпваха и последните остатъци от онази допълнителна сила, която можеше да им даде волята и тяхната отдаденост на делото. Напълно възможно беше самата Рух никога да не можеше да бъде победена и никога да не се предадеше, ала тия обикновени смъртни, които вървяха и се биеха под нейна заповед, бяха изразходвали своите физически и умствени възможности почти до сетен предел.
	Хал стигна до челото на колоната и от пръв поглед видя, че Рух още не се беше изправила лице в лице с този факт. Тя, обаче нито щеше, нито би могла да се изправи пред това. Също като Детето и тя можеше в името на своите цели да извлече от себе си такова допълнително измерение, до което обикновените смъртни нямаха достъп, тъй че самата Рух не беше в състояние да прецени реално нито какви са границите на техните възможности, нито колко близо до тези граници се намират в момента хората около нея.
	Когато той наближи, Рух извърна глава, за да го погледне, продължавайки да върви начело на колоната.
	— Направи ли за него каквото можеше? — запита тя с безразличен глас. Лицето й беше крайно безизразно.
	— Той ми предаде посланието си — отвърна Хал. — Попита ме какво виждам и когато не можах да му отговоря, ми каза, че аз виждам човек, който цял живот е служил на Господа Бога с огромна радост и триумф и който сега е тръгнал към това последно задължение, дето по Божия милост се пада само нему. Помоли ме да ти кажа всичко това.
	Рух кимна, вървейки, все още с безизразно лице.
	— Освен това ме попита за истинското ми име — продължи Хал, — и когато му казах, че името ми е Хал Мейн, той ме благослови в Божието име. Каза също да предам на вас, че в името Божие благославя също отряда и Рух Тамани, и всички, които се бият или ще се бият под знамето Господне.
	Тя отведе поглед от него и цяла минута вървя мълчаливо. Когато проговори отново, главата й все още беше извърната встрани, но гласът й бе все така съвършено спокоен.
	— На отряда сега му липсва лейтенант — рече Рух. — Смятам да възложа временно тези офицерски задължения съвместно на теб и на Фалт.
	Както крачеха, той я изгледа за секунда.
	— Нали помниш — каза Хал, — че Барбидж всъщност се интересува от мен. Възможно е, ако забележат, че съм се отделил от останалите…
	— Вече говорихме за това. Отрядите не постъпват така.
	— Не съм приключил — рече Хал. — До утре по пладне ще имате достатъчно преднина през милицията, за да станат възможни някои неща. Това, което исках да ти предложа, е да възложиш на Фалт да поеме задълженията на първи заместник и нека утре или дори още днес, докато вървим напред, да започна да отклонявам едно по едно натоварените магарета встрани от маршрута ни. Следата, която отрядът оставя, ще продължи да води войските подире си и най-накрая аз ще отделя магаретата от всички вас.
	— И ще ги оставиш милицията да ги открие едно по едно, още щом попадне пак на дирите ни.
	— Не — отговори търпеливо той, — понеже щом отклоня и последното, ще тръгна назад, ще събера и останалите и ще ги закарам до някое предварително определено място. Междувременно вие ще продължите да оставяте следи още ден или два, а сетне ще се разделите. Ще изчезнете в гората поединично, тъй че следата да се стопи във въздуха. След туй, всички можете да се съберете с магаретата.
	Известно време, докато вървяха рамо до рамо, тя обмисляше идеята.
	— Не — заяви тя най-накрая, — след всичко туй Барбидж няма да се откаже толкова лесно. Той ще продължи да претърсва цялата област и дори накрая да не ни намери, ще намери магаретата. Не.
	— Няма да претърсва областта, освен ако не смята, че когато намери вас, ще намери и мен — възрази Хал. — Веднага щом събера магаретата на едно място, ще направя тъй, че да ме забележат на някой от техните крайпътни снабдителни пунктове — ще нокаутирам и ще завържа някой часови и ще открадна оръжие или малко храна — и веднага щом чуе, че аз съм сам и се отдалечавам от този район, Барбидж ще ме последва. Както ти казах, той всъщност преследва мен.
	Тя отново потъна в размисли, леко привела глава надолу, а очите й следяха горската почва на пет-шест крачки напред. Мълчанието се проточи. Най-накрая Рух въздъхна и обърна поглед към него.
	— Какви са шансовете ти да те забележат и въпреки това да се измъкнеш благополучно?
	— Чудесни — безцеремонно заяви той, — стига да завися само от себе си и да не ми се налага да се безпокоя за някой от отряда.
	Тя пак се взря напред. Последва ново мълчание. Хал я наблюдаваше с пълно съзнание, че тя съпоставя страха си да не загуби взривните материали със задължението си да запази живота на хората от отряда.
	— Добре — каза тя най-сетне и го погледна право в очите. — Но както сам казваш, ще е по-добре да започнеш веднага. Ще ти трябва доста време да измъкнеш едно по едно двайсет и едно добичета встрани от пътя ни, като всеки път се отклоняваш сам, а после ги догонваш. Иди доведи Фалт и донеси картите от моя багаж, за да изберем сборно място.
	През цялата нощ и в сутрешните часове на следващия ден Хал извеждаше натоварените магарета встрани от пътя на отряда, като преди да се отклони в гората, ги връщаше назад, а сетне ги отвеждаше достатъчно далеч, за да могат да си реват, без да ги чуе милицията, която вървеше по дирите на отряда. Докато отрядът се приготви за тръгване, Хал вече беше отвел всяко от магаретата на различно място и беше готов да се отдели от останалите.
	— След пет дни — каза Рух. — Денем бъди нащрек. След пет дни всички ние ще се срещнем с теб на сборното място.
	— Ще ти трябва поне толкова, за да се добереш дотам, след като започнеш да караш всички добичета заедно — вметна Джейсън. — Това не е работа за сам човек. Наистина би трябвало поне аз да дойда с теб.
	— Не — рече Хал. — Като се изключи времето, когато ще водя магаретата в една редица, аз ще се движа най-бърже сам. А освен туй, ако нещо стане, ще имам да се грижа единствено за себе си.
	— Мисля, че имаш право — каза Фалт. — Желая ти късмет.
	Той му подаде ръка. Хал я стисна и се ръкува и с Джейсън. Сега, когато магаретата ги нямаше, всички те, включително и Рух, носеха в раниците си само най-необходимото.
	— Нали ще внимаваш истински, Хауард? — обади се Джейсън.
	Хал се усмихна.
	— Възпитавали са ме да бъда предпазлив — отвърна той.
	— Добре — каза Рух. — Това би трябвало да послужи за сбогуване. Хауард, аз ще повървя малко с теб. Имам да ти казвам още няколко неща.
	Тръгнаха заедно. Хал нагласи пълната раница така, че тя увисна на раменете му. Огнестрелният пистолет пък, които Рух му бе дала сега, висеше на дясното му бедро, а конусната пушка легна в лявата му длан, така че всички тези тежести можеха да се пренебрегнат със същата лекота както тежестта на дрехите, които носеше. Дъждът беше спрял, ала небето все още приличаше на локва сив метал и вятърът неспирно духаше оттам, накъдето отрядът продължаваше да се движи — вятър, който пресушаваше влагата от листата и земята и вледеняваше оголените лица и ръце. Щом се отдалечиха от отряда дотолкова, че да не могат да ги чуят, Рух спря. Хал също спря и се обърна към нея.
	Зачака я да му проговори, ала изправена и вцепенена тя просто го гледаше с вида на човек, останал на вдаден в морето къс земя, който се е вторачил у някой застанал на отдалечаващ се от брега кораб. С внезапен порив той я прегърна. Вцепенението й изведнъж се изпари. Рух тежко се отпусна към него и Хал усети как тя трепери в ръцете му, докато нейните диво се сключиха около него.
	— Той ме отгледа — прошепна тя, а думите й почти потънаха в гръдния му кош. — Той ме отгледа, а сега и ти…
	— Аз ще бъда наред — каза Хал към върха на тъмното селско кепе на главата й. Тя обаче сякаш не го чу, само продължи да го стиска силно още дълго време, преди да поеме дълбоко дъх, да се размърда и леко да се дръпне назад, повдигайки глава.
	Той я целуна и тя отново се притисна задълго в него. Сетне се отскубна и отстъпи встрани.
	— Трябва да вървиш — рече тя.
	Гласът й пак бе станал почти нормален. Хал стоеше и я наблюдаваше; инстинктивно разбираше, че не бива да посяга пак към нея, ала у себе си чувстваше като остра болка нейната мъка.
	— Пази се — каза Рух.
	Без предупреждение Епсилон Еридани си проби път през тежките облаци над тях и на внезапната й пищно жълта топлина лицето й се проясни и стана младежко и бледо.
	— Всичко ще е наред — отвърна автоматично Хал.
	Тя протегна ръка. Пръстите им едва се докоснаха, а после тя се извърна и тръгна назад през гората към отряда. Хал я гледа, докато тя се скри от очите му, а сетне се извърна и той бързо си спомни как се беше извърнал от Детето този следобед.
	Бързо закрачи, мислейки за следващите двадесет и четири часа, през които трябваше да се направи толкова много. Наскоро беше ял и спал достатъчно, така че сега лесно превключи на познатия високоскоростен адреналинов режим, от който винаги можеше да се възползва. На практика умората, дращенето в гърлото и главоболието, което откакто треската бе почнала да го мъчи, навремени сядаше като сърдито куче в тила му, бяха забравени.
	Той не привърза всяко магаре поотделно, както бе споменал пред Рух, макар и да бе нужно да изведе от основната диря всяко от тях на различно място, така че милицията да не разбере, че добичетата на отряда са предприели масово изселване. Следа, която показва, че някое животно е било изведено встрани от походната колона, не бе необичайна гледка. Преди да бъдат пуснати на свобода, окуцелите или болни животни трябваше да се извеждат настрани, така че да не се изкушат да се опитат да се присъединят към своите събратя от колоната. Този път обаче щом Хал изведеше някое магаре на безопасно разстояние от пътеката, той правеше завой и го отвеждаше до временното сборно място и там го спъваше до другите, които вече бе отвел от отряда.
	Сега Хал се отправи към това място. Когато стигна, магаретата търпеливо пасяха, опънали докрай своите поводи, като се бяха разпръснали из една долчинка, прикрита от дърветата по заобикалящите я хълмове. Епсилон Еридани вече бе изминала половината път към своя зенит над него, а на небето само тук-там имаше по някой облак.
	Хал се захвана да подготви своята товарна композиция. Попълването на раниците на отряда беше намалило общото количество товар, което добичетата мъкнеха, и това се оказа такова предимство, че сега пет от неговите двадесет и пет добичета пътуваха съвсем без товар и можеше да се използват като резервни, в случай че някое от натоварените животни не бе в състояние да продължи.
	Въпреки предимството, което му даваше хубавото време, управляването на керван от двадесет и пет товарни добичета се оказа тежка задача. Хал започна пак да товари магаретата с дисагите, които бе свалил от тях при докарването им тук, и да ги свързва в една колона с поводите. Докато керванът бъде подготвен, минаха повече от три часа.
	Когато най-подир той потегли на път, оставаха още около шест часа, в които щеше да е достатъчно светло за пътуване. Хал се отправи точно на изток надолу по склона, водещ към най-близкия път, означен на неговата карта. Това беше най-близката снабдителна артерия, която Барбидж щеше да използва, за да доставя войници и оборудване за нуждите на преследването. През тия шест часа, които му бяха останали, Хал успя да стигне на половин километър от шосето. Там той избра едно място, което много приличаше на това, където бе оставил магаретата преди това, разтовари животните, привърза ги и се нахрани. После влезе в спалния си чувал, като настрои ума си за събуждане след четири часа.
	Когато отвори очи, луната на Хармония, както и бе очаквал, се бе вдигнала високо в почти безоблачното нощно небе. Луната — наричаха я Дъщерята на Господа — сега беше в първа четвърт и хвърляше предостатъчно светлина за този вид пътуване, което Хал си беше наумил.
	Пъхна в изпразнената си раница малко сушена храна, муниции и дъждобран и остави магаретата на лунната светлина. Докато измине останалото до пътя разстояние, той захвана да се оглежда за някой от снабдителните пунктове на милицията.
	След двадесет минути намери такъв пункт. Двамата милиционери, които стояха на пост, бяха заспали, а всички обичайни лампи бяха угасени, ала Хал надуши поста, преди да го види. На едно голо място току край пътя имаше палатка, все още червени въглени от огън, няколко купчини неотворени кашони, както и всевъзможни парчетии. Миризмата на пушек от дървесина, боклук, човешки отпадъци и смесицата от по-слаби техничарски миризми, като например на оръжейна смазка и непран брезент, го отведе право дотам.
	Хал свали раницата и остави пушката си настрани, на няколко метра навътре в гората и с безшумни стъпки се плъзна в спящия лагер. Тук, сред високата предпланина нощта беше така спокойна и дотолкова лишена от насекоми, че Хал чуваше тежкото сънно дишане поне на един от войниците. Вероятно би могъл съвсем спокойно да повдигне платнището на палатката, за да се увери, че тук има само двама пазачи, но това не беше необходимо. Лагерът просто крещеше високо, че в него се намират не повече от двама души.
	Хал провери купчините кашони, но нямаше начин да разбере какво има вътре, без да отвори някой от тях. Тежестта на онзи, който повдигна, подсказваше, че вътре има или оръжия, или резервни части, или някакво друго метално оборудване. Самозатоплящите се при отваряне консерви, с които милиционерите се хранеха при такива преследвания, би следвало да са опаковани в кашони, които са далеч по-леки за големината си, отколкото бяха тези тук. Същото се отнасяше и за кашоните с медикаменти, дрехи и други припаси. По вида на лагера и по броя на опразнените кашони от консерви можеше уверено да се пресметне, че тия двамата стояха тук на пост от два дни и че ще останат поне още един ден. Ако не се очакваше поне още една доставка до този снабдителен пункт, двамата нямаше да се намират тук, а щяха да са се върнали с последния товарен камион. Освен това от следите, останали от предишните доставки, личеше, че там, където последният пристигнал камион е изключил дюзите си и е кацнал на земята, слънцето и влагата са се потрудили над наранената почва поне един пълен ден.
	Ето защо на другия ден би следвало да пристигне поне още един камион.
	Хал огледа още веднъж лагера, за да запомни разстоянията между отделните му части и общото разположение. Не беше трудно да си представи как щеше да изглежда лагерът и къде щяха да се намират хората в него, когато на другия ден пристигне доставката. След малко повече от час, като се изкачи по склона, подпомогнат от познаването на относителното разположение на началната и крайната точка на маршрута си, Хал отново пристигна при своите магарета и се нагласи да спи в чувала си.
	Събуди се на зазоряване и час по-късно вече седеше по турски на хълма на дузина метра по-високо от снабдителния пункт. Беше преценил, че е малко вероятно съседният милиционерски пост, където и да се намираше той, да си даде толкова зор, че да натовари и изпрати цял камион, преди да се съмне. Във всеки случай, когато пристигна там, завари двамата постови все още да спят в своята палатка, така че успя да подслуша и проследи целия ритуал на тяхното пробуждане и закуска.
	От разговора им по време на закуската Хал разбра, че днешната доставка трябва да пристигне един час преди пладне и ще включва три камиона. Хал стисна зъби. Щеше да му е почти невъзможно да се справи с три камиона, всеки от тях с шофьор и хамалин, плюс двамата милиционери, които вече се намираха тук. Десет минути след като чу това обаче, той вече тичаше към своите магарета, тъй като току-що му бяха подарили нова информация. По-късно през деня щеше да пристигне още един камион; този път обаче не за да докара материали, поради което двамата пазачи го очакваха с такъв ентусиазъм. Това беше камионът, който щеше да ги вземе и да ги върне към казармения живот в Ахрума.
	Късното пристигане на този единичен камион му предлагаше такава възможност, на каквато не се бе и надявал. И тази възможност щеше да намали някои от трудностите, които неговите лични планове щяха да създадат на отряда. Хал се върна при магаретата и бърже се залови да разпредели личния си багаж на толкова добичета, колкото бяха нужни.
	Като метна на гърба си раницата и подкара свързаните заедно магарета, той потегли към сборното място, което бяха уговорили с Рух.
	Останал насаме с проблема, пред който сега беше изправен, впримчен в механиката на собствената си физическа работа да преведе за това ограничено време девет натоварени магарета на двайсет и няколко километра до първоначално определеното за среща с Рух място и изгаряйки от треската, която вече го бе хванала яко, Хал почти радостно навлезе в онова състояние на самоопиянение, при което всички неща освен непреклонния порив на волята му изглеждаха нереални.
	Беше пресметнал, че в най-добрия случай му остават седем часа, за да направи тази обиколка — да закара магаретата там, да ги завърже и разтовари, и да се върне преди камиона, който щеше да пристигне, за да вземе двамата милиционери. Това беше възможно само ако всичко вървеше без проблеми, което бе повече, отколкото можеше да се очаква от този реален свят, или пък ако се изхитреше да закара относително леко натоварените, макар и изтощени магарета с по-голяма от обичайната им скорост.
	Той някак си съумя да ги подкара така и от време на време изумените магарета се пускаха почти в тръс по склоновете надолу и по откритите места. Някъде докъм пладне изглеждаше, че съдбата ще му се усмихне и Хал не само че ще успее да влезе в разписанието си, но и да го изпревари с близо час.
	Сетне без никакво предупреждение навлязоха в неподходяща за товарни кервани местност. Теренът стана пресечен и набразден със силно обрасли с дървета и храсти дерета, така че последните магарета трябваше да вървят надолу по стръмните, макар и къси склонове, като забиват копита, за да не паднат напред, докато онези в челото пък с мъка катереха насрещния склон, не по-малко стръмен и обраснал с шубраци.
	Тъй като по необходимост колоната магарета беше свързана с едно дълго въже, това положение току довеждаше до падането на някое от натоварените добичета и до невъобразимо оплитане. Към един часа следобед стана ясно, че ако теренът не се промени изведнъж, Хал изобщо не може да се надява да закара своите животни до целта и да се върне навреме до снабдителния пункт.
	Той направи най-доброто, което му оставаше. Като направи справка с картата, която беше копирал от Рух, откри най-близкия поток, завърза временно магаретата покрай него и взе да търси друго подходящо за животните място. Щом откри, се върна и закара там добичетата, като разтовари и подреди товара им. После ги привърза поотделно към един „простор“ със свободно движещи се по него клупове, така че всяко магаре да може да стига до потока, или до достъпната тук паша.
	Щом свърши това, Хал отряза пълна шепа косми от опашката на едно от животните и се отправи към първоначално определеното място. Там прикрепи снопчета магарешки косми към стволовете на няколко дървета, като под всяко снопче изряза по една стрелка, сочеща към резервния пункт, където сега се намираха магаретата и товарът им.
	Това беше всичко, което можеше да направи. Рух и останалите бяха наясно, че във военни условия малко неща се развиват точно както са планирани. Като не откриеха магаретата там, където следваше да бъдат, те инстинктивно щяха да се огледат и да потърсят някакви знаци за мястото, където евентуално да ги намерят. Ако милицията не ги преследваше по петите, така че да нямат време да спрат и да потърсят, с едно разумно издирване те щяха да открият животните и оборудването там, където ги бе оставил Хал, — при това преди магаретата да останат без храна или да станат жертва на някоя злополука, каквато би могла да сполети такива създания, които няколко дни са били завързани сами в гората. Хал изхвърли от ума си мисълта за това какво щеше да изпита Рух, като открие, че сред оставения при животните багаж няма никакви експлозиви.
	Във всеки случай той не разполагаше с време за нищо повече. Напусна определеното място и буквално пробяга тези над двадесет километра до снабдителния пункт.
	Пристигна с не повече от три четвърти час закъснение след планираното време. Двамата милиционери все още бяха там, при все че личните им вещи вече бяха опаковани и готови за товарене. Озадачаващо, но купчината неотворени консерви все още беше на мястото си и Хал, изпотен и изтощен от последните осем и половина часа крайни усилия, започна да се опасява, че всеки миг може да се появят някои от милиционерите на Барбидж от преследващата група, за да вземат със себе си и двамата пазачи. Ако, когато камионът пристигнеше, за да вземе двамата постови, дойдеха още дузина въоръжени мъже, той щеше да се изправи пред една невъзможна ситуация.
	Сега обаче не му оставаше нищо друго, освен да чака, а едно от предимствата на чакането беше, че то му даваше възможност да си поотпочине преди следващото усилие. И той легна на склона, без да си дава труд да държи под око лагера, тъй като ушите му даваха ясна представа за това какво става там долу. В момента единствената му грижа беше да сподавя кашлицата, която сега, когато вълнението и адреналинът от предишните му усилия бяха отминали, заплашваше да издаде неговото присъствие на хората под него.
	Накрая се наложи да използва един от методите за спешен контрол на автоматичните процеси в тялото, на които го бе обучавал Уолтър Наставника, и отново да се подложи поне донякъде на берсеркерщината на свръхусилието. Упражнението обаче засега успешно заглуши кашлицата и след малко ухото му долови далечен звук от витла, който известяваше, че нагоре по склона към снабдителния пункт се движи камион.
	Беше закъснял горе-долу час и половина. Ако Хал знаеше, че камионът ще се забави толкова, щеше да се върне от мястото, където бе оставил магаретата, с нормално за ходене темпо. Толкова за изпуснатите възможности. За едно военно разписание час и половина закъснение може едва ли не да се очаква, но Хал си каза, че ако беше разчитал на закъснението на камиона, той почти сигурно щеше да пристигне навреме.
	Камионът дойде. Двамата милиционери стояха и чакаха край пътя, а зад тях бяха натрупани раниците и останалото им снаряжение. Машината беше тежкотоварна — военизиран вариант на фермерските камиони, които отрядът бе използвал в мейсънвейлските нападения срещу торовия завод и металния склад. Камионът приближи, спря, извъртя се и се върна заднешком към купчината кашони.
	Ясно беше, че възнамерява да върне обратно в снабдителния център онова, което се намираше в кашоните. Двамата милиционери, които чакаха, минаха отзад при кашоните, за да ги натоварят. С конусната пушка в дясната ръка и с вдигнат капак на кобура на огнестрелния пистолет върху бедрото Хал се плъзна надолу, докато между него и тях остана само малка завеса от храсти и някакви си четири метра крайпътна кал. Тъй като сега задната част на камиона беше отворена, той можеше да види какво става в кабината. Шофьорът все още седеше сам вътре зад кормилото. Единственият друг милиционер беше излязъл и помагаше на двамината постови да натоварят кашоните.
	Хал тихо излезе иззад храстите с конусната пушка в ръце.
	— Шофьор, излез тук! — заповяда той. — Останалите — не мърдайте!
	Те не го забелязаха, докато рязкото изплющяване на гласа му не накара главите им да се извърнат. Вътре в камиона главата на шофьора се метна назад, за да погледне над облегалката. Той опули очи.
	— Назад през камиона и застани тук при другите! — каза му Хал. — Внимавай да не помисля, че се опитваш да направиш нещо.
	— Аз не… — почти заекна шофьорът.
	Той вдигна ръце зад главата си така, че да се виждат, и тромаво се промъкна между двете седалки на камиона, а после мина през празната каросерия, за да скочи и да застане при останалите трима. Хал насочи вниманието си към другите. Единият беше възрастен. Двамината, които бяха стояли на пост, очевидно все още нямаха и двадесет години. Две побледнели младежки лица се блещеха безпомощно към него с лишения от израз ужас на деца.
	— Ти ще… ти ще ни застреляш ли? — запита единият с висок глас.
	— Засега не — отвърна Хал. — Първо ще трябва да свършите една тежка работа.


>	Девета глава

	— Докарай камиона, ей между тия две големи дървета. _Бавно_ — рече Хал. Шофьорът до него седеше пред командното табло на машината, а цевта на огнестрелния пистолет на Хал се опираше в ребрата му. Зад тях отпуснали длани в скутовете си другите трима милиционери седяха от едната страна на каросерията, вторачили се в малкия тъмен кръг от дулото на конусната му пушка, която бе насочена към тях над облегалката на Халовата седалка. Като се изключи фактът, че Хал трябваше да разпределя вниманието си между пътя, по който насочваше шофьора, самия шофьор и тия тримата отзад, положението беше почти удовлетворително.
	— Малко по-нататък… — рече Хал. — Тук!
	Бяха се озовали в местността, където се намираха магаретата, които той не беше откарал до уговореното място.
	— Ей там — поясни той на шофьора и рязко се изкашля. — Оная купчина, дето е покрита с брезент. Закарай камиона до нея, обърни и отвори задните врати. Ще товарим.
	Шофьорът завъртя кормилната ръчка и занатиска бутоните на таблото. Дюзите на камиона замлъкнаха и машината легна на земята. Хал подбра пред себе си шофьора и останалите през отворените задни врати на земята към купчината експлозивни материали.
	— Така-а — каза той. — Всички вие — да, и ти, шофьорът, също — почвайте да товарите всичко от тази купчина в камиона.
	Под неговия прицел, на четиримата им трябваха само двадесет минути, за да натоварят това, за което на Хал му бе отнело няколко часа да разтовари, подреди на куп и да покрие, а също така и да защити от дъжда. Щом вкараха всичко в камиона, той накара своите пленници да отвържат останалите магарета и да ги прогонят с викове извън поляната. След като прогониха и последното добиче, Хал ги върна обратно в камиона. Остави ги да стоят на земята до отворените задни врати, качи се сам вътре и мина напред към шофьорската седалка.
	Настани се на нея и подпря конусната си пушка на облегалката, насочена към тях.
	— Сега, шофьор — нареди Хал, — искам твоята униформа — включително шапката и ботите. Събличай я.
	Шофьорът го погледна мрачно и бавно започна да се съблича.
	— Добре — рече Хал, когато онзи привърши. — Хвърли го тук — чак до мен. Така. Хайде, вие останалите, свалете си ботите и ги хвърлете отзад в камиона.
	Те се облещиха в него.
	— Ботите — повтори Хал, като измести дулото на пушката си отляво надясно по редицата им. — Събувайте се!
	Те бавно захванаха да изуват обувките си. След като и последната бота падна шумно на металния под на камиона, Хал повторно замахна с пушката си.
	— Връщайте се назад по поляната, докато не ви кажа да спрете.
	Те се раздвижиха, повдигайки внимателно незащитените си нозе високо над камъните, пазейки се от острите клонки и иглолистните растения.
	— Това стига! — викна Хал, когато четиримата се отдалечиха на двайсетина метра. — Сега стойте тук, докато не потегля. После можете сами да се доберете до шосето или да изчакате за помощ, или да тръгнете да я откриете.
	Той завъртя контактния ключ и вдигна машината на въздушната тяга.
	— Не можеш да ни оставиш тук така! — изкрещя шофьорът. — Не можеш…
	Останалите му думи бяха заглушени от звука на дюзите, тъй като Хал потегли. Той наблюдава четиримата на екрана на камиона, докато дърветата и храстите не ги скриха от погледа му. После затвори задните врати на машината и потегли с максималната възможна безопасна скорост към шосето.
	Тъй като бяха без обувки и трябваше внимателно да избират къде да стъпват и тъй като единствен шофьорът знаеше пътя от снабдителния пункт дотам, за да се върнат обратно на шосето, на четиримата щяха да им трябват поне два часа при най-голямата скорост, която можеха да развият през гората. А след това тепърва щеше да им се наложи да избират дали да се опитат да вървят с онова, което щеше да остане от чорапите им, тридесет или четиридесет километра по шосето до мястото, където то пресичаше един по-натоварен път, или да открият обратния път до снабдителния пункт и да изчакат там, докато им дойдат на помощ.
	След два часа щеше да се стъмни и краката им щяха да са много ожулени. Почти сигурно щяха да предпочетат да чакат при снабдителния пункт. Във всички случаи щяха да минат няколко часа, след като се мръкне, преди да закъснеят достатъчно, та в машинния парк, към който се числеше камионът, да забележат това закъснение. В добавка първото предположение щеше да бъде, че поради някакъв инцидент или нарочно те просто са се забавили и ще пристигнат сутринта. Вероятно щеше да мине половината сутрин от следващия ден, преди да направят някакви опити да проверят за тях. Междувременно, тъй като Барбидж щеше да мисли, че този пункт вече е изоставен, едва ли някой от преследвачите щеше да се мерне там.
	Така че, преди следващия ден никой нямаше да разбере, че камионът е попаднал в ръцете на Хал. Той разполагаше с поне десет часа за шофиране, като единственият му проблем щеше да бъде да избягва обичайната проверка на документите или въпроса защо се намира на пътя с милиционерски камион.
	Точно преди да свърне по шосето, Хал спря, за да смени дрехите си с милиционерската униформа. Шофьорът беше хем висок, хем дебел, така че куртката малко му стягаше в раменете, макар че панталоните се халтавеха около кръста му. Само че дори ръстът на другия човек не се оказа достатъчен, за да осигури нужните ръкави и крачоли, така че те да не бъдат очевидно и почти смешно къси за крайниците на Хал. Въпреки това с униформата и кепето, което за късмет му бе съвсем малко по-голямо, и като седеше почти скрит в кабината на камиона, Хсл би могъл да издържи някои повърхностна проверка като милиционер.
	Щом се облече, той извика с клавиатурата на контролния екран една едромащабна карта на областта между настоящото му местонахождение и Ахрума. Картата показваше, че градът се намира на малко над двеста и десет километра, като паяжината от пътища се сгъстяваше към центъра на града.
	Нейде в южните предградия живееше една от местните жителки, с която отрядът на Рух трябваше да се срещне, когато най-сетне се добереше до града. Това бе жена на име Аталия Макнотън, която имаше дребен бизнес, свързан с продажба на използвано селскостопанско оборудване. Тя би следвало да може да му помогне, стига да стигнеше до нея. Щеше да му се наложи да се отърве от камиона и да скрие товара му. Тъй като още откакто бе напуснал Земята, носеше у себе си личните и кредитните си документи, щеше да се нуждае от информация как да ги използва безопасно. Единствената надежда да избяга от Блейс сега бе свързана с напускането на Хармония.
	Хал знаеше, че заради Кор Тап и ремонтния завод за космически кораби Ахрума разполагаше с търговски космодрум, който бе по-голям дори от този на Крепост — града, където кракът му за пръв път стъпи на Хармония; само че ако речеше да се опита да уреди отпътуването си, без да знае къде да отиде и кого да види, когато стигне до терминала, за него всеки космодрум щеше да бъде най-опасното място.
	Ако въпросната жена бе в състояние да му помогне, шансът щеше да се окаже на негова страна. Тя не би могла да има и най-беглата представа, че той се е свързал с нея без одобрението и заповедта на Рух. Може би щеше да мине седмица или повече, преди слухът за разделянето на отряда да стигне до ахрумските партизани. От друга страна, неговото име и външният му вид би следвало да са й познати, тъй като той беше един от войните под командването на Рух.
	Изключи контролния екран, включи пътния часовник и като избра маршрута си към града, излезе на шосето и зави надясно.
	Шофира половин час, преди да забележи какъвто и да било признак за друго движение по пътя. Вече бе минал над четиридесет километра и караше по едно двулентово шосе, което водеше горе-долу към Ахрума. За камиона товарът, които можеше да затрудни девет магарета, бе лек и машината бръмчеше с разрешената военна скорост от осемдесет километра в час. Ако нямаше някакви пречки, след три часа можеше да очаква, че ще стигне до града.
	Докато караше, тъмнината го обви и тъй като околните места бяха станали по-населени, от двете страни на пътя разцъфна изкуствено осветление, което й се противопостави. Хал седеше самичък в кабината над перките, чийто наподобяващ дишане рев се намаляваше от звукоизолацията на камиона до равномерно меко сумтене, и осветлението на контролния панел меко блестеше под сякаш замъгленото предно стъкло. Вниманието му започна да намалява поради липсата на този емоционален натиск, който по-рано го бе държал нащрек. Тялото и умът му се отпуснаха и същевременно съзнанието, че има треска, главоболието и умората, които го налитаха като вампири, взеха да стават все по-остри и по-остри.
	За пръв път Хал беше в състояние да измери дълбочината на собственото си изтощение и болест и онова, което откри, го стресна. От момента, в който се разделеше с Аталия Макнотън, до мига, в които се озовеше в безопасност на борда на кораба, който щеше да го откара на някой друг свят, той трябваше да бъде съвършено бдителен и да разполага с кажи-речи цялата си сила. Партизаните в Ахрума можеше и да не разберат, че е напуснал отряда, ала Хал имаше на разположение не повече от дванадесет часа, преди местната милиция да узнае това, Все пак той съзнателно се беше държал със своите пленници така, че да им стане ясно, че отвличането на техния камион е самостоятелна акция.
	Може би щеше да е по-разумно, преди да си опита късмета на космодрума, да види дали Аталия ще успее да му осигури няколко часа безопасен сън в нейното жилище. Поне до сутринта той щеше да бъде в относителна безопасност. От друга страна, ако успееше да използва същите тези последни нощни часове, за да стигне до космодрума и да си купи билет, без до го заподозрат, вероятно щеше да ги оползотвори по-добре. На борда на някой междузвезден кораб би могъл да спи, колкото му се ще.
	Умът и тялото му натежаха много. Налагаше се да напряга очите си, за да ги фокусира върху излъсканата лента на шосето, което сякаш се разстилаше безкрайно пред фаровете му. Още веднъж обмисли дали да задейства онзи свой рефлекс, който му позволяваше да се самоизцежда, и още веднъж се отказа от това. Щеше да е лесно и изкусително да го направи, ала в крайна сметка Хал щеше да пропилее много енергия, а неговата бързо се изчерпваше. Включи повторно контролния екран и проучи плетеницата от пътища, която се простираше пред него до края на града. Бързо поглъщаше километрите по празното шосе, ала този вид пътуване бе към края си. Наближаваше времето, когато щеше да му се наложи да си намира пътя през покрайнините на града само по картата и крайпътните надписи чак до вратата на Аталия. Не можеше да си позволи, когато е толкова близо до целта, да спира и да моли да го упъти някой, който по-късно би могъл да го идентифицира.
	Нощта се превърна в непрестанно размазано петно от слабо осветени кръстовища и улични табели. Хал си намери известно убежище, като се съсредоточи в пътя пред себе си — тъй както бе направил няколко дни по-рано, когато му бе нужно да разсъждава ефективно, за да стигне до някакво решение през мъглата от болестта и умората, и погледът му донякъде се проясни. Рефлексите му се забавиха и той съответно подкара по-бавно камиона, като зашофира толкова предпазливо, колкото можеше, така че да не привлече нечие внимание към един военен шофьор, който като че ли се движи неестествено предпазливо. Времето, от което бе имал предостатъчно, започна да се изчерпва. Той провери пътния часовник и видя, че шофира вече близо шест часа. Светещите цифри на часовника, който гледаше, придобиха само академично значение. От субективна гледна точка времето в кабината му се виждаше хем безкрайно, хем само няколко минути.
	Най-накрая се усети, че шофира машината по един тесен път от обгорена до стопилка земя, който минаваше през пущинака на някакво тъмно предградие — наполовината от малки ферми, наполовината от паянтови вилички или неголеми работилници. В сградите, които отминаваше, нямаше никаква светлина, докато камионът не стигна до нещо като изоставен склад със забележително висока и наглед нова телена ограда и невидима за окото обширна ивица земя зад нея. Единият ъглов прозорец на зданието светеше.
	Хал спря камиона и вдървено излезе от него. Отиде до затворените и заключени порти на оградата и погледна оттатък. На осветения прозорец нямаше перде, ала разстоянието дотам бе прекалено голямо, за да забележи дали вътре има някой. Огледа портите за някакво съобщително средство или звънец, за да оповести за пристигането си, ала не намери нищо.
	Докато стоеше, се чу ръмжене и лай и два тъмни кучешки силуета се впуснаха откъм вътрешната страна на портите, като вдигнаха насреща му див шум. Хал се ококори. На Хармония кучетата, също като конете, обикновено не можеха да се размножават, особено пък ако бяха толкова големи. Изглеждаше по-вероятно такава двойка да е отгледана от епруветъчни ембриони на земни животни, докарани тук с космически кораб, а подобна покупка представляваше прекалено голям разход за толкова малко и бедно на вид предприятие, каквото изглеждаше това тук. Хал зачака. Може би лаят щеше да привлече вниманието на някой отвътре.
	Никой обаче не дойде, а времето — неговото време, което сега бе също тъй ограничено, както и силата му, — изтичаше. Той обмисли дали да не се върне в камиона и просто да не го вкара през затворените порти. Това обаче едва ли би била подходящата увертюра към един призив за симпатия и помощ от страна на Аталия Макнотън, ако разбира се, това наистина беше нейният адрес. Вместо това Хал седна със скръстени крака от тази страна на портите и захвана да напява на кучетата с мек, треперлив фалцет.
	Известно време кучетата продължаваха яростно да лаят. После в шума, който вдигаха, се появиха интервали и гръмогласният им лай позатихна, като се изпъстри с изскимтявания. Накрая те напълно замлъкнаха.
	Хал продължи да напява, сякаш те изобщо не се намираха там.
	Кучетата взеха да скимтят по-начесто и неспокойно зашариха напред-назад. Първо едното, а сетне и другото приседна на задните си лапи. След няколко минути едното повдигна муцуна към все още тъмното небе и леко простена. Стенанието се удължи и засили, като премина във вой с цяло гърло. След секунда и другото куче също повдигна муцуната си и леко зави.
	Хал продължаваше да напява.
	Воят на кучетата набираше сила. Скоро те започнаха да нагаждат гласовете си по неговия почти в хармония, все тъй седнали от другата страна на портите. Времето течеше и изведнъж в тъмната предна страна на сградата близо до прозореца се открехна процеп, от който към оградата като ветрило се разпръсна бяла фотохимична светлина. Кучетата замлъкнаха.
	Нечия тъмна фигура в панталони засенчи новопоявилия се блестящ отвор и тръгна през двора към вратата, носейки фенерче в едната ръка и нещо късо и дебело в другата. Когато наближи, светлината се насочи към лицето на Хал и го заслепи. В очите му заигра само едно светло петно. Човекът приближи и спря достатъчно наблизо, така че ако прътите на портите не се препречваха между тях, Хал би могъл да го сграбчи.
	— Кой си ти? — гласът бе женски, но дълбок.
	Хал бавно и тежко се изправи на крака. Кучетата от другата страна на оградата също станаха, приближиха до портата и мушнаха черни носове между тръбите, облизвайки несъзнателно челюсти, като сегиз-тогиз проскимтяваха.
	— Хауард Иманюелсън — отвърна той, заслушан в ехото на собствения си глас — дрезгаво и грубо в мрака, — от отряда на Рух Тамани.
	Светлината се спря върху него.
	— Назови пет човека, които са от този отряд — нареди гласът. — Петима освен Рух Тамани.
	— Джейсън Роуи, Хайдрик Фалт, Тала, Джоралмон Трой… Еймъс Раджа.
	Светлината не помръдна от очите му.
	— Нито един от тия не е помощник-командирът на този отряд — обади се гласът. — Кажи му името.
	— Аз съм помощник-командир съвместно с Хайдрик Фалт — рече Хал. — Двамата заедно изпълняваме тази длъжност. Джеймс Дете-на-Бога е мъртъв.
	За кратък миг светлината остана неподвижна. После се отмести от него към камиона, оставяйки го с разширени зеници в мрака.
	— А това? — обади се гласът след малко с все същия тон.
	— Това е нещо, за което ми трябва твоята помощ — отвърна Хал. — Трябва да се отървем от камиона. Товарът му е друго нещо. Виждаш ли…
	— Остави — отсреща се чу звук от отключване на портите. — Вкарай го вътре.
	Хал се извърна и докато очите му се приспособяваха към тъмнината, намери криво-ляво пътя към кабината на камиона и се качи вътре зад пулта за управление. Без да включва повторно фаровете, той мина през вече отворените порти и спря току пред постройката. Когато отново слезе от кабината, двете кучета нерешително го приближиха, душейки крачолите и чатала на панталоните му.
	— _Назад_ — обади се гласът и двете животни леко се отдръпнаха. — Влез вътре, за да те огледам по-добре.
	Вътре зрението му постепенно се приспособи към ярко осветеното помещение зад прозореца, което изглежда представляваше наполовина канцелария, наполовина жилищна стая — безукорно подредено, ала някак си без онова усещане, че не можеш да си позволиш да пипнеш каквото и да било, което често съпровожда подобна спретнатост. Двамата стояха и се изучаваха един друг. Тя бе в средата на тридесетте, а може би и доста по-възрастна, с изправена стойка, широки рамене, хубаво лице с широки кости, тежка чуплива и късо подстригана коса, която бе толкова тъмнокафява, че изглеждаше почти черна. Кожата под тази тъмна коса изглеждаше като мляко и напомни на Хал за едно лице от камея за пръстен, в което някога, когато бе много млад, се беше влюбил. Очите й също бяха кафяви и широко поставени, устата — широка и с тънки устни. Въпреки че двете почти в нищо друго не си приличаха, тя притежаваше почти същия унищожително прям поглед, който Хал бе забелязал у Рух, ала за разлика от Рух предизвикателството в нейното присъствие беше почти изцяло физическо.
	— Ти си болен — каза тя, след като го проучи. — Седни.
	Той се огледа, видя зад себе си един тапициран стол и тежко се отпусна на него.
	— Казваш, че Джеймс е мъртъв? — тя все още стоеше надвесена над него.
	Хал кимна.
	— От близо седмица и половина милицията ни преследва по петите — отговори той, — и всички хванахме някаква белодробна болест. Джеймс стигна дотам да не може да продължи с нас. Той настоя да предприеме еднолични ариергардни действия, за да даде на отряда време да промени посоката си на движение. Аз му помогнах да заеме позиция…
	На ум му дойдоха думите, които Дете-на-Бога му бе казал да предаде на Рух и на отряда, и Хал ги повтори пред жената.
	Тя остана права близо минута, след като той привърши, без да каже нищо. Очите й бяха потъмнели, при все че изражението й не се бе променило с нищо друго.
	— Аз го обичах — рече тя най-накрая.
	— Рух също — каза Хал.
	— Рух му беше като внучка — отвърна жената. — Аз го обичах.
	Тъмнината в очите й изчезна.
	— Ти ли си Аталия Макнотън? — запита Хал.
	— Да — тя се взря през прозореца. — Какво има в камиона?
	— Торби изкуствен тор и други материали за взрива, който Рух планира да използва, за да саботира Кор Тап. Можеш ли да ги скриеш?
	— Не тук — отговори тя, — но мога да намеря място.
	— Камионът трябва да изчезне — рече той. — Можеш ли…
	Тя сухо се изсмя. Смехът беше дълбок, също като гласа.
	— Това е по-лесно. Металните му части могат да се нарежат и да се продадат на парче. Останалото може да се изгори — погледът й пак се спря върху него. — А ти какво ще правиш?
	— Аз трябва да се махна от планетата — каза Хал. — Имам кредитни ваучери и документи за самоличност — всичко, което е нужно. Просто ми трябва някой да ми каже как да си купя пропуск на тукашния космодрум.
	— Истински ваучери? Истински документи?
	— Истински ваучери. Документите също са истински — просто едно време са принадлежали на друг човек.
	— Дай да ги видя.
	Хал бръкна във вътрешния джоб на куртката си и извади дългия, сгънат надлъж пътнически портфейл, заедно с неговото съдържание. Аталия почти грубо го взе от ръката му и започна да прелиства документите.
	— Добре — рече. — Тук няма нищо, което да те свързва с някого от Ахрума. Никой чиновник ли не ги е виждал, откакто си напуснал Крепост?
	— Никой — отговори Хал.
	— Още по-добре — и тя му върна документите. — Аз лично нищо не мога да направя за теб, но ще те изпратя при човек, от когото вероятно — забележи, вероятно е безопасно да купиш пропуск. Не е толкова безопасно обаче да му довериш какво си правил, след като си отишъл при Рух.
	— Разбирам — той пак пъхна портфейла във вътрешния си джоб. — Мога ли да се свържа с него по туй време?
	Тя го изгледа толкова откровено, че беше почти брутално.
	— Би могъл — отговори. — Само че ти си на няколко крачки от припадъка. Изчакай до сутринта. Междувременно аз мога да ти дам някои неща, които да потиснат тая инфекция и да ти осигурят сън.
	— Никакво приспивателно… — думите излетяха като забравена реакция от годините, прекарани под напътствията на Уолтър Наставника. — Какъв вид медикамент имаш предвид за инфекцията?
	— Само имуностимуланти — рече тя. — Не се безпокой. Нищо, което да направи нещо повече от това да предизвика производството на антитела.
	Тя се полуизвърна да излезе, но сетне пак застана с лице към него.
	— Какво направи на моите кучета? — запита тя.
	Той смръщи вежда — беше едва ли не прекалено изтощен, за да мисли.
	— Нищо… Искам да кажа, че не знам — отговори Хал. — Просто им говорих. Можеш да го направиш с всяко животно, ако действително го мислиш. Трябва само да започнеш да издаваш с устата си такива звуци, които приличат на техните, като се съсредоточаваш върху значението на онова, което искаш да им кажеш. Аз просто се опитах да им кажа, че не съм враг.
	— Можеш ли да го правиш с хора?
	— Не, това не става с хора — той успя да изцеди една лека усмивка от своето изтощение и след секунда добави: — За съжаление.
	— Да, за съжаление — потвърди Аталия. Сетне се извърна. — Стой тук. Аз ще ти уредя нещата.


>	Десета глава

	Събуди се внезапно, като по някаква причина, която в момента не бе в състояние да си припомни, съзнанието му се върна изведнъж. Сетне сякаш се взриви от мисълта, че се е оставил да го убедят да заспи, вместо да продължи пеша до онзи човек, дето можеше да му продаде изходящ пропуск от Хармония.
	За момент той остана да лежи полубуден на леглото, което му бяха дали, чувствайки се разсъблечен и гол, също така самотен и изгубен, както се беше почувствал онзи миг преди четири и половина години, когато бе обърнал гръб на сенките от своята тераса и тленните останки на Уолтър, Малачи и Авдий. В този момент между подсъзнанието и пълната пробуденост той отново беше момче и също така самотен, както някога. Под тежкия товар на умората и треската, които го държаха в прегръдките си, у него се надигна непреодолимо желание да се свие на кълбо, отново да зарови глава под завивките и да се оттегли от този свят в топлия и вечен момент, който току-що бе изоставил.
	Само че подобно на долетял нейде отдалеч едва доловим рязък глас някакво усещане за неотложност го заразубеждава да не заспива повторно. Закъсняваш…, вече закъсняваш…, говореше неговият ум и чувството за опасност го измъкна като тежка риба от дълбините към пълното съзнание. Хал приседна, втренчен в мрака, и накрая различи една слаба ивица от нещо като осветление някъде под равнището на очите и на два-три метра от себе си. Определи нещото като светлина, която се процежда под някаква затворена врата.
	Изправи се на крака, заопипва в тъмното за вратата, намери бравата и я отвори. Озова се в полутъмнен коридор, осветен от една лампа в далечния му ъгъл. Тя хвърляше слаба светлина върху стените и пода, на който бе застанал. Тръгна към светлината, сви зад ъгъла и влезе в стаята, където за пръв път бе застанал лице в лице с Аталия Макнотън — стая, която зората осветяваше през незатъмнения прозорец с антисептична светлина.
	— Аталия Макнотън? — гласът му се разнесе и замря без отговор.
	Закрачи към другата врата, която имаше в стаята, освен входната и я отвори. Зад нея имаше малък кабинет, натъпкан с документи и миниатюрно бюро, зад което сега седеше Аталия и говореше на екрана на един телефон. Тя изключи телефона и погледна към Хал.
	— Значи се събуди сам — рече тя. — Добре, нека те информирам, да те нахраня и да те напътя.
	Когато след четиридесет и пет минути той мина през направените от железни тръби порти, седнал в един лекотоварен камион до нея, машината на милицията беше изчезнала от двора. Той не запита за нея, а Аталия не му и предложи никакви сведения. Тя шофираше мълчешком.
	В този момент той самият нямаше особено желание за разговор. Няколкото часа почивка бяха успели единствено да го накарат да осъзнае колко е прибързан и уморен. Всички клетки в тялото му крещяха в един глас да им даде възможност да си починат и да се излекуват. Имуностимулантите вътре в него се бяха заловили здраво на работа и треската беше понамаляла едва-едва. Гърлото и гърдите му горяха, макар че сега Хал беше овладял непреодолимия порив да се закашля чрез научените от Уолтър методи и се чувстваше благодарен за това. Нямаше никакво желание да привлича внимание към себе си с болезнени звуци, които биха могли да накарат всеки, които го доближи, да му обърне специално внимание.
	Аталия му беше предложила също и болкоуспокояващи и други обикновени стимуланти. Само че и едните, и другите щяха да възпрепятстват собствения му умствен контрол, чието влияние върху отслабналото му тяло, той бе в състояние да преценява по-точно, отколкото реакцията си спрямо лекарствата. Така че след като й отказа, тя незабавно се насочи към проблема как да го свърже с човека, който можеше да му продаде тъй нужния му междупланетен пропуск. Човекът се казваше Адион Корфуа. Той не беше родом от Хармония, а беше фрайландец. Дребен транспортен представител, който не продаваше междусветски пропуски сам, но познаваше брокери, от които можеше да се купят отказани билети, или билети, които не са били взети в установения законен срок, или за известна надбавка, или с отстъпка, в зависимост от местоназначението и искането на купувача.
	— Ще те откарам до едно място близо до космодрума — каза Аталия на Хал. — Оттам можеш да хванеш автобус.
	След това трябваше само да следва указанията, за да стигне до транспортното дружество, с което работеше Корфуа.
	Утрото се беше развиделило сухо и студено, с лек ветрец, плътна облачна покривка, но без никакви изгледи за дъжд. Беше сив и тежък ден. Непосредствено преди да остави Хал на спирката, където щеше да хване автобуса, Аталия привлече вниманието му към една стегната жълто-кафява чанта зад седалката. Хората, които се занимаваха с междусветски договори за работа, ги носеха в такива чанти.
	— Всички договори вътре са законни — рече Аталия, — но те са на работници, които вече са се върнали. Те няма да издържат на една проверка от страна на работодателите, но за инспекция на място са непробиваеми. Ще кажеш, че извършваш внезапна и неочаквана куриерска обиколка. От теб зависи да измислиш направлението, някой работодател там и такава ситуация, която спешно да изисква копия от договорите.
	— Промишлен саботаж — каза Хал, — унищожи някои файлове в една клирингова банка за междупланетен персонал на света, където отивам.
	— Много добре — кимна Аталия, като за момент му хвърли един поглед, а сетне пак насочи очи към шосето, по което пътуваха. — Как се чувстваш?
	— Ще се справя — отвърна той.
	Стигнаха до автобусната спирка. Когато Хал излезе, тя му подаде чантата. Застанал на тротоара на спирката с чантата в едната ръка, той се обърна и я погледна.
	— Благодаря ти — рече той, — поздрави Рух и останалите от отряда, когато ги видиш.
	— Добре — отвърна тя. Очите й отново бяха помрачнели. — Късмет.
	— Късмет и на всички ония, на които Джеймс изпрати своето послание — допълни Хал.
	Изречените думи прозвучаха някак си не на място на острата, прозаична дневна светлина. Аталия не отговори, а се облегна на своята седалка и натисна бутона, който затвори вратата помежду им. В момента, в който тя подкара камиончето, Хал се извърна и тръгна към мястото, където щеше да се качи на автобуса.
	Двадесет минути по-късно Хал вече стоеше пред общия щанд на транспортната компания, с която работеше Адион Корфуа.
	— Корфуа? — повтори мъжът на щанда. Натисна няколко бутона, взря се в екрана пред себе си, а сетне отмести очи към едната страна на помещението зад гърба си, където бяха наредени няколко бюра. — Днес трябваше да е тук, но още не е дошъл. Защо не се настаните на неговото бюро? На втория ред третото от стената.
	Хал отиде там и седна на стола зад посоченото бюро. Това не беше плаваща седалка, а нетапицирано кресло от естествено дърво с права облегалка, което очевидно бе проектиран тъй, че посетителите да не се заседават особено дълго. При сегашното му физическо състояние за Хал обаче беше добре дошло дори само да приседне, а не да стои прав. Ето защо той седна, оставяйки се на ръба на задрямването, а след няколко минути шумът от стъпки зад гърба му го разбуди напълно. Облегна се назад и видя едър мъж на четиридесет и няколко години, с леко наднормено тегло, пищни черни мустаци и оплешивяваща глава, който се настаняваше на тапицираната плаваща седалка зад бюрото.
	— Какво мога да направя за вас? — запита мъжът, който трябва да беше Адион Корфуа. Усмивката му едва ли му костваше големи усилия. Малките сини очички бяха с широки зеници и когато срещнаха очите на Хал, застанаха неестествено неподвижно.
	— Трябва ми пропуск за Екзотиките — отвърна Хал, — за предпочитане е за Мара. _Веднага!_
	Той вдигна чантата с договорите от пода, за да я покаже за кратко над бюрото, и пак я пусна на пода.
	— Трябва да предам някои документи.
	— Какъв е кредитът ви? — запита Корфуа.
	Хал извади пътническия си портфейл и измъкна от него един генерален ваучер за междузвезден кредит, в който имаше предостатъчно средства, за да стигне до назованото местоназначение. Той подаде документа на Корфуа.
	— Ще струва скъпо — бавно каза Корфуа, докато проучваше ваучера.
	— Зная колко може да струва — каза Хал и направи необходимото усилие да се усмихне на Корфуа, тъй като онзи го погледна над ваучера. Аталия му беше казала приблизително, колко щеше да му поиска агентът за пропуск за Мара. При сегашното си трескаво и изтощено състояние Хал нямаше никаква сметка да се пазари, ала ако се покажеше твърде незаинтересован от цената на пътуването, това щеше да го направи подозрителен в очите на другите.
	— Какъв е проблемът? — Корфуа остави документите на бюрото.
	— Някои документи там са били унищожени при промишлен саботаж — отвърна Хал. — Нося резервните.
	— О? Какви документи?
	— Това, което ме интересува от вас — отвърна Хал, — е да намеря пропуск.
	Корфуа сви рамене.
	— Нека поговоря с някои хора — каза той и стана от бюрото, като взе идентификационната карта на Хал и ваучера. — Веднага се връщам.
	Хал също стана и ловко взе документите от ръката на другия.
	— Те няма да ви трябват — рече той, — а аз имам да свърша някои неща. Ще се срещнем до централната будка за вестници на летището след двайсет минути.
	— Ще ми отнеме повече време… — подхвана Корфуа.
	— Не би трябвало — заяви Хал. Сега, когато вече бе преплел шпага с другия мъж, главата му се проясни и някогашното му обучение го подкрепи и поведе. — Ако отнеме повече време, може би ще се наложи да потърся някого другиго. Ще се видим при будката след двайсет минути.
	Той му обърна гръб и излезе от транспортното дружество, без да изчаква съгласието на другия. Щом мина през изхода и се оказа извън полезрението на хората вътре, Хал поспря и за секунда подпря рамо на стената. Адреналиновият прилив, който за момент го беше оживил, беше замрял също тъй бърже. Чувстваше се слаб и трепереше. Ризата под сакото на кафявия официален костюм, с който го беше снабдила Аталия, бе подгизнала от пот. След секунда Хал се изправи, пъхна обратно документите в портфейла и продължи нататък.
	На космодрума бе най-сигурно за него. Така му бе казала Аталия, макар че не беше необходимо да му го напомня. Той трябваше непрекъснато да се движи. Ако застанеше на едно място или седнеше някъде, можеше да почнат да го оглеждат. Докато вървеше, той просто бе още един човек от непрекъснато прииждащата тълпа от лица и тела, в която дори за обучени наблюдатели накрая всички започваха ужасно да си приличат.
	Ето защо Хал тръгна през лабиринта от вътрешни улички, магазинчета и постройки почти напосоки. Половината от терминала на космодрума беше зает от Търговския център, който изглеждаше като малко градче под един общ покрив. Другата половина представляваше промишлен комплекс, занимаващ се с поддръжката, поправката и окомплектоването както на идващите отвън кораби, така и на онези, които се изработваха в захранвания от Кор Тап Окомплектовъчен център, който се намираше само на няколко километра оттук. Дори след триста години междузвездни пътувания корабите с фазов преход, дори и най-малките куриерски съдове, бяха масивни и неудобни посетители за която и да било планетна повърхност. Тези, които се приземяваха тук, разбира се, изобщо не попадаха пред очите на тълпящите се в Търговския център хора. Въпреки това съзнанието за тяхната близост и с това напомнянето за чудовищните междузвездни разстояния отвъд атмосферата на Хармония смачкваха човешката самооценка и създаваха някакво лилипутско усещане не само у тълпите, изпълващи Търговския център, но и в архитектурата и обзавеждането, което ги заобикаляха.
	Хал бродеше из Центъра именно с такова усещане, върху което се наслагваха протестите на неговото болно и преуморено тяло, заедно с изнервеното съзнание на преследвано животно. Беше се изложил на усещането, че стои пребит и гол сред множество врагове като предател на всички, които са му се доверявали. За да спаси живота на хората от отряда Хал бе поел върху себе си бремето да отдели от тях не само себе си, но и материалите за експлозива. На практика той беше предал останалите, тъй като знаеше, че и двете му действия не биха получили одобрението на Рух, ако я беше попитал. Сега единствено късметът би могъл да свърже отряда с онова, което той беше пренесъл с камиона, и да доведе до успешен край планираната задача.
	Само че, алтернативата би била смъртта на всички останали, а след саможертвата на Джеймс Дете-на-Бога Хал бе осъзнал, че не е в състояние да се изправи пред перспективата за още мъртъвци сред тия хора, с които се бе сближил.
	Може би не беше прав да вземе нещата в свои ръце, ала изглеждаше, че няма друг избор. Само дето, никога в живота си Хал не се беше усещал толкова сам — толкова сам, че всъщност една част от него бе леко изумена, че той все още има воля да се противи на пленничеството, контрола и може би на смъртта. Той обаче все още продължаваше да се съпротивлява — инстинктивно и поради самата си същност. Под затъпяващата го изнемога, болестта и тъгата от раздялата с първите хора, с които от смъртта на неговите възпитатели насам Хал беше започнал да се чувства наистина като у дома — под безнадеждността на настоящото му положение — един инстинкт за съпротива, който бе напълно независим от него, гореше равномерно и стабилно с ожесточението на запаления фосфор.
	Той се отдръпна от водовъртежа на своите мисли и чувства, който го засмукваше навътре в самия него. Почти беше дошло времето да се срещне с Адион Корфуа при централната будка.
	Хал отиде до края на вътрешната уличка, на която се намираше, и направи справка с картата на Центъра. Беше на разстояние, отговарящо на два градски квартала, от големия централен площад, заобиколен с тротоарни кафенета и пълен с растения и фонтани, на който се намираше будката.
	На една пресечка той влезе в някакъв магазин за дрехи, за да си купи синьо сако и сива барета с кройката, която помнеше, че бе видял на Нова Земя, когато сменяше космическите кораби на път за Коби. Щом излезе от магазина, Хал изхвърли в една малка пещ за унищожаване на отпадъци кафявото сако, което носеше при срещата си с Корфуа. Изгърби се, за да намали ръста си, тръгна към площада и започна нехайно да се разхожда по него, като с крайчеца на окото си наблюдаваше будката и хората, които се трупаха около нея.
	Корфуа беше там. Той стоеше до нейната стена и очевидно беше погълнат да чете новинарското издание, което бе купил току-що. Около агента имаше малко пространство без хора, като най-близко до него стоеше един мъж със зелен анцуг, който преглеждаше екран със списъци на книги. Хал, който беше възнамерявал да продължи по площада, ако не завари там Корфуа, сви пак по улицата на следващия ъгъл. Заобиколи целия квартал и се върна на площада на следващия ъгъл, след което тръгна в противоположна посока на онази, в която щеше да върви, ако не беше завил по улицата.
	Адион все още бе там и все тъй изглеждаше, че чете. Мъжът със зеления анцуг продължаваше да гледа екрана. Около тях все тъй имаше малко пространство, в което нямаше никой друг.
	Хал продължи напред. Сега, когато подозренията му се бяха потвърдили, очите му откриха още пет души, четирима мъже и една жена, застанали около будката, които не приличаха по маниери и движения на тълпата на площада.
	Движенията във всички тълпи, му бе обяснявал Малачи, попадат в общи модели, които постоянно се променят, ала тези модели са свързани помежду си. Отначало старият дорсай бе обучавал младия Хал с калейдоскоп — тръба с въртящ се край, която при завъртане преподреждаше цветни триъгълничета, наблюдавани през призма, като стоеше с него на един балкон, надвиснал на централния търговски площад в Денвър, който много наподобяваше този. Накрая настъпи ден, когато щом погледнеше надолу, Хал можеше веднага да определи всички хора, наети от Малачи, за да се правят на наблюдатели на площада. Така че, Хал беше започнал да разпознава тези, които не попадаха в нормалните модели не поради някакви характерни действия или поради тяхната липса. Накрая те, субективно казано, сякаш му се набиваха в очите така, както по някакъв цялостен начин фалшивостта на една подправена картина се набива от пръв поглед в очите на експерта, който познава отблизо творбите на имитирания художник.
	И сега петимата, които се бяха пръснали на различни места по площада, се набиха в очите на Хал измежду заобикалящите ги хора. Спокойно можеше да има и други, седнали на масичките в кафенетата, които при по-внимателен оглед той вероятно би забелязал; сега обаче Хал беше открил всичко, което имаше нужда да знае. Той продължи нехайно, ала сви веднага още на същия ъгъл, на който бе излязъл от площада преди това. После взе да върви колкото бързо можеше, без да привлича вниманието.
	Ризата под сакото му отново се овлажни от пот. Това бе потта на напрежението и изтощението. Очевидно цялата област около Ахрума вече беше предизвестена, а снимката му дадена на всеки продавач на междузвездни пропуски и особено на такива като Корфуа, който вероятно работеше достатъчно близо до границата на закона, така че да бъде познат на местната полиция. Щом го разпознаеше, ако искаше да спаси собствената си кожа, Корфуа нямаше друг избор освен да извести милицията.
	В този миг целият Търговски център и вероятно целият космопорт сигурно се намираха под наблюдение, а него го издирваха. Единственият висящ въпрос бе дали Хал би могъл да стигне до входа на терминала и да избяга оттам, преди онези, които го търсеха, да го забележат въпреки новото сако и баретата и да го хванат.
	Хал продължи да върви бързо, но не чак толкова бързо, че да привлича ненужно внимание. Мина покрай близо дузина мъже и жени, които идентифицира като аномалии в моделите на движение край себе си, ала дали всички те се оглеждаха за него, или за някой друг, не беше ясно. След няколко минути той сви зад последния ъгъл и пред него изникна един от изходите на космопорта, зад който отвън се виждаше предният край на редицата автобуси за центъра на Ахрума.
	Четирима милиционери в черни униформи проверяваха документите на всички, които влизаха или излизаха през този изход.
	Още щом ги забеляза, Хал автоматично промени курса си, така че вместо да се отправи направо към изхода, се насочи встрани от него. Както вървеше напред, продължи да увеличава ъгъла на отклонението си, докато маршрутът му не се превърна в дъга, която го отведе по един успореден на фасадата на терминала коридор.
	Изкуши се отново, та ако ще само за минута-две, да почерпи от адреналиновите си запаси — просто за да забрави за кратко физическите си проблеми, които гръмко изискваха да им обърне внимание. Само че Хал добре съзнаваше колко малко сили са му останали. Той с усилие отхвърли съблазнителната мисъл за анестезията от самоотравяне и сурово се накара, както вървеше, да обмисли положението със сега замъгления си и осветяван от треската ум.
	Той си напомни, че врагът, срещу когото се изправяше, не е милицията, а самият Блейс Аренс. Милицията беше само инструмент. Вероятно Блейс се боеше от него поради някакви не съвсем обичайни причини, иначе Другите не биха положили толкова много усилия, за да го заловят. Целта им очевидно беше неговото пленяване, а не смъртта му. На Коби, Блейс можеше да си осигури унищожението му, като просто уреди смъртта на всички хора в мините, където подозираше, че се намира Хал. Според онова, което Хал винаги бе знаел, използването на подобни кървави методи с цел да се постигне относително малък резултат не беше неприсъщо за човек от Другите.
	Следователно Блейс го искаше жив поради някакви специални съображения. Ето защо, целта на Хал пък би следвало да бъде или да предотврати пленяването, или да го направи колкото се може по-безполезно. Ясно бе, че в това състояние, в което се намираше — без приятели, сам и болен, той нямаше почти никакъв шанс да се измъкне от космопорта, без милицията да го залови. Имаше някои неща, които той можеше и щеше да опита, обаче трябваше да приеме факта на своето залавяне, поради което въпросът беше да го направи колкото е възможно по-трудно, но и случайно.
	Единственият начин за това беше да стори тъй, че кредитните ваучери и идентификационните документи, които му даваха възможност да се прехвърля от един свят на друг, да не му бъдат отнети при залавянето — така че ако извадеше късмета да се измъкне на свобода от Блейс и неговите хора, да може да си ги върне, а заедно с тях и средствата да избяга на друга планета.
	Все още мъчейки се да измисли някакъв начин да го направи, Хал не обръщаше особено внимание къде върви, като свиваше по улиците наслуки. Намираше се само на половин пресечка от площада, където трябваше да се срещне с Корфуа, когато изведнъж зърна редица черни униформи на по-малко от една пресечка разстояние. Те тъкмо пресичаха улицата и вървяха право към него.
	Бяха започнали да претърсват вътрешността на терминала или поне на Търговския център заради него. Мисълта за мобилизирането на толкова войници, колкото бяха необходими за изпълнението на подобна задача, го накара с потреперване да осъзнае по-ясно от всичко друго колко много власт притежаваха Другите тук, на Хармония. Той нехайно поспря, за да хвърли поглед в едно магазинче, покрай което минаваше, взря се за секунда, сетне също тъй нехайно се обърна и тръгна обратно натам, откъдето бе дошъл.
	Направи го и ускори крачка. Стигна до края на улицата и се обърна наляво, оглеждайки се за някоя пощенска будка. Две пресечки по-нататък намери една. Малката сума, получена срещу един от тукашните хармонийски ваучери, с които го бяха снабдили като член на отряда, накара един процеп в будката да пусне голям и вече щампован със знаците на местната поща плик. Хал бърже извади документите от вътрешния джоб на сакото си, пъхна ги в плика и го запечата. После го адресира „Амид, Връзка с Историческия факултет, Университет на Сета“. Най-отдолу с главни букви написа „ДО ПОИСКВАНЕ“. Един екран на стената на будката му даде адреса на местното консулство на Мара в Ахрума. Запомни го, докато будката го отпечата върху неговия плик. После Хал плъзна запечатания и адресиран пакет върху пощенския поднос на будката, а той го засмука с мека въздишка. Вече с празни ръце и за миг опиянен от триумфа, Хал се извърна от будката.
	Сега вече оставаше само да направи каквото му бе по силите, за да се измъкне от космопорта. Имаше нещо, което би могло да му позволи да си пробие с блъфиране или със сила път покрай милиционерите, които вардеха входовете и изходите на Търговския център. Хал може би щеше да успее да го стори, ако самият той се облечеше като милиционер — за предпочитане в униформата на висш офицер. Проблемът беше в това сред хората, които го търсеха, да открие някой офицер, чиито дрехи поне донякъде да могат да минат за негови собствени. Другата възможност — тази мисъл го връхлетя изведнъж — беше да отнеме документите на някой от мъжете в цивилно облекло, които бяха разположени по площада, и да се опита да излезе с тия документи и настоящото си облекло.
	Хал все още беше само на една пресечка от площада. Когато остави будката зад гърба си, у него за пръв път през този ден започна да се надига нещо подобно на ентусиазъм.
	— Ето го — той е!
	Беше гласът на Адион Корфуа. Хал се озърна и видя бледия висок мъж, който заедно с още двама души в цивилни дрехи и петима милиционери, идваше към него оттам, накъдето се беше наканил да върви той самият. Хал бързо се извъртя на пети и видя друга редица от милиционери, които тъкмо стъпваха на пресечката в края на квартала пред него.
	— Дръжте го! — изкрещя Корфуа.
	По тротоара зад гърба му затрополиха нозе, а милиционерите отсреща също се втурнаха към него. Хал се озърна вляво и вдясно, ала там нямаше нищо друго, освен нечупливите витрини на магазините. Той се реши и атакува униформената редица пред себе си.
	Хал почти успя да разкъса редицата и да се измъкне. Те не очакваха неговата атака и леко се поколебаха, когато го видяха да се задава. А и не бяха така добре тренирани като него. Налетяха отгоре му и щом наближиха, той се развъртя, като остави четирима на земята и още един, петия, все още на крака, но залитащ. Те обаче забавиха Хал достатъчно дълго, така че милиционерите отзад стигнаха до него и налетяха като рояк върху му, подпомогнати от ония членове на първата група, които бяха успели да се съвземат. Без никакво предупреждение моментният взрив на сила го изчерпи напълно. Те просто бяха прекалено много. Хал се свлече на земята, чувствайки за кратко дъжда от удари, който се сипеше върху него — отначало като тежки, а след малко като леки потупвания, докато след още малко изобщо престана да ги усеща.


>	Единадесета глава

	Когато се свести, Хал усети, че лежи по гръб върху някаква равна, твърда и студена повърхност, която леко вибрираше. Секунда по-късно разпозна ниския равномерен звук от напорните витла на камион, слушан отвътре на машината. Краката и ръцете го боляха и той се опита да ги размърда, само че те бяха вързани. Глезените, коленете и китките му бяха здраво стегнати едни към други. За момент той хвърли всички сили срещу това, което ги приковаваше на място, ала изобщо не можа да шавне. После пак се хлъзна в несвяст.
	Когато дойде в съзнание за втори път, все още лежеше по гръб, ала повърхността под него беше по-мека и неподвижна. Звукът на витлата също беше изчезнал. Ярката светлина, която блестеше в очите му, бавно се спускаше надолу.
	— Така е по-добре — каза един незабравим, резониращ глас, който Хал разпозна. — Сега свалете тия връзки от него и го изправете да седне.
	Невероятно грижливи пръсти отстраниха онова, което свързваше неговите китки, колене и глезени. Нечии ръце му помогнаха да седне и подложиха зад гърба му нещо, за да го държи изправен. Усети, че нещо го убоде в лявата ръка и това го стресна, ала не чак дотам, та да се издаде, че отново е на себе си. След по-малко от минута обаче през цялото му тяло се разляха топлина, енергия и благословено освобождаване от болката и неудобството.
	Заедно с това Хал схвана колко смехотворно е да се преструва, че не е в съзнание. Отвори очи и видя малка стая с голи стени, обзаведена като затворническа килия, и двама милиционери, застанали колкото е възможно по-далеч от тясната повърхност на леглото, където лежеше той. Видя също така и Блейс Аренс, който стоеше — висок и надвесил се отстрани над него.
	— Е, Хал — рече меко Блейс, — най-накрая имаме възможност да поговорим. Ако се беше идентифицирал тогава в Крепост, отдавна можехме да се разберем.
	Хал не отговори. Сега беше очи в очи с Другия. В него отново се надигна онова усещане за хладна решимост, което го беше овладяло преди близо четири години, когато се изправи пред факта, че вече не се намира на Последната Енциклопедия. Хал лежеше неподвижно и проучваше Блейс така, както Малачи го беше учил да прави с един противник, като изчакваше информация, въз основа на която да действа.
	Блейс седеше на една платформа до леглото му, чиято повърхност на усет приличаше на болнично легло, покрито само с не особено дебел дюшек. Когато Блейс бе тръгнал да сяда, там нямаше никаква платформа, а и той нито беше дал заповед, нито знак, който Хал да забележи. Въпреки това, когато тапицираната платформа беше потрябвала на Блейс, тя се бе оказала на място.
	— Редно е да ти кажа как се чувствам заради смъртта на твоите възпитатели — начена високият мъж. — Зная, че в момента не ми се доверяваш достатъчно, за да ми повярваш. Все пак би трябвало да чуеш, че никога и по никое време не съм имал каквото и да било намерение да нараня когото и да било в твоя дом. Ако имаше някакъв начин да прекратя онова, което се случи там, щях да го сторя.
	Той поспря, ала Хал не каза нищо. Блейс се поусмихна тъжно.
	— Нали знаеш, че аз съм донякъде екзотик — продължи той. — Аз не само не одобрявам убийството, но и не обичам каквото и да било насилие. Не мисля, че дори при нормални обстоятелства то може да бъде извинено по някакъв начин. Ще ми повярваш ли, ако ти кажа, че от тримата, които него ден бяха на терасата, имаше само един, който бе в състояние да ме изненада достатъчно, за да ме накара да изгубя контрола над положението за достатъчно дълго време, така че те да бъдат убити?
	Той отново млъкна и Хал отново не продума и дума.
	— Този човек — каза Блейс, — направи единственото нещо, което можеше да ме предизвика. Това беше твоят възпитател Уолтър и фактът, че той ме нападна физически — единственото действие, което аз съвършено не можех да предвидя. И то бе единственото, което беше в състояние да ми попречи да спра моите телохранители навреме.
	— Телохранители? — запита Хал. Гласът му бе така слаб и дрезгав, че той с мъка го позна.
	— Съжалявам — отвърна Блейс. — Сигурен съм, че ти мислиш за тях по друг начин. Само че каквото и да си мислиш, тяхното основно задължение там този ден беше само да ме защитават.
	— От трима старци — подметна Хал.
	— Дори от трима старци — отговори Блейс. — А и те не бяха за пренебрегване, именно тия трима старци. Те ликвидираха трима от четиримата ми телохранители, преди да бъдат спрени.
	— Убити — каза Хал.
	Блейс леко сведе глава.
	— Убити — повтори той. — _Усмъртени_, ако желаеш да използвам тази дума. Всичко, за което те моля, е да приемеш, че аз можех и щях да предотвратя случилото се, ако Уолтър не бе направил единственото нещо, което бе в състояние да разруши моя контрол над хората ми за онези една-две секунди, които се оказаха достатъчни, за да стане всичко това.
	Хал отведе поглед от него към тавана. Последва минута мълчание.
	— От онзи миг, в който си стъпил на наша земя — уморено рече Хал, — отговорността е била изцяло твоя.
	Лекарството, което му бяха дали, правеше болката и неуюта поносими, ала той все още се усещаше невероятно изтощен. Макар да бяха намалени, лампите отгоре силно бодяха очите му. Той пак притвори клепачи и чу гласът на Блейс над себе си, ала насочен надругаде.
	— Намалете още това осветление. Така е добре. Оставете го тъй. Докато Хал Мейн е в тази стая, не искам да усилвате или да намалявате осветлението, освен ако той не го пожелае.
	Хал отново отвори очи. Сега килията беше приятно затъмнена, но пък в полумрака Блейс изглеждаше, макар и седнал, още по-висок и заплашителен. По някакъв начин треската и лекарството в тялото на Хал правеха Другия да се издига над него нейде в безкрайността.
	— Имаш право, разбира се — отбеляза Блейс. — И въпреки това бих искал да се опиташ да разбереш моята гледна точка.
	— Това ли е всичко, което искаш? — запита Хал.
	Лицето на Блейс се сведе към него от невъобразимо високо.
	— Разбира се, че не — меко отвърна Блейс. — Аз искам да те спася, но не само заради самия теб, но и като нещо, с което да компенсирам ненужната смърт на твоите възпитатели, за която все още се чувствам отговорен.
	— И какво означава да ме спасиш? — Хал го погледна лежешком.
	— Означава — поясни Блейс, — да ти дам шанс да живееш живота, който ти е бил отреден по рождение, но само поради факта на твоя произход.
	— Като някой Друг?
	— Като Хал Мейн, свободен да ползва всичките си способности.
	— Като Друг — уточни Хал.
	— Ти си сноб, млади приятелю — отвърна Блейс. — Сноб и то зле информиран. Лошата информираност може и да не е твоя грешка, обаче снобизмът е. Ти си прекалено умен, за да се преструваш, че вярваш в някакви маскирани злодеи. Ако ние бяхме просто такива, то аз самият и другите хора като мен, — щяха ли повечето от населените светове да ни позволят да поемем управлението им по тоя начин?
	— Щяха, стига вие да сте били достатъчно способни да го направите.
	— Ти си сноб, млади ми приятелю — отвърна Блейс. — Дори да бяхме свръхмъже и свръхжени, дори ако бяхме такива мутанти, каквито на някои хора им харесва да мислят, че сме, то ние сме толкова малко на брой, че никога не бихме могли да контролираме толкова много хора, ако те самите не бяха пожелали да ги контролираме. И ти би трябвало да си по-добре осведомен, а не да мислиш за нас като за свръхчовеци или мутанти. Ние сме просто това, което сме, както и ти самият, щастливи от генетична гледна точка комбинации от човешки способности, които са имали и предимството на известно специално обучение.
	— Аз не съм като зае… — бдителността на Хал за момент беше приспана от дълбокия, топъл глас на Блейс и той бе забравил омразата си към него. Сега тя се върна с удвоена сила и от идеята, че двамата с Блейс си приличат, направо му се повдигна.
	— Разбира се, че си — възрази Блейс.
	Хал отмести поглед към двамата милиционери, които стояха зад Блейс. Най-накрая очите му се бяха нагодили към светлината, така че сега Хал видя, че единият е офицер. Като фокусира поглед върху лицето над знаците на яката, той разпозна Барбидж.
	— Точно така, Хал — каза Блейс, като хвърли поглед пред рамо. — Нали познаваш капитана? Това е Еймит Барбидж, който ще отговаря за теб, докато се намираш тук. Еймит — запомни, че аз специално се интересувам от Хал. Ти и твоите хора ще трябва да забравите, че той някога е имал връзка с един от отрядите. Нищо няма да му правиш — по никакви причини и при никакви обстоятелства. Разбра ли ме, Еймит?
	— Разбрах, Велики Учителю — отговори Барбидж. Докато говореше, той беше втренчил неотстъпно взор в Хал.
	— Добре — рече Блейс. — Сега искам да прекратите наблюдението на тази килия, докато не ви извикам, за да ме пуснете да изляза. Ако обичате, оставете ни, и двамата, и изчакайте в коридора, така че двамата с Хал да можем да поговорим насаме.
	Подофицерът до Барбидж се размърда, пристъпи с половин крачка напред и отвори уста. Без да измества очи от Хал, Барбидж постави длан върху черния ръкав на другия. Онзи се овладя и застана неподвижно, без да каже нищо.
	— Не се безпокойте — рече Блейс. — Аз съм в съвършена безопасност. Хайде, вървете.
	Двамата излязоха. Вратата на килията се затвори.
	— Виж какво — подхвана Блейс, като пак се извърна към Хал, — те това всъщност не го проумяват, а и не е честно да очакваме да го проумеят. Според тях щом някой друг човек ти се изпречи на пътя, най-разумното е да го премахнеш. Идеята, че ние двамата с теб сме относително маловажни сами по себе си, но имаме значение като приложни точки на страхотни сили, и се намираме в положение, при което тези сили имат значение… е, това е нещо, което надхвърля възможностите им да го проумеят. Ние двамата с теб обаче би следвало да разбираме подобни неща — а и да се разбираме един друг.
	— Не — каза Хал. Искаше да каже много повече, ала усилието изведнъж се оказа непосилно и той приключи с това, че просто повтори думата. — Не.
	— Да — заяви Блейс, гледайки го отвисоко. — Да. Опасявам се, че по този въпрос ще се наложи да настоявам. Рано или късно ти ще трябва да видиш нещата в истинската им форма и за теб самия е по-добре това да стане сега, а не по-късно.
	Хал лежеше неподвижно, втренчил се повторно в тавана отгоре наместо в лицето на Блейс. Гласът на високия мъж отекна в ушите му като някакъв меко звучащ фагот.
	— В светлината на жестоката действителност всички практични действия са въпрос на необходимост — каза Блейс. — Нещата, които ние — така наричаните Други хора — правим, са продиктувани от онова, което представляваме, и от положението, в което сме се озовали. А това положение е да бъдем единици сред буквално милиони обикновени хора и да имаме властта да превърнем живота си в тази ситуация или в рай, или в ад. Или едното, или другото — и само толкова. Тъй като никой от нас не може да избяга от избора, ако не изберем рая, неизбежно се озоваваме в ада.
	— Не ти вярвам — обади се Хал. — Няма никаква причина нещата да стоят така.
	— О, има, приятелю — меко възрази Блейс. — Такава причина има. Като оставим настрани нашите индивидуални дарби, нашето обучение и това, че се подкрепяме взаимно, ние сме също толкова човеци, колкото и милионите около нас. Ако нямаме приятели и средства, ние ще гладуваме като всеки друг. Нашите кости също могат да се трошат, а ние — да се разболеем също тъй лесно, като обикновените смъртни. Ако ни убият, умираме също тъй услужливо. Ако се грижим за себе си, можем да живеем няколко години повече от средното, но не много повече. Имаме същите нормални, човешки емоционални нужди — от любов, от компанията на някой, който може да мисли и да говори собствения ни език. Ала ако решим да пренебрегнем отликите си и да се самооформим тъй, че да отговаряме на посредствените модели на околните, можем да прекараме по мизерен начин целия си живот и вероятно — не, почти сигурно! — не ще имаме късмета да срещнем дори и едно-едничко друго същество като нас. Никой от нас не е избрал да бъде това, което е — само че ние сме такива, каквито сме, и също като всеки друг имаме естественото човешко право да се възползваме по най-добрия начин от обстоятелствата.
	— За сметка на ония милиони хора, за които говореше — каза Хал.
	— И що за сметка е това? — гласът на Блейс стана още по-дълбок. — Сметката за един Друг, която се носи от един милион обикновени човеци, представлява лек товар за всеки обикновен човек. Но хайде да погледнем от обратната страна. Как мислиш, какво ще струва на някой Друг, който опитвайки се само да се нагоди към човешките маси около него, приеме да води живот на изолация и самота, като всеки ден да понася чуждите предразсъдъци и останалите не го разбират? След като в същото време неговата уникална мощ и дарба позволява на същите тези индивиди, които странят от него, да събират плодовете от неговия труд? Има ли някаква справедливост в това? Прегледай хилядите страници история за интелектуалните гиганти — мъже и жени, — които са движили цивилизацията напред, като в същото време са се борили да оцелеят сред незначителни хорица, които инстинктивно са се бояли от тях и не са им вярвали. Гиганти, които всеки ден са превивали гръб, за да прикриват своите отлики и да не предизвикат ирационалните страхове на дребосъците около тях. От памтивека насам е опасно да бъдеш човек, но да си различен; всъщност това е избор между мнозината, които с лекота биха могли да носят на общите си рамене един човек, и онзи единствен човек, който е принуден да мъкне тия мнозина сам-самичък — наистина със своята далеч по-голяма сила, ала все пак прегърбен под непропорционално по-големия товар. Коя от тези две възможности ни дава по-честен избор?
	Под съвместното действие на треската и лекарството главата на Хал бе странно замаяна. Мисловният образ на изгърбил се гигант оформи в ума му гротескна картина.
	— Защо пък да превиват гръб? — запита той.
	— Защо да превиват гръб? — лицето на Блейс се усмихна нейде високо над него. — Попитай себе си. На колко години си сега?
	— На двайсет — отговори Хал.
	— На двайсет! И все още задаваш тоя въпрос? Не почна ли заедно с възмъжаването си да изпитваш някаква изолираност, отдалеченост от всички тия, които те заобикаляха? Напоследък не се ли виждаш все по-често и по-често принуден да поемаш нещата в свои ръце — да вземаш решения не само за себе си, но и за онези, които не са способни да ги вземат за самите себе си? Тихомълком, но неотвратимо да се нагърбваш с отговорности, като правиш онова, което ти единствен осъзнаваш, че трябва да се направи за благото на всички?
	Той млъкна за кратко.
	— Мисля, че знаеш за какво говоря — продължи Блейс след минута мълчание. — Отначало само се опитваш да им обясниш какво следва да се направи, защото просто не си в състояние да повярваш, а и не желаеш да повярваш, че те могат да бъдат така безпомощни. После малко по малко започваш да осъзнаваш факта, макар и да съумяват да вършат правилно нещата, при положение че непрестанно ги насочваш, те никога няма да проумеят достатъчно, за да извършат сами онова, което е нужно, всеки път, когато се появи такава нужда. И най-подир се изморяваш и просто поемаш нещата в свои ръце. Дори без те да го разбират, ти насочваш нещата в нужната посока и всички тези дребни човечета я следват, мислейки си, че следват естествения ход на нещата.
	Блейс отново млъкна. Хал лежеше неподвижно и го наблюдаваше. Една част от ума му се бе оттеглила встрани. Той не отговори.
	— Да — продължи Блейс, — ти знаеш за какво говоря. Ти вече си бил наясно и си започнал да усещаш колко широка и дълбока е тази пропаст, която те отделя от останалото човечество. Повярвай, с времето това, за което ти говоря и което сега усещаш, все повече ще се задълбочава и засилва. Опитът, който твоят по-способен ум придобива със скорост, далеч по-голяма от онази скорост, която те са в състояние да си представят, ще продължи да разширява и разширява разделящата те от тях пролука. Най-накрая сходството между теб и тях ще стане по-малко, отколкото между теб и някое по-низше животинче — куче или котка, което си обикнал. И ти горчиво ще съжаляваш за тази липса на истинска близост, но няма да можеш да направиш нищо, не ще има начин да им дадеш онова, което те никога не ще бъдат способни да схванат — не повече, отколкото би могъл да дариш маймуните със способност да се възхищават от голямото изкуство. Така че за да си спестиш болката, която те дори не подозират, че изпитваш, най-накрая прерязваш и последната емоционална връзка, която имаш с тях, и вместо нея избираш тишината, празнотата и спокойствието да бъдеш това, което си — завинаги единствен и самотен.
	Той замлъкна.
	— Не — каза Хал след малко. Чувстваше се незаинтересован като човек под тежка упойка. — Това не е път, по който аз мога да вървя.
	— Тогава ще умреш — каза безстрастно Блейс. — В крайна сметка също като подобните на нас през миналите векове и ти ще им позволиш да те убият — просто като престанеш да полагаш ония постоянни усилия, които са необходими, за да се защитаваш от тях. И тъй ще пропилееш всичко, ще пропилееш това, което си бил и което би могъл да бъдеш.
	— Което ще означава, че то е трябвало да бъде пропиляно — отвърна Хал. — Аз не мога да бъда такъв, какъвто ти казваш.
	— Кой знае — рече Блейс и се изправи, а платформата отплава назад във въздуха встрани от краката му. — Но нека изчакаме още малко и ще видим. Желанието да живееш е по-силно, отколкото си мислиш.
	Застана и се вгледа отвисоко в Хал.
	— Казах ти — рече, — че съм донякъде екзотик. Мислиш ли, че не се съм се борил срещу знанието за това какво представлявам, когато за пръв път започнах да го осъзнавам? Мислиш ли, че не отхвърлях онова, което виждах, че съм обречен да бъда само поради факта, че съм такъв? Допускаш ли, че отначало не съм си казвал, че по-скоро бих избрал да живея като отшелник, като пустинник, отколкото да използвам моите способности по неморален начин, както си мислех за това тогава? И аз като теб бях готов да платя всяка цена, за да се спася от ужасното падение да бъда Бог за хората около мен. За мен навремето тази идея беше също така отблъскваща, както е за теб сега. Само че аз проумях, че това, което бих могъл да сторя за човечеството като един от неговите водачи и господари, не е лошо, а добро. Накрая ти също ще го проумееш.
	Блейс се обърна и пристъпи към вратата на килията.
	— Отворете! — викна към коридора.
	— Няма никакво значение — рече той, като се извърна още веднъж назад, докато иззад залостената врата се дочуха незрими приближаващи стъпки, — какво мислиш да избереш сега. Един ден неизбежно ще прозреш глупостта на това, което направи сега, като настоя да останеш тук, в килия като тази, пазен от хора, които в сравнение с теб са малко повече от някакви опитомени животни. Нищо от това, което си причиняваш в този момент, не е наистина необходимо.
	Той поспря.
	— Но изборът е твой — продължи Блейс. — Прави това, което мислиш, че е редно, докато не започнеш да виждаш нещата по-ясно. А когато този миг настъпи, е достатъчно да кажеш само една дума. Кажи на пазачите си, че ще обмислиш това, което съм ти казал, и те ще те доведат при мен — на място, което ще има уют, свобода и слънчева светлина, където ще разполагаш с време да настроиш по порядъчен начин ума си. Не съществува никаква необходимост да се подлагаш на такова персонално самоизмъчване, освен в собствения ти ум. И все пак, както ти казах, ще те оставя така, докато не започнеш да виждаш нещата по-ясно.
	Барбидж и подофицерът вече стояха зад вратата на килията. Отключиха и я отвориха. Блейс пристъпи напред и вратата се затвори зад гърба му. Без да се оглежда, Другият се скри от погледа на Хал и тръгна по коридора. Другите двама го последваха, така че щом звукът от стъпките им замря в далечината, Хал остана в пълна тишина.


>	Дванадесета глава

	Изтощен, Хал изпадна в нездрава и лишена от сънища дрямка. Нямаше никакъв начин да прецени колко продължи тя. Той обаче се пребори и отново се свести, за да осъзнае, че се тресе конвулсивно със силата, с която есенният щорм връхлита последния мъртъв лист, крепящ се към дървото.
	Килията около него бе непроменена. На тавана лампата все още светеше с приглушена яркост. Отвъд залостената врата на килията все тъй се стелеше пълна тишина. Той се оттласна, така че почти седна, забеляза сгънатото до краката на леглото тънко одеяло и като протегна несигурна ръка, го улови и придърпа до врата си.
	За кратко облекчението, че разполага с нещо, което да го покрива, почти му позволи да избяга обратно в забвението. Одеялото обаче едва ли бе кой знае колко по-дебело от ризата му и студът продължаваше да го тресе тъй зверски, както котка разтърсва уловен плъх. Придърпал с две ръце одеялото до брадичката си, той се опита да упражни някакъв контрол над треперещото си тяло, като превключи вниманието си върху точка, която бе безкрайно отдалечена от ума му, и се помъчи да прехвърли цялото си внимание към това отдалечено, сурово и нематериално място.
	В продължение на няколко минути изглеждаше, че не ще успее да го стори. При неговото изтощено състояние усилието за умствен контрол бе прекалено голямо, а дивите скокове на рефлексите в неговото тяло — прекалено мощни. Сетне постепенно той започна да се преборва. Треперенето секна, напрежението бавно се изцеди от мускулите му и цялото му тяло се успокои.
	Все още чувстваше напъна на плътта да откликне на плашещия студ, който го беше сграбчил. Сега обаче държеше настрани този напън и беше в състояние да мисли. Отвори уста да проговори, ала оттам излезе само грак. Съумя да се прокашля, пое дълбоко дъх и извика:
	— Хей, тук е студено! Засилете отоплението!
	Отговор не последва.
	Извика втори път. Отговор обаче пак нямаше, а температурата в килията остана непроменена.
	Той стоеше вслушан в тишината, а неговата памет проигра отново по-раншната заповед на Блейс всяко наблюдение на клетката да бъде прекратено, докато Другият не извика да бъде пуснат. След излизането на Блейс наблюдението трябва да е било възстановено, а това би следвало да означава, че сега изобщо не е нужно да крещи. В същия този миг някой би трябвало да слуша и вероятно да го наблюдава.
	Легна отново назад под одеялото, потискайки с мъка порива на тялото си да затрепери, и погледна нагоре към тавана.
	— Зная, че ме чуваш — Хал с усилие контролираше гласа си да бъде спокоен. — Мисля, че Блейс Аренс ти каза да не ми причиняваш нищо лошо, което включва и това да не ме оставиш да умра от студ. Засили отоплението. В противен случай следващия път, когато го видя, ще му кажа за това.
	Той млъкна и зачака.
	Никой обаче не отговори и не дойде. Канеше се да заговори отново, когато му хрумна, че ако онези, които го наблюдават, не са се впечатлили от думите му, няма полза да повтаря, докато ако и малко ги беше разтревожил, повторението само щеше да отслаби заплахата му.
	След може би десет минути чу стъпки по коридора. Една тънка и изправена фигура в черна униформа се появи зад решетките на вратата, отключи я и влезе. Хал вдигна поглед към кремъчните черти на Еймит Барбидж.
	— Добре ще е да ти се каже — заяви Барбидж. Гласът му беше странно далечен, сякаш говореше едва ли не на сън.
	Хал се вторачи в него.
	— Да — рече Барбидж. — Аз ще ти кажа.
	В полумрака на килията очите му проблеснаха като полирани късчета черни въглени.
	— Аз те познавам — каза онзи бавно, гледайки Хал отвисоко. Всяка негова дума беше като капка ледена вода, която изстудяваше трескавата повърхност на ума на Хал. — Ти си от кръвта на оня демон, който ще дойде преди Армагедон и който скоро ще ни връхлети. Да, аз те виждам, макар някои други да не могат, в твоя същински образ с челюсти от стомана и глава подобна на главата на някоя огромна и гнусна хрътка. _Лукава си ти, змийо._ Преди много време ти се престори, че ми спасяваш живота от този отстъпник от Бога, Детето на гнева, дето щеше да ме убие там на прохода, така че аз да се почувствам задължен към теб и тъй да бъда съблазнен от теб, когато най-накрая попаднеш, както си попаднал сега, под властта на Божия Избраник.
	Гласът му стана малко по-остър, но си остана все тъй отдалечен и безизразен.
	— Само че аз съм от Избраниците и не се поддавам на твоите въдици. Великият учител ми нареди да не правя нищо _на теб_ — и аз няма да го сторя. Само че не е нужно да се прави каквото и да било _за теб_. Няма нужда да коткам и да милвам такъв като теб — навеки затънал в извратеност и богохулство. Така че можеш да си крещиш на воля — никой няма да дойде или да ти отговори. Тази килия е с температурата, с която беше, когато те вкараха вътре. Никой не я е променил, нито пък ще я промени. Ти можеш да поискаш да намаля или усиля лампите, обаче нищо друго не ще бъде променено или донесено по твое желание. Почивай си тук, гадно куче на Сатаната.
	Той се извърна. Вратата на килията изщрака зад него и се заключи. Хал беше оставен сам.
	Лежеше неподвижно, опитвайки се да контролира треперенето и малко по малко усилията, които полагаше за това, намаляха. Не толкова защото контролът му се усилваше, а защото треската му отново поиска своето и температурата на тялото му пак взе да се повишава. Когато се позатопли, необходимостта да контролира рефлексите си спадна и той отново се унесе в сън.
	Това обаче бе лек и неспокоен сън, от който се събуди внезапно и откри, че гърлото му е толкова пресъхнало и болезнено, сякаш щеше да се пръсне дори от едно преглъщане. Изпитваше такава жажда, че съумя да събере сили да се оттласне от леглото и да се изправи на крака. Затътри се през стаята към мивката, която беше закрепена към стената до нужника. Завъртя единственото кранче, приведе глава и загълта потока ледена вода, който ливна надолу.
	Но само след няколко глътки откри, че не може да пие повече. Водата, която вече беше поел, сякаш бе изпълнила хранопровода му и го заплашваше с повръщане. Запрепъва се обратно към койката, падна връз нея и мигом заспа, за да се събуди, както му се стори само след няколко минути и същата онази бушуваща жажда, която вече го беше вдигнала веднъж на крака, да го запрати повторно към водния кран.
	Той отново предприе несигурния си хаджилък нататък и за втори път успя да поеме само няколко глътки, преди да му се стори, че вече не е в състояние да понесе повече. Предупреден от чезнещите си сили, Хал се върна до леглото и се замъчи да го издърпа през цялата килия и да го примъкне непосредствено до мивката.
	Усилието да премести леката койка беше невъобразимо. Главата му кънтеше, а мускулите му бяха като направени от полуразтопен восък. Като дърпаше кушетката ту насам, ту натам, подобно на мравка, опитваща се да придвижи някой мъртъв бръмбар, който е многократно по-тежък от нея, той най-накрая съумя да я премести до мивката и се стовари изтощен отгоре й, за да заспи моментално.
	След неопределено време, което изглеждаше само няколко секунди, при все че би могло да бъде и много по-дълго, Хал се събуди повторно, отпи глътка вода и се унесе в неспокоен сън.
	Така започна един трескав, изпълнен с видения период, който от една страна, сякаш не трая и секунда, ала който ако го погледнеше малко по-иначе, се разстилаше чак до вечността. Събуждаше се и пиеше, пиеше и заспиваше, пробуждаше се отново, за да пие и да заспи… отново и отново. Докато в този момент около него цареше истинско мъртвило; във вечно осветената килия и тихия коридор нататък не се забелязваше нито наблюдател, нито някаква промяна.
	Сега Хал съзнаваше, че болестта в него бушува с такава ярост, каквато не бе изпитвал никога в живота си и дълбоко в него се размърда непозната тревога. Периодите на треска се сменяха с периоди на силно мръзнене, като треската постепенно вземаше връх. Стъпка по стъпка неестествените състояния на тялото му го завладяваха — първо чудовищното разтърсващо измръзване, сетне дивият зов на жаждата, която преставаше само след няколко глътки вода, кънтящите главоболия и периодите на пробуденост, които се редуваха с късчета неспокоен и раздиран от кошмари сън.
	Усещаше как инфекцията в него надделява над жизнената му сила. Тръпките най-накрая напълно отстъпиха на замаяна свръхестественост, която в сравнение с тях би била почти приятна, ако не беше тъй злокобна. Той прецени, че тя се дължи на високата температура, ала той не беше в състояние да определи колко висока бе тя. Главоболието временно понамаля, но дишането му ставаше все по-затруднено и долната част на гръдния му кош сякаш бавно се запълваше с някакъв тежък материал, който го принуждаваше да диша само с малкото останало отворено пространство на върха на дробовете му. Постепенно Хал се изправи до седнало положение, при което дишането му се облекчаваше, като опря гръб в единия край на леглото на грубата стена, към която мивката беше прикрепена така, че се намираше от едната му страна, а от другата беше клозетната чиния.
	Нейде по това време той загуби и способността да спи. Главата му звънтеше и кънтеше, той болезнено поемаше въздух на къси вдишвания, а изгарящата го бодрост изключи всяка възможност за по-нататъшна дрямка. Минутите минаваха бавно като гъсеници, който с изгърбване пълзят по някоя клонка, ала въпреки това се точеха безкрайно, отмервайки безкрайно час след час. Самото време се проточи до безкрай, но край залостената врата на килията не се появяваше никой.
	За пръв път той се сети за произведения на Коби миньорски хронометър, който обикновено носеше на китката си и който му бяха върнали наред с другите му притежания, когато го бяха освободили заедно с Джейсън Роуи от Главната квартира на милицията в Крепост, след като Блейс им бе говорил. Беше го носил през цялото прекарано с отряда време. Сега погледна автоматично към лявата си китка и с известна изненада видя, че този път не му бяха взели уреда. Външният пръстен от цифри, които светеха върху металния му циферблат като призрачни фигурки от пламък, го извести, че нейде извън тази килия е единадесет и двадесет и три вечерта по местно хармонийско време.
	Нямаше как да определи колко време е минало, откакто го бяха вкарали тук, но все пак може би щеше да успее да го пресметне. Насилвайки трескавия си мозък да се върне назад, Хал си припомни, че когато го бяха заловили на космопорта, все още не беше пладне. Едва ли бе прекарал тук по-малко от ония двадесет и три запетая шестнадесет стандартни междузвездни часа, които на Хармония съставляваха календарното денонощие. Следователно като се вземеше времето от вчерашното пладне до днешното, плюс ония часове, които бяха нужни, за да стигне почти до полунощ на втория ден, се получаваше, че е прекарал тук почти денонощие и половина. Като се порови из джобовете си, Хал намери всичко, което беше притежавал по време на залавянето си, но нищо, с което да би могъл да остави белег върху гладко боядисаната стена зад гърба си. Накрая се изхитри да издраска с металния корпус на часовника си една отвесна черта ниско под мивката, където сянката от нея щеше да я скрие.
	Откакто беше тук, не му бяха носили храна, ала и той не усещаше нейната липса. В разгара на треската стомахът му сякаш се бе спаружил и нагърчил върху самия себе си като свит юмрук. Имаше апетит единствено за вода и то само за глътка-две, които продължаваха да го задръстват. Сега най-голямото му желание беше просто да може да диша с лекота и нормално, с пълния обем на дробовете си. Само че неговото тяло му отказваше това.
	Борбата за въздух започна да събужда всичките му инстинкти за оцеляване. Понесено на крилете на треската, цялото му същество се съживи. Сърцето му задумка в гърдите все по-бързо и по-бързо, а умът му взе да скача, да се извива и да търси начин да се измъкне навън — начин да разтвори дробовете му за огромни глътки въздух, да го освободи от това място. Само че недостигът на кислород правеше всяко допълнително усилие извън простото съществуване прекалено голямо, за да го опитва. Седнал изправен като бастун и с гръб, опрян на стената на килията, Хал беше едновременно физически обездвижен, а умствено — в бойна готовност, докато тялото му се настройваше все по-фино, опитвайки се да се пребори с бавното задушаване, което го застрашаваше.
	Познаваше медицината твърде слабо, за да си изгради пълна картина на онова, което ставаше вътре в него. Само че борбата му да започне отново да диша въпреки задръстването на дробовете му явно бе отключила всички инстинкти и рефлекси на това тяло, които можеха да бъдат мобилизирани срещу заплахата. Сега почти не бе способен да спести дъха си за допълнителното физическо усилие да се наведе и да пие вода от крана, обаче умът му препускаше с все сили, подобно на някое подпалено създание. Обездвижен, ала с ум, препускащ на живот и смърт, Хал седеше и наблюдаваше бавния, непрекъснат ход на часовете.
	Нямаше кой да му помогне. Барбидж бе заявил, че никой няма да дойде, и Хал започваше да разбира, че като се изключи някое повторно негово посещение, това обещание ще бъде спазено. За пръв път му хрумна, че в своя фанатизъм Барбидж сигурно наистина се надява той да умре и че прави всичко възможно, оставайки в рамките на заповедите на Блейс, все пак да докара смъртта му. Ако състоянието на Хал продължеше да се влошава и никой не се погрижеше за него, тогава той вероятно щеше да умре.
	Хал установи, че най-накрая разглежда тази перспектива като реална. Не можеше повече да отрича, че е възможно това да се случи. През целия му живот до настоящия момент му бе било по-лесно да си представи смъртта на Вселената, отколкото своята собствена смърт. Сега обаче неговата лична смърт най-подир бе станала за него също така реална, както и стените, които го заобикаляха. Краят му щеше да настъпи само след няколко часа, освен ако нещо или някакво чудо не го предотвратеше.
	Препускащият ум на Хал въстана срещу това осъзнаване като животно, което непрестанно се носи в див галоп покрай кръглата стена на някоя скотобойна, дирейки пролука към свободата и живота. Нейде дълбоко и далече вътре в себе си като едва чута тръба на приближаващ враг той долови за пръв път в живота си бледия, смразяващ допир на чистата паника. Помъчи се да се пресегне навън с почти автохипнотичната техника, която бе използвал при влизането в Последната Енциклопедия и с която беше призовал за помощ образите на тримата си бивши възпитатели, само че сега умът му не можеше да се отърси достатъчно от освободения от инстинктивните действия на тялото му адреналин, така че да успее да постигне онзи умствен контрол, който можеше да накара похвата за призоваване да сработи.
	Щом осъзна това, за секунда паниката му стана дваж по-голяма. Сетне — някак хладно и придавайки му сили — дойде разбирането, че сега никой не е в състояние да му помогне освен той самият. Годините, изминали след смъртта на тримата отгледали го мъже, му бяха дали опит и информация отвъд онази, за която имаха възможност докато бяха живи. Сега Малачи, Авдий и Уолтър знаеха, _че той я има_. Точно тези неща сега той трябваше да открие, а и начина, как да ги използва в своя полза.
	Но кратката минута на логично разбиране му придаде устойчивост. През последните часове Хал се бе свлякъл надолу. Сега подпирайки гръб на стената той се оттласна нагоре, докато седна, за да обмисли съзнателно положението. Треската обаче все още го държеше като в унес и въпреки всички усилия умът му се отвлече и отклони от целта си към някакво състояние на неясно неудобство, което го остави да витае по средата между съзнанието и подсъзнанието.
	Без предупреждение се хвана, че с някаква кристална яснота на всичките си сетива сънува, че се е озовал на същия онзи планински клон, където се беше оттеглил скоро след приземяването си на Хармония, когато беше попаднал в ръцете на милицията и когато без да го разпознае сред останалите затворници в помещението, Блейс се беше опитал да ги превърне всички в пленници на очарованието на Другите.
	Този път обаче сънуваше, че е проснат по гръб, а китките и глезените му са приковани здраво към неравния гранит, на който лежеше, и че леденият дъжд, падащ несекващо връз него, го охлажда до мозъка на костите…
	Хал се напрегна и се пробуди колкото да открие, че отново трепери с ония чудовищни спазми, които разтърсваха цялото му тяло. Тънкото одеяло се беше свлякло от него. Бързо го уви около себе си и се сви на дюшека, за да полежи запъхтян от усилието на движението. Стори му се, че дълго време се бори за дъх и срещу пристъпите на тия разтърсващи го тръпки, докато за пореден път треската започна да се надига. После — отново без предупреждение виденията го върнаха към предишния момент, когато Блейс беше надвесил, тук в килията, над него.
	„… имаш право, разбира се — чу отново да казва Другият. — И въпреки това бих искал да се опиташ да разбереш моята гледна точка.“
	Както и тогава, Блейс се извисяваше невероятно над Хал. Само че някъде от друго място, от далечното минало, се извиси мекият глас на Уолтър Наставника, който четеше, както веднъж беше чел на глас на Хал, стиховете, произнесени от падналия Сатана в „Изгубеният рай“ на Милтън:
P>
	„… Умът е място в себе си и в себе си той може
	от рая да направи ад или от ада — рай.
	Къде ще бъда, има ли значение, щом аз
	съм същият и не по-малък от тогова, който
	чрез мълнията стана по-велик?…“*
	[* Превод на Александър Шурбанов. — Бел.прев.]
P$
	Гласът на Уолтър обаче заглъхна и изчезна, докато Блейс продължаваше да говори. Дълбоките тонове на Другия отекваха в трескавата шир на съня на Хал.
	„… никой от нас не е избрал да бъде това, което е — казваше повторно Блейс, — само че ние сме такива, каквито сме, и също като всеки друг имаме естественото човешко право да се възползваме по най-добрия начин от обстоятелствата.“
	„За сметка на ония милиони хора, за които говореше“ — чу Хал собствения си отговор сякаш друг човек говореше нейде далеч.
	„И що за сметка е това? — гласът на Блейс стана още по-дълбок и чак цялата Вселена сякаш започна да резонира. — Сметката за един Друг, която се носи от един милион обикновени хора, представлява лек товар за всеки обикновен човек. Но хайде да погледнем от другата страна. Какво ще кажеш за това какво ще струва на някой Друг, който опитвайки се само да се нагоди към човешките маси около него, приеме да води живот на изолация и самота, всеки ден да търпи предразсъдъци и останалите да не го разбират? След като в същото време неговата уникална мощ и дарба позволява на същите тези индивиди, които странят от него, да събират плодовете от неговия труд? Има ли някаква справедливост в това…?“
	Дълбокият музикален глас се лееше, отекваше и се повтаряше, докато не замърмори като далечна гръмотевица в планините, докато целият смисъл на отделните думи не се загуби в многослойния екот. Внезапно планините от момчешките му години обградиха Хал и той се видя да стои във водата край брега на изкуственото езеро в имението и да се взира през клоните на храста, който го скриваше от терасата на къщата, наблюдавайки как трите фигури там, които познаваше така добре, внезапно се втурнаха заедно напред… и паднаха.
	После сякаш избяга от тази сцена, избяга, както беше избягал в действителност — на Коби. Отново лежеше в малката си стая в миньорските бараки през оная първа нощ в мината Йоу Ди и изпитваше същите чувства, за които Блейс беше говорил само преди няколко часа — това различие и откъснатост от всички други, дето спяха или будуваха около него вътре сред голите стени на сградата. Струваше му се, че си спомня как той е познавал тази откъснатост в някакво по-предишно време, много, много преди Блейс или който и да било Друг.
	Изведнъж се върна на Хармония, в своя сън за каменистата равнина и кулата, там далеч, към която бавно вървеше пеша. Тази равнина също му беше позната отнякъде отпреди. Сега напредваше към кулата, обаче усилията му сякаш не го приближаваха към нея. Крепеше го единствено убедеността — онази убеденост, която като че ли извира от самия живот, че накрая трябва да стигне точно там, независимо колко далеч може да е или колко труден може да се окаже пътят до кулата.
	Пробуди се от този сън в друг — за Хармония и мокрите гори, препъващите се фигури на изтощения отряд, който бягаше от безжалостното преследване от милиционерите на Барбидж. Хал остави другите и самичък занесе Джеймс Дете-на-Бога на едно малко хълмче, настани го там заедно с неговите оръжия и леката барикада и го остави да умре, за да забави техните преследвачи.
	„Как ти е истинското име, Хауард?“ — запита отново Джеймс, като вдигна очи към него.
	Хал се вторачи в него.
	„Хал Мейн.“
	„… Благославям те в името Божие, Хал Мейн — рече Джеймс. — Предай на другите, че в името Божие благославям също отряда и Рух Тамани, и всички, които се бият или ще се бият под знамето Господне. Сега върви. Грижи се за ония, грижата за които е оставена в твоите ръце.“
	Обърна се и отново насочи очи към гората, която виждаше през огневия отвор в барикадата си. Хал също се обърна, ала в друга посока, оставяйки Джеймс Дете-на-Бога на малкото възвишение…
	… и най-накрая се събуди в тихата си килия, която отново се оформи около него.


>	Тринадесета глава

	В самото място нямаше никаква промяна. Само че нещо вътре в Хал съзнаваше, че той току-що е постигнал напредък към някаква все още неопределена цел. Беше се придвижил напред от току-що отминалите сънища, беше спечелил нещо, което по-рано му е било недостъпно. Докато отново осъзнаваше килията около себе си, сега за пръв път почувства почти съвършената си подялба на две части. Едната част, от която се оттегляше, бе страдащото тяло, което — както ясно, но спокойно разбираше сега — губеше битката си за живота, тъй като температурата му се покачваше и дробовете му постепенно се запълваха, като с това го докарваха все по-близо и по-близо до момента, в който щеше да престане да действа. Другата част, към която се приближаваше все повече, беше умът. Въжето, което в нормални обстоятелства привързваше ума му към изискващите чувства и инстинкти на тялото, сега се беше удължило под яростния пламък на неговата борба за оцеляване. Сега самият ум гореше с яркост, подхранвана от горещината на този огън.
	Това беше друг вид яркост и тя осветяваше неща, допреди това скрити за него. Той остро съзнаваше двете части на тази структура, с която мислеше. Цялото жилище — с неговата вътрешна и външна стая. Отпред — ярко осветена, тя беше дългата и тясна стая на съзнателните му мисли, където логиката поддържаше реда и работеше на видими стъпки от въпрос към отговор. Само че в дъното на тази стая се издигаше стената без врата, която я отделяше от задната — този огромен неподреден таван на неговото подсъзнание, където бяха накамарени и складирани всички ненужни вехтории на неговия опит. През тези няколко последни часа говорене и сънища стената беше изтъняла от огъня също както в борбата за оцеляване бе изтъняла и свързващата връв между ума и тялото. Така че, сега тя не беше съвсем стена, а по-скоро полупрозрачна мембрана. Освен това обикновено заслепяващата го лампа на неговия инстинкт за оцеляване беше помръквала, докато взорът му не се беше пригодил към полумрака, така че той можеше да разгледа през тази мембрана по-рано неясните ъгли и тъмни местенца, дотогава оставали недостъпни за неговия съзнателен поглед.
	Сега Хал гледаше на светлината на тази по-щадяща лампа на разбирането, която осветяваше еднакво и двете стаи и светеше през изтънялата разделяща ги мембрана, докато от притъмнената предна стая не започна да различава нови форми на различни модели и същности сред целия безпорядък на задната стая.
	На тази разбулваща светлина вече не можеше да отрича това, което знаеше, че е вярно. Най-накрая наистина беше поел нещата в свои ръце, тъй както Блейс бе заявил, че Хал рано или късно ще го направи. Беше излъгал Рух, като пропусна да й каже всичко, тъй като знаеше, че тя няма да се съгласи с неговото предложение — отстраняването на магаретата и експлозивите, така че отрядът да може да се разпръсне и да оцелее, като експлозивите бъдат закарани от един човек на безопасно скрито място. Беше решил да извърши това, без да се посъветва с когото и да било, като бе взел решение за всички останали и бе иззел отговорността от ръцете на командването. Само че беше постъпил така с определена цел. Цел извън него самия.
	И именно в този факт се криеше цялата разлика на света с онова, което Блейс се беше опитал да вкара негласно в едно подобно действие. Защото Блейс бе имал предвид нещата да се поемат от по-могъщия индивид само заради собственото му оцеляване и удобство. Зад думите на високия мъж се криеше внушението, че не съществува друга заслужаваща си цел освен тази. Само че той грешеше. Защото всъщност имаше една далеч по-голяма цел — вечното оцеляване на човечеството, така че то да може да продължи да се учи и израства. Тази цел беше насочена към живота, докато целта на Блейс бе насочена само към краткия миг на лично удовлетворение, последвано от неизбежната смърт, която след себе си нямаше да остави някаква следа в тъканта на Вселената. По-верният инстинкт — да пожертваш собствения живот, така че расата да може да оцелее, беше олицетворен в образа на Кафявия човек. Навремето Хал беше създал този образ като част от написаното в планините стихотворение, с което се беше опитал да придаде форма на вече надигащото се у него разбиране.
	Това беше форма, конструирана чрез подреждане на думи — по същия начин, по който още от най-ранните си години несъзнателно беше правил подобни конструкции със своята поезия. Методът на Блейс беше лишен от форма, от цел, от стойност, той се свеждаше единствено до създаването на малко удобства за кратко време — преди настъпването на безкрайния мрак.
	Всички хора, с които Хал някога е бил близък, винаги бяха съзнавали тази по-голяма цел. Малачи, Уолтър и Авдий бяха загинали, за да бъдат сигурни, че Хал ще остане жив и по тоя начин може би ще стигне до настоящия момент на разбиране. Хората от отряда на Рух се биеха и умираха в името на някаква цел, която чувстваха като прекалено значима, за да попитат за нея, независимо че не можеха да съзрат точните й очертания. Там Олин беше отдал дългите години на своя живот, за да защитава този грандиозен лост за човечеството, който щеше да се окаже един ден Енциклопедията. А и той самият още от най-ранните си дни беше движен от подобна цел, макар че и за него както за хората от отряда истинските й очертания оставаха скрити.
	Мощно усещане, че сега е близо до това, което винаги бе търсил, овладя Хал. На фона на това усещане агонията и наближаващата смърт на неговото тяло се смалиха до незначителност. Фактът на заобикалящата го килия издребня. Това, което в момента изтикваше на заден план всички неща, бе фактът, че през почти прозрачната мембрана между двете части на ума му най-после започна да протича разбиране и в двете посоки; то разкриваше едно възможно решение на всички проблеми, една победа, вероятността за която досега винаги бе оставала скрита за него.
	Дори сега, Хал все още не беше способен да я види ясно. Само че несъмнено усещаше присъствието й, и знаейки най-подир, че тя е тук, си пробиваше път към нея с двойния инструмент на сънищата и поезията, като за пръв път свързваше двете части в едно, за да изследва на светлината на своя боравещ със съображения преден ум, дългата история на човешкия опит и несъзнавано проумените неща в по-затъмнения и два пъти по-стар ум оттатък мембраната.
	Обзе го приповдигнатото чувство за прехласване. Той предвиждаше как тези инструменти най-накрая ще го отведат до далечната кула, която бе сънувал и която още от самото начало е била цел — негова и на цялото човечество. Инструментите чакаха само той да ги пригоди за съзнателната действителност — чрез спомените и онази визия, която несъзнателно е била използвана за тая цел, откакто човечеството за пръв път е вдигнало очи, за да помечтае за по-велико и по-добро бъдеще извън затвора на настоящия момент.
	Всичко, от което се нуждаеше, се намираше тук, в претъпкания таван на неговите преживявания. За да изолира всеки необходим елемент от него, той трябваше само да следва двете лампи, осветявали пътя на всяко човешко същество още от самото му начало… — нуждата и съня.
	Така че Хал остави ума си да се отдели от неговото тяло, което се бореше и биеше за онази оскъдната глътка въздух, и освободи сетивата си да продължат своите търсения.
	И той отново засънува, но този път носен на крилете на целта.
	… Едно младежко лице се взираше отгоре към него, а високо зад него сияеше синьото лятно небе на Старата Земя. Лице на екзотик, далеч по-младо от това на Уолтър, с вида на посетител в имението. То принадлежеше на един бивш ученик на Уолтър, учил при възрастния човек по времето, когато Уолтър все още беше преподавал в своя дом на Мара. Сега ученикът бе пораснал и сам бе станал учител на други екзотици. Върху тънкото и стройно тяло, той носеше тъмнокафява роба и стоеше заедно с Хал в гората непосредствено до изкуственото езеро. Двамата съзерцаваха заедно песъчливия къс земя в краката си и деловата суетня на малките черни телца, които влизаха и излизаха от отвора на един мравуняк.
	— Един от начините да ги възприемем — говореше на Хал младият екзотик, — е да мислим за цялата им общност като за едно-единствено създание, така че мравунякът или роякът пчели да се превърне в еквивалент на някое животно. В такъв случай отделната мравка или пчела е само част от цялото същество. Така както нокътят може и да ти бъде полезен, но пък е нещо, без което, ако имаш нужда, можеш да минеш или пък нещо, на което можеш да направиш замяна.
	— Мравки и пчели? — повтори като ехо очарованият Хал. Идеята за едно-единствено същество пробуди у него нещо, което бе почти спомен. — Ами какво ще кажеш за хората?
	Учителят-екзотик му се усмихна от висотата на ръста си.
	— Хората са индивиди. Ти си индивид — отговори той. — Ти няма защо да правиш това, което кошерът прави като цяло, или това, което като цяло иска да прави роякът. Те не разполагат с избор като теб. Ти можеш да взимаш най-добрите си решения като индивид и свободно да действаш съобразно с тях.
	— Да, но… — умът на Хал беше запленен. Надигналата се у него мощна идея представляваше нещо, което той не бе в състояние да си представи напълно и което способностите за изразяване на едно осемгодишно момче не бяха пригодени да опишат. — Човек няма защо да прави това, което другите хора искат, освен ако и той го иска — това го зная. Но нали би могло да има нещо като това всеки да знае едно и също, а сетне всеки човек да може сам да вземе своето решение за него. Това няма ли да е на практика едно и също нещо?
	Екзотикът му се усмихна.
	— Мисля, че това, което имаш предвид, е нещо като разговор между умове — рече той. — Над туй са разсъждавали стотици години, като са го наричали с един куп различни имена, едно от които е телепатия. Само че всяка проверка, която сме успявали да направим, показва, че телепатията в най-добрия случай е случаен феномен на несъзнаващия ум и че няма начин човек да бъде сигурен, че ще може да я използва, когато пожелае. Повечето хора изобщо никога не я изпитват.
	— Но тя би трябвало да е възможна — каза Хал. — Не е ли тъй?
	— Ако е възможна, тогава вероятно ти си прав — Между веждите на младия екзотик за секунда се образува една умислена бръчка. Сетне тя изчезна и той отново се усмихна на Хал. — … Вероятно!
	Загърбиха мравуняка и продължиха да разглеждат други неща в имението. По-късно Хал дочу как младият екзотик говори насаме с Уолтър.
	— Много е умен, нали? — рече посетителят.
	Отговорът на Уолтър беше прекалено тих, за да не може Хал да го долови. Но Хал остана очарован от похвалата, която се съдържаше в последните думи на младия екзотик — похвала, каквато никой от тримата му възпитатели никога досега не бе поискал да изкаже. Но като си припомни това сега, усети с още по-голяма сила, отколкото навремето, че тогава не толкова се бе натъкнал внезапно на въпроса, впечатлил младия екзотик, колкото го беше открил нейде в някаква непозната му част от самия него. Сега отново завладян от него след всички тия изминали години, Хал остави своя сън за някогашния гост и се върна към осъзнатостта на килията.
	Идеята му съставляваше част от цялото, довело го до настоящия момент. Освен това, помисли си той със своя вихрено препускащ ум, тя беше част от един от ония инструменти за проумяване, които току-що си бе представил, че могат да бъдат изковани, когато свърже предната и задната част на своя ум. Хал се постара да доразвие тази идея, опитвайки се да досегне със съзнанието си други познания и усещания отвъд мембраната, неща, които долавяше, че се намират там, ала все още не можеше да види ясно. Само че те продължаваха да му убягват. Отново му хрумна, че тези скрити елементи може би са от едно време, по-далечно от онова, което съзнателната му памет познаваше. Това време може би лежеше забулено донякъде от мрака на онази тайна за самия него, която Хал винаги беше преследвал тъй неуспешно за отговор, тайната за това кой беше той самият и откъде бе дошъл.
	При тази мисъл му хрумна, че подсъзнанието би могло да знае онова, което съзнанието не знаеше. Заедно с него би трябвало да са погребани конкретни спомени отпреди времето, когато вече е бил достатъчно голям, за да наблюдава съзнателно нещата около себе си. Спомени, може би, за това какво е било на борда на старомодния куриерски космически кораб, където го бяха намерили като дете. Притвори очи и се облегна назад към студената стена на килията, изпълнен с желание съзнанието на тялото му да се отдели отново от него и да се помъчи да стигне до видение за миналото отпреди времето, което си спомняше…
	Само че картината, която най-накрая успя да извика на живот — полусън, полухипнотична халюцинация, беше разочароващо ограничена. Успя да види нещо, което очевидно приличаше на стая, но по-голямата част от тази стая беше потънала в сенки или не беше на фокус. Част от нея — едно пилотско кресло и десетина постоянно светещи лампички на някакъв панел малко извън неговия досег — се открояваше рязко на фокус, сякаш я виждаше през ненакърненото свежо внимание на много малкото дете. Останалото обаче беше далеч или размазано дотам, че не можеше да се разпознае. Очевидно, помисли си той, съм гледал помещението, което е съчетавало функциите на основна кабина и контролно помещение на кораба, където са ме намерили. Извън този факт обаче Хал обаче не можеше да стигне до никакво логично умозаключение, което да му помогне да отговори на въртящите се в ума му въпроси. Нямаше и намек за някакъв конкретен момент, през който той може би беше гледал това, и никаква следа от други хора в запаметения обхват на неговото полезрение.
	У него се пробуди рязко разочарование, което го докара почти до гняв. Доколкото си спомняше, през целия си живот беше мечтал и жадувал да открие нещо за своя произход. Въобразяваше си хиляди причудливи истории за това кой би могъл да бъде и откъде би могло да е дошъл. Сега изглеждаше едва ли не, че преднамерено са му попречили да стигне до това откритие точно когато почти се докосваше до него. В безсилието си, той насочи ума си към най-скритите кътчета на своето подсъзнание с яростта на човек, който тича по празни коридори и тропа поред на неоткликващите врати. Докато най-накрая си пробива път през една такава врата, за да се озове на място, където след малко ще се окаже пред преграда, чието съществуване не е очаквал.
	Неговото въображение му я обрисува като масивна кръгла метална врата, подобна на врата в гробница. Това беше някаква неестествена преграда, която изобщо не криеше факта, че е била поставена там от някой, който е бил толкова изкусен, отколкото беше самият той в настоящия момент, че нямаше никаква надежда да я принуди да се отвори. Преградата стоеше и му предаваше едно мълчаливо, непреклонно послание от факта на самото му съществуване.
	Аз ще се отворя, когато ти вече няма да се нуждаеш от онова, което крия.
	Сама по себе си тя олицетворяваше едно поражение. Същевременно обаче тя потвърждаваше онова, което често пъти беше подозирал, и това потвърждение превръщаше сблъсъка не в поражение, а в победа. Самото съществуване на преградата му даваше най-накрая доказателство, че той е, както и винаги бе бил, нещо повече, отколкото собственото му съзнаващо „аз“ беше схващало. Освен това тя означаваше, че блокираният път не представлява нищо повече от пътя, който е бил изпробван от едно негово по-раншно „аз“ и се е оказал без изход. Това го насочваше да открие някакъв друг път към целта, която те и двамата се опитваха да стигнат. Също така в разбирането, което току-що го бе споходило в тази килия, сега се криеха и някои отскоро достъпни средства за достигане до целта.
	Ето защо Хал си позволи да се върне до пълно съзнание в килията, да се върне в това изтормозено, страдащо тяло. Сега обаче с новопридобита свобода на волята и мисълта той съзнателно се захвана с изковаването на онези специални умствени оръдия, които си беше представил по-рано, когато му хрумна как съзнаващият му ум би могъл да се пресегне назад и да почерпи от подсъзнанието не само знания, но и способности. И той се захвана, докато все още се бореше да диша, със създаването на едно стихотворение, запращайки през мембраната желанието си за онова, което му беше нужно, та то да порови сред взаимоотношенията между все още неясните форми и значения складирани там.
	И най-накрая търсенето му донесе тези взаимоотношения чрез рязко фокусираните, творчески образи на самото стихотворение.
P>
#	АРМАГЕДОН

	Да, те са просто елени.
	Инстинкти нервни, снабдени с копита и рогца,
	които потропват глуповато сред тия християнски борове;
	пришити като скъпи кожи към шутовската шапка на зимата
	и взрени неграмотно в чертата на разорания от снега асфалт,
	изписана сред хълмовете от нечия изкусна в книгите ръка,
	те я пресичат — право към мъжете с кървавочервени шапки.
P$
	_Армагедон!_
	Разбира се. Заглавието и думите на стихотворението се разгоряха пред умствения му взор така, както Последната Енциклопедия беше накарала неговата поема за рицаря да светне на фона на звездите, които там сякаш заобикаляха неговата карула*. Онова, което тогава откри в поетична форма, беше неустоимата вътрешна сила, която щеше да го накара да се махне от Енциклопедията към всичките тия години на Коби и настоящия момент на осъзнаване. С това стихотворение сега той беше изобразил картината на катаклизма, който човешката раса беше сътворила сама и към който сега се хвърляше подобно на пиян човек, чиято глава е прекалено замаяна, за да осъзнава последиците на стореното.
	[* Карула (лат.) — малък кабинет в манастир; изолирано място за четене в библиотека. — Бел.прев.]
	Разбира се. Армагедон, Рагнарок — можеха да го наричат както си щат, но това най-накрая им се бе стоварило на главите. Беше връхлетяло всички хора като лавина, която щом се откъсне от планината, набира скорост надолу. Сега нямаше нито един човек, който на едно или друго ниво на своите сетива да не я съзнаваше.
	Там Олин му беше казал за нея грубо, но ясно. Хал си спомняше, че сред тунелите на Коби и Сост споменаваше за нея. Хилари беше говорил на Джейсън за нея, когато откарваше Джейсън и Хал на тяхната среща с отряда на Рух… и ето че само преди няколко часа Барбидж отново беше използвал термина „Армагедон“ тук, в същата тази килия.
	Армагедон — последната битка. Нейната сянка падаше с такава тежест, че всички живи хора щяха да я почувстват — дори онези, които никога не бяха чували нито думата, нито идеята. Сега Хал виждаше, че всеки от тях поотделно е в състояние да почувства наближаването й, също както птиците и животните под синьото и безоблачно небе могат да усетят приближаването на бурята. Не само с мислещата обвивка на умовете си, а и с целите си същества те можеха да почувстват натрупването на чудовищни сили, които ей сега щяха да се вчепкат в бой над главите им.
	И това беше схватка, чиито корени се простираха назад в праисторическите времена. Сега, след като Хал беше прозрял тяхното съществуване, беше очевидно, че през последните няколкостотин години развиващата се историческа ситуация бе задържала неизбежния, настъпващ час на конфликта само за кратко, като същевременно беше подготвила сцената за окончателния му яростен изблик.
	Всичко това го имаше в алегорична форма в току-що сътвореното от него стихотворение. Щом я потърсеше вътре, виждаше представена всяка голяма група от човечеството. Ловците можеха да бъдат единствено Другите, заети единствено със своите лични грижи за кратките, временни моменти на своя индивидуален живот. Елените бяха мнозинството хора като Сост и Хилари. Сили, които те не разбираха, сега ги подтикваха да пресекат границата между безопасността и ръцете на ловците. И най-накрая имаше и такива, които стояха назад и виждаха положението такова, каквото беше, от гледната точка на читател на стихотворението или на наблюдател на описваната картина. Това бяха онези, които успяваха да видят какво ще стане и които вече се бяха посветили на това да го предотвратят. Хора като Уолтър, Малачи и Авдий, като Там, Рух и Дете-на-Бога. Като…
	Без никакво предупреждение осветлението на килията и на оная малка част от коридора, която можеше да види, притъмня до почти пълен мрак. За няколко секунди през всичко около него пробягна тръпка. В същото време без да идва отнякъде, се разнесе дълбок, громолящ звук, който за кратко нарасна по сила, а сетне замря — сякаш току зад стените, които го обграждаха тук, беше минала онази масивна и бързодвижеща се лавина, която си беше представил като изображение на Армагедон.
	Необяснимо беше подобен звук да стигне до ушите му тук, във вътрешността на главната квартира на милицията, в центъра на такъв град като Ахрума. После светлините отново грейнаха с пълна сила.
	Той зачака да му се предложи някакво обяснение, като например тропот от приближаващи бягащи стъпки или размазани от коридора отгласи на високи гласове. Нищо обаче не прозвуча. Никой не дойде.


>	Четиринадесета глава

	Постепенно той престана да чака. Надеждата, че може да дойде някой или да се появи някакво обяснение, го напусна и подобно на стрелката на компаса умът му се завъртя пак към магнетичния характер на по-раншните му мисли. Хал изброяваше на ум хората, за които знаеше, че са се посветили на битката с носителите на Армагедон, и се канеше към тях да добави още едно име — своето собствено.
	Защото в този момент той осъзна, че също се е посветил на това. Само че между него и другите, за които се беше сетил, имаше една разлика. За разлика от тях той бе попаднал в този списък в момент, по-ранен от онези мигове, до които можеше да се добере съзнателната му памет. Изглеждаше, че още преди да го намерят в космическия кораб, бе съществувал план той да се превърне в част от една война, за която тогава дори не е и знаел, че се води.
	Хал се върна пак към факта, че отвъд мембраната, в сенчестия склад на неговото подсъзнание има неща, принадлежащи на едно минало, по-старо от живота, който познаваше настоящото му съзнание. Усещаше, че там назад се крият отговори, достъпът до които за него е блокиран така, както образът на трезорната врата беше попречил на по-раншните му търсения. Сега обаче той не се движеше по задънена улица. У него витаеше сигурност, че причината той да е бил обречен на тази борба през цялото време е била скрита в неговото подсъзнание.
	Същите инструменти, които досега му носеха отговори, сега щяха да продължат да работят за него. Хал затвори очите и ума си за килията около него и протегна ръка към материалите за едно ново стихотворение, което щеше да му даде следващите отговори.
	Само че никакво стихотворение не се появи. Вместо това дойде нещо толкова силно, че Хал го изживя чрез неизразимо с думи видение или сън. Беше споменът за чут някога звук. Той проговори в ума му с такава изключителна острота, че нямаше никаква разлика между спомена и това да го чуе цялото със собствените си уши тук, в килията. Звукът беше от гайда. И Хал се улови, че плаче.
	Плачеше не само заради музиката, но и заради това, което тя означаваше, заради болката и мъката от туй значение. Тръгна след болката и звука сякаш те бяха изплетена от злато и сребро нишка, и тя отпървом го вкара в мрака, а сетне го изведе отново в един облачен и мразовит есенен ден с високи хора, застанали около прясно изкопан гроб под върби с вече опадали листа и високи студени планински върхове.
	Той схвана, че хората наоколо изглеждат толкова високи, защото той самият е още дете. Това бяха неговите роднини, а гробът вече бе запълнен, при все че ковчегът в него беше празен — сега обаче музиката го изпълваше наместо тялото, което следваше да бъде вътре. Мъжът, който свиреше на гайда и стоеше встрани от него, близо до горния край на гроба, беше чичо му. Баща му и майка му стояха зад надгробния камък, а неговият прачичо стоеше срещу чичо му. Единственият му друг чичо, близнакът на гайдаря, не беше там. Не беше успял да се завърне дори заради това погребение. От родата присъстваше още само неговият единствен брат, който сега беше на шестнадесет — с шест години по-голям от него и който след две години сам трябваше да напусне дома.
	В долния край на гроба стояха шепа съседи и приятели. Също като близките роднини и те бяха облечени в черни дрехи, като се изключат петима с ориенталски лица, чиито бели жалейни роби се открояваха ярко на фона на черните одежди около тях.
	Сетне музиката спря и баща му пристъпи с накуцване половин крачка напред, така че да може да захлупи с голямата си шепа заобления връх на надгробния камък и да произнесе думите, които се произнасят винаги от главата на семейството при погребението на някой от неговите членове.
	— Той си е у дома — гласът на баща му беше дрезгав. — Спи до тези, които те обичаха, Джеймс, брате мой.
	Баща му се извърна. Погребението беше приключило. Семейството, съседите и приятелите тръгнаха назад към голямата къща. Той самият обаче се замота и се отклони встрани, за да се шмугне в конюшнята.
	Там, в познатия полумрак, затоплен от тежките тела на конете, той тръгна бавно по централния проход между яслите. Когато минаваше покрай тях, конете подаваха меките си носове над вратите, зад които бяха заключени, и изпръхтяваха към него, ала той не им обръщаше никакво внимание. В края на конюшнята тежко се отпусна върху бала прясно сено от наскоро отминалото лято и почувства твърдите кръгли греди на стената зад гърба си. Седеше, гледаше с невиждащи очи и си мислеше за Джеймс, когото никога повече нямаше да види.
	След малко започна да му става хладно, ала студът идваше не от мразовития ден навън, а изотвътре. Този студ се разпростираше от някаква точка дълбоко вътре в него навън през тялото и крайниците му. Седеше и си припомняше какво беше чул предния ден, когато цялото семейство се беше събрало в гостната, за да изслуша мъжа, който бе командир на мъртвия му чичо, а сега щеше да им разкаже как е умрял Джеймс.
	В разговора настъпи момент, когато офицерът, чието име беше Бродски — висок, жилав мъж на възрастта на баща му, — замлъкна насред думите си и погледна към него.
	— Може би момчето…? — рече Бродски. Тъй като се чувстваше най-малък сред всички останали, той се напрегна.
	— Не — остро отвърна баща му. — Той много скоро ще трябва да узнае как стават тия неща.
	Той се отпусна. Щеше да се бори — та дори и срещу нареждането на баща си, — за да не го изгонят от това, което имаше да им каже офицерът.
	Бродски кимна и продължи разказа си.
	— Причина за това бяха две неща — рече бавно той, — и нито едно от тях не биваше да се случва. Първото беше, че директорът на Съвета в Дансуърт тайно възнамерявал да ни плати с помощта на някои доста солидни суми, обещани му от Уилям от Сета.
	Дансуърт беше едно от княжествата на планетата, наречена Фрайланд, а неголямата война, в която беше умрял Джеймс, бе един от споровете между общностите на тази многолюдна планета, разраснал се до военен конфликт.
	— Той, разбира се, го беше пазил в тайна от нас — продължи офицерът, — защото иначе ние щяхме предварително да поискаме гаранционен депозит. Очевидно никой в Дансуърт, дори и останалите членове на Съвета, не е знаел. Уилям, разбира се, беше заинтересован да контролира Дансуърт, или неговия опонент, или и двамата. Във всеки случай договорът беше подписан, нашите войски напреднаха доста от първоначалните си позиции в територията на противника, когато отново без да знаем, Уилям се отметнал от своето обещание към директора на Съвета, както вероятно е възнамерявал да стори още от самото начало.
	Бродски спря и впи поглед в баща му.
	— И това, разбира се, остави Дансуърт без пари, с които да ви плати — каза баща му. Мрачният му поглед се плъзна към чичото и брата на Хал. — На нашите хора и по-рано им се е случвало.
	— Да — безизразно потвърди Бродски. — Във всеки случай директорът на Съвета решил да се опита да скрие новината за това от нас, докато не принудим противника да се предаде — а по него време изглеждаше, че това ще се случи само след няколко дни. Директорът наистина я скри от нас, само че не успя да я скрие от шпионите на противника. Щом научиха, ония се охрабриха, наеха от съседните държави доброволци, на които не биха могли да платят, освен ако не ни победяха, и ние изведнъж се озовахме срещу войска, три пъти по-многочислена от оная, срещу която бяхме подписали договор да се бием.
	Бродски поспря и Хал видя, че тъмните очи на офицера за втори път се спират върху неговата дребна фигурка.
	— Продължавай — рязко нареди баща му. — Трябва да ни разкажеш всичко, което има връзка с моя брат.
	— Да — съгласи се офицерът. — Бяхме наели Джеймс като командир на една бойна част от местни дансуъртски милиционери. Но тъй като беше един от нашите, той, разбира се, получаваше заповеди само по нашата собствена командна верига. Тъй като го бяхме направили командир отскоро и тъй като неговата милиция не струваше кой знае колко, ние държахме неговата част в резерв. Ала когато научи за нарастването на силите на противника, директорът на Съвета се паникьоса и се опита да хвърли всички нас, всичките си налични войски в атака на живот и смърт. — В този момент и при нашите позиции, това си беше истинско самоубийство.
	— Така че вие сте отказали — обади се за пръв път чичо му.
	— Разбира се, че отказахме — натърти Бродски, като му хвърли един поглед. — Нашият шеф на оперативното командване с основание отхвърли заповедта на директора, което според договора можеше свободно да направи и което би следвало да направи при всички случаи. Само че онези милиционерски групи, които не бяха командвани от нашите собствени офицери, получиха заповедта, без отказа й, и я изпълниха. Те тръгнаха.
	— Но момчето не е получило никаква заповед — обади се майка му.
	— За нещастие — въздъхна леко Бродски, — той я е получил. Това е било второто нещо, което никога не биваше да се случва. Поделението на Джеймс беше част от една бойна единица на левия фланг на цялостните ни позиции и поддържаше връзка с Генералния щаб чрез централизираната комуникационна мрежа, чийто персонал беше нает почти изцяло сред редовете на местната милиция. Един от тия хора бил мъжът, получил съобщението до войските в района на Джеймс. Всички части в този район освен частта на Джеймс се командваха от офицери от милицията. Милиционерът от техния сектор на комуникационната мрежа придвижил заповедите за всички части, преди някой да му изтъкне, че заповедта до брат ти може да се изпрати само ако е преподписана от някой от неговите собствени командири. Тъй като милиционерът не знаел нищо за цялостната обстановка и тъй като очевидно му е било по-лесно да го направи, вместо да се свърже с нашето командване, той, без да е оторизиран, се подписал наместо командира на Джеймс под заповедта до него и я изпратил по мрежата на брат ти.
	Бродски въздъхна повторно.
	— Джеймс придвижил своята част заедно с цялата останала милиция около него — продължи той. — Било им наредено да следват определен маршрут и те влезли в контакт със силите на противника почти веднага. Джеймс трябва още от самото начало да е видял, че той и неговите хора са впримчени в битка с противник, който е твърде многочислен и добре въоръжен, за да могат да го задържат. Милицията от двете му страни, която се командвала от собствените й офицери, се оттеглила — бих казал, избягала. Той се свързал с комуникационната мрежа, обаче същият онзи милиционер, който преди това издал заповедите, се паникьосал, и той като директора на Съвета — и просто казал на Джеймс, че от дорсайското командване не са идвали никакви заповеди той да се оттегли.
	Офицерът млъкна. В гостната се възцари необезпокоявана тишина.
	— И така — каза офицерът, — това била последната връзка с неговата бойна част. Ние мислим, че той трябва да е приел, че нашите хора са имали някакви основания да искат той да удържи. Разбира се, съгласно Кодекса на наемниците той все още е можел да се оттегли по собствена инициатива, само че Джеймс не го направил. Направил обаче всичко възможно да се отбранява, докато позициите му били овладени, а той и хората му убити.
	Очите на всички останали в стаята бяха сухи и не се отклоняваха от Бродски.
	— Онзи милиционер бил убит след около час, когато била завладяна и позицията на комуникационната мрежа — меко продължи офицерът. — Ако не беше тъй, ние естествено щяхме да се разправяме с него, а и за вас като семейство щеше да има поне репарации. Само че Дансуърт банкрутира, така че дори и това не бе възможно. Останалите от нас, дето бяхме там, се върнахме у дома с пари, получени от нашите противници. Ние заплашихме, че ще удържим сами столицата на Дансуърт срещу тях, ако те не ни платят нужното за евакуация. За тях беше много по-евтино да поемат разноските по пътуването ни до дома, отколкото да заплатят цената на превземането на града от нас. А и ако не превземеха града за една седмица, те самите щяха да банкрутират и да не могат да запазят наетите милиционерски части, които им бяха нужни, за да контролират Дансуърт.
	Бродски беше привършил разказа си. Последва дълго мълчание.
	— Значи не се е случило нищо повече от онова, което е било необходимо — отсече баща му. — Ние всички ти благодарим, загдето ни разказа всичко това.
	— Аха — обади се чичо му и за пръв път неговото открито, дружелюбно лице не изглеждаше така. В този мрачен момент той беше като огледален образ на оня мрачен мъж, неговия брат близнак. — Уилям от Сета, директорът на Съвета и мъртвия мъж от комуникациите. Трябва да подирим сметка и от тримата за тая работа.
	— Директорът беше съден и екзекутиран от самите дансуъртци — поясни Бродски. — Заради него бяха убити и много от собствените му хора.
	— Това все пак оставя… — подхвана чичо му, ала баща му го прекъсна:
	— Няма никаква полза да определяме вината сега — рече баща му. — Това е животът и тия неща се случват.
	При тези думи той бе дълбоко потресен, обаче тогава не каза нищо, а само гледаше как чичо му замлъкна, а останалите се изправиха на крака. Баща му подаде ръка на офицера и онзи я пое. За момент двамата застинаха със стиснати ръце.
	— Благодаря ти — каза повторно баща му. — Ще можеш ли да останеш за погребалната служба?
	— Ще ми се да можех — отвърна Бродски. — Съжалявам. Но някои наши ранени бойци все още пристигат.
	— Разбираме те… — бе казал баща му…
	… Вратата на конюшнята изскърца, отвори се широко и сцената от предишния ден се изпари, оставяйки у него единствено онази съвършена студенина, която го обзе, сякаш го бяха замразили в леден блок. Нейде на заден план съзнаваше, че чичо му с големи крачки приближава по коридора между клетките на конете.
	— Юнак, какво правиш тук? — попита чичо му със загрижен глас. — Майка ти се тревожи за теб. Връщай се вкъщи.
	Хал не отговори. Чичо му протегна ръка към него, но изведнъж се намръщи и коленичи така, че очите им се озоваха на едно равнище. Очите на мъжа се вгледаха в очите на детето, а лицето му изведнъж се изкриви в гримаса на болка и дълбок потрес.
	— Ох, момче, момче — прошепна възрастният. Хал усети как големите ръце на чичо му обгърнаха неговото вдървено тяло. — Все още си прекалено млад за това. Твърде рано ти е да тръгнеш по този път. Недей, юнак, недей! Върни се!
	Само че думите стигаха някак отдалеч до ушите му, сякаш бяха насочени към някой друг, а не към него. Някъде от студа вътре в себе си той впери нетрепващ поглед в очите на чичо си.
	— Край — чу той собствения си глас. — Никога повече. Аз ще ги спра. Ще ги намеря и ще ги спра. Всички до един.
	— Момче… — чичо му го притисна така, сякаш можеше да затопли по-дребното тяло с живата топлина на своето собствено. — Върни се. Върни се.
	Дълго време изглеждаше като че ли чичо му говори на някой друг. След туй обаче в един кратък като въздишка миг студът се оттече от него. Полу в безсъзнание като реакция от току-що изпитаното, той залитна напред към рамото на чичо си и сякаш на сън усети как едни мощни ръце го вдигат като уморено дете и го изнасят от конюшнята…
	За пореден път той се събуди в килията. За кратко, все още анестезиран от безсъзнателното, той си помисли, че отново е добре, но сетне се разтърси от неудържима кашлица и мигом откри, че напълно е спрял да диша. После успя да се избави от откъртената от кашлицата храчка и тозчас се поддаде на илюзията, че вече е в състояние да диша по-дълбоко. Тази илюзия обаче се загуби в подновеното съзнание за неговата треска, жестоко цепещата го глава и задръстените бели дробове.
	Боледуването му не се бе облекчило. При все това обаче усети разлика. Сънят сякаш му беше върнал малка част от силите и посред болката и борбата да си поеме дъх, Хал усети някаква яснота на мисълта, каквато не бе чувствал дотогава. Зад това, което беше възприемал като мислене под свръхнатиска на подхранваните от треската и никога недостигани досега яснота на възприятията и прозрение, сега той — подобно на човек възстановяващ се от масивна доза стимулиращо лекарство — откриваше един по-различен и по-енергичен начин на възприемане, някакво усещане за фините елементи във всичко онова, което до този миг беше долавял или запаметил, както и за недостъпните му до този миг връзки между тия елементи. Нещо повече, чрез това усещане Хал за пръв път се почувства обхванат от едно невероятно чувство за вълнение — вълнението на изследовател, който най-накрая е пристъпил през хребета, изпречвал се пред погледа му, и който за пръв път съзира неоспоримо и ясно своята цел. Имаше усещането, че се намира на прага на нещо огромно, нещо, което беше преследвал цял живот, всъщност дори по-дълго, отколкото бе траял този живот, неизчислимо дълго време.
	И ето че отново седнал с гръб, подпрян на килийната стена, той започна да изследва разликата, която предполагаше това ново усещане. Беше сякаш цялата вселена отвъд ограничения хоризонт на килията и коридора внезапно беше направила гигантска крачка насреща му. Той вече не правеше предположения за неясните сенки на възможните смисли току извън неговия достъп. Сега знаеше, че те са там и че пътят му към тях не може да бъде преграден.
	Разсъждавайки така, той си позволи да последва стрелката на вътрешния компас на своята воля, и тъй премина почти без усилие в едно неизпитвано досега състояние. Бе буден, но същевременно сънуваше, а и съзнаваше, че сънува. Виждаше килията около себе си, но същевременно с далеч по-голяма яснота виждаше пейзажа на своя сън.
	Беше се върнал в своето видение за каменистата равнина и кулата, към която беше вървял толкова дълго и толкова мъчително, докато самата кула сякаш се беше отдалечавала от него с всяка стъпка, която правеше към нея.
	Сега за пръв път всичко беше променено. Той бе направил една огромна крачка и тя го беше довела по-близо до кулата. Сега Хал я гледаше от сравнително близо. Разделяше ги неголямо разстояние. В същото време обаче той забеляза, че е изминал успешно само по-лесната половина от своя път. Това, което го очакваше нататък, беше по-малко като разстояние, ала толкова по-трудно, че той схвана, че само неговата тренираност и закалка от дългото и трудно пътуване дотук бе сторило възможно да се надява да успее да прекоси последната ивица застрашителна земя, която лежеше помежду им.
	Като погледна през рамо назад, Хал откри, че до този момент пътят му леко се е изкачвал, така че едва сега бе застанал на достатъчно високо място, та да може да види какво го очаква. Сред едрия камънак отпреде му започнаха да се разкриват очертания. Той стоеше върху разчупените и натрошени блокове на нещо, което някога трябваше да е било външно укрепление на някаква огромна отбранителна структура с такива чудовищни размери, че историческата Крак де Шевалие на Старата Земя би могла да се пусне вътре в нея и да се изгуби сред сенките на масивните градивни камъни, които оформяха вътрешните й структури. Това беше незапомнено древен замък и времето почти го бе унищожило. Единствено кулата, която представляваше най-вътрешната му крепост, последната защита на тоя замък, все още стоеше и го очакваше.
	И Хал трябваше да се изкатери и да пропълзи именно през тоя лабиринт от порутени вътрешни и външни стени, от паднали замъчни зидове и задръстени с отломки вътрешни дворове, стаи и коридори, та най-сетне да се добере до входа на кулата. Това беше пътуване, което би било немислимо за него дори сега, ако не бяха ония промени в ума и тялото му, които бяха настъпили с годините — двойниците на онова закаляване, постигнато в съня му за дългото, самотно пътуване през каменистата равнина. Сега той беше по-възрастен, по-изкусен и с по-твърда воля. В него се бе натрупала една непреклонност. До този момент той не я беше забелязал, ала тя бе толкова твърда, че дори онова, което го очакваше, не можеше да й се изпречи. И също както някой би могъл да влезе в ада заради истински голяма цел, той пристъпи напред и слезе от порутените укрепления в скалистата и коварна пустош пред него и с тая стъпка напред най-накрая се усети решен и в мир със себе си.
	Когато тръгна, той остави зад гърба си онази своя част, която го беше превела през по-раншните етапи на неговото пътуване и от която вече не се нуждаеше. Пораснал и различен, Хал се върна в самия себе си. Това негово „аз“ все още се намираше в килията, където сега започваше да вижда работата, която го чакаше, и пътят, по който трябваше да поеме, за да я свърши.


>	Петнадесета глава

	… Той се пробуди.
	Събуждането му не бе внезапно. Той премина постепенно от дълбок сън към съзнанието, че за кратко време е спал тежко. Заедно с това се върна и съзнанието за неговата треска, за слабостта му и за борбата за въздух…, само че сега имаше известна разлика.
	Хал се разрази в нов силен пристъп на кашлица, който почти го задуши, тъй както го беше задушил по-рано, когато натрупванията в белите му дробове го бяха задавили и напълно прекъснаха въздушната тръба, която му носеше кислорода на живота. Само че сега паниката, която се рееше на черните си криле над него, докато той се мъчеше да прочисти своите въздушни пътища, не се материализира. Някаква нова ярост у него, която го изгаряше по-жестоко, отколкото самата треска, по-неумолимо от нападението на оная микроскопична общност, която се трудеше да го унищожи, отвърна на треската и я обърна в бягство.
	Задъхан, Хал тежко подпря гръб на стената. Странно. Нищо не се беше променило, нищо в неговото физическо състояние не се беше подобрило, обаче вътрешно той се усещаше така, сякаш светът беше направил половин космически кръг около него и бе застинал в някакъв нов порядък, който придаваше сила и сигурност на надеждата. Триумфът вътре в него надигна глава. Сега смъртта беше отблъсната назад и по някаква причина той вече не й вярваше, че тя има сила да го победи.
	Защо? Или по-скоро, ако това беше тъй, защо изобщо някога се беше уплашил от нея? Докато седеше, подпрял се на стената на килията и придърпал тънкото одеяло нагоре, той бавно взе да осъзнава, че разликата, която сега усещаше, е не толкова в тялото, колкото в ума и волята.
	Когато Барбидж го беше нарекъл хрътка на Армагедон и го бе оставил да мре, една малка част от него беше признала основателността на отношението на милиционера. Барбидж беше такъв, какъвто беше. Неговата вяра, макар и изкривена, беше истинска. Той следваше Блейс и беше използван от него, но само защото вярваше, че Блейс говори с думите на собствения личен Бог на Барбидж, а не защото се боеше или боготвореше самия човек, както правеха другите последователи на Блейс.
	Колкото и противоестествено да беше изкривена тази вяра, все пак характерът й бе такъв, че тя бе имала силата да докосне и да отслаби Хал. Заради силата й той за пръв път в живота си беше признал възможността за своята собствена смърт и с това на практика беше приел възможността да умре. Сега обаче това приемане се беше изпарило. В тия последни часове на трескави видения и сънни спомени той беше открил и утвърдил наместо някакво съображение причината да не може да си позволи да умре. Имаше неща, който трябваше да се свършат преди това, като най-спешното от тях беше необходимостта да преведе в ясни и осъзнати термини несъзнаваните основания, които му излагаха необходимостта да оцелее. И той накара ума си да се обърне назад.
	Първоначално, след Барбидж неговото пътешествие към разбирането не бе насочено към оцеляване, а напротив. Първото, което сънува, беше самият той, прикован към планинския склон и бавно унищожаван от безмилостния и непобедим дъжд на Блейсовата логика. Думите, които Блейс беше произнесъл, криеха в себе си довода, вложен от Милтън в устата на неговия Сатана от „Изгубеният рай“ — „Аз съм по-велик и от идеята за Небесата, и от идеята за Ада.“
	И това беше вярно. Само че в този смисъл то беше вярно не само за Блейс или Другите, но и за всяко човешко същество, което не се страхуваше да се изправи срещу това величие. Всички доводи на Блейс издаваха своята слабост именно като избягваха да споменават за тази универсалност на възможността. Изолацията, за която бе говорил Блейс и която Хал помнеше, че е изпитвал на Коби, също беше истина, обаче тя беше самосътворена. Нито пък беше необходимо да проумее логически този факт, за да отхвърли настрани чувството за самота. Всеки с достатъчно вяра би могъл да го отхвърли, без да го проумява, така както Джеймс Дете-на-Бога беше отхвърлил настрани всяко обмисляне на личната загуба, когато бе станало дума за неговата смърт на Хармония.
	Доводите на Блейс, както и избраният от Блейс път, бяха лични и егоистични. Те си затваряха очите за доказаната отплата, също тъй лична, но далеч по-голяма — за това да работиш не за себе си, а за човечеството така, както то е персонифицирано в твоите събратя човеци. И именно човечеството, самата раса, беше ключът към всички загадки. Не, не просто расата, а схващането за нея като за едно-единствено създание, загрижено за своето оцеляване и разпределящо частите си между партизанстващите групи, които се бореха една с друга, така че да могат да се разкрият онези сили, които ще посочат най-доброто направление за бъдещите действия и израстването на расата като цяло. Расата-създание разглеждаше своите части като заменяеми и маловажни, създавайки мрежа от исторически сили, които винаги се натрупваха в посока напред. Тя съдържаше в себе си и контролираше огромното мнозинство от човечеството — толкова огромно, че още от незапомнени времена е било подтиквано подобно на стадо елени от сили, които те не разбират, към очакващите ги ловци с червени барети. Сост и Джон Хейкила, Хилари и Годлун Амджак, фермерът, който беше потърсил уверение за бъдещето от Детето и не го беше получил — всички те бяха подтиквани и вкарани в капана от воюващите фракции, които сега се бяха разделили на две: Другите и онези, които им се противопоставяха.
	И Хал беше един от противниците на Другите. Той изведнъж осъзна, че тази нова сила беше дошла именно от това негово разбиране. Сега той се познаваше. Някога, на нечий гроб той беше решил да се посвети на своята идея. Настоящият момент, представляваше просто едно продължение на това посвещение. Досега поради някаква причина, която не разбираше, достъпът до него му беше отказван. Сега обаче той виждаше.
	Досега, до настоящия момент онзи, който се беше посветил, не знаеше как да стигне дотам, където искаше да отиде. За да открие този път и да си го изясни му беше потребен целият му настоящ живот, за който си спомняше — чак до този миг в килията. Сега Хал беше видял този път в алегорията на своя сън за пътя към кулата, който както сега шепнеше една все още загубена и скрита част от самия него, все пак можеше да се окаже не сън, а действителност. Действителност, която е просто от различен порядък от простото „тук и сега“.
	Само че в настоящето Хал съществуваше тук и сега, така че трябваше незабавно да преведе тези несъзнавани и алегорични идеи за пътя в твърдите и логични схващания за истинските сили, над които трябва да се работи, така че да доведат до онзи край, за който той беше работил през цялото време. Хал се остави усилието на този превод да го овладее и зашеметяващото вълнение от своята нова способност да схваща нещата разцъфтя преднамерено над всичко онова, което беше изкопал от своето подсъзнание. Образът на човешката раса като групово същество, едно амебоподобно животно-раса със своя идентичност и цел, която се различава от индивидуалните идентичности на съставляващите го човешки части, сега се оформяше като валиден модел на онова, с което се налагаше да работи. Расата, обрисувана като отделно създание, като някакъв примитивен индивид с неговите собствени инстинкти и желания, като главен сред тях бе инстинктът да оцелее като едно цяло и готовността да жертва своите части в постоянно експериментиране, за да задоволи този инстинкт обясняваше всичко, което следваше.
	Това експериментиране би следвало да бъде един постоянен процес още от времето, когато расата-животно е станала самосъзнателна. Импулсите да развие чрез човешките си компоненти първо интелекта, а после и техниката, би трябвало да са израз на действието на този инстинкт. Също такъв израз би трябвало да бъде и опитът от двадесети век на човечеството да излезе от родната планета в космоса в несъзнателно търсене на ново жизнено пространство и възхода на Отцепените култури. Всяка от тях сама по себе си бе експеримент за жизнеността на човешките разновидности в извънземни условия, а сега, най-накрая, появата на Другите.
	Сега Хал разбираше, че това, което беше направило от Другите расов експеримент, е била тяхната нужда да вземат връх и да контролират цялото останало човечество. В тази нужда се криеше началото на отговора защо, на първо място, расовото животно е трябвало изобщо да ги породи. Блейс беше отговорил сам на това в тази килия. Каквото и да бе вярно за Другите, две неща не можеха да се отрекат. Те бяха хора — с всичките им човешки стремежи и желания, включително и това винаги да искат повече, отколкото имат; и освен това те много добре съзнаваха, че са прекалено малко, за да рискуват останалото човечество да осъзнае до каква степен е самата им малочисленост ги прави уязвими. Това беше такава уязвимост, че тя не можеше да бъде преодоляна чрез нещо по-малко от пълен контрол над останалото човечество; такъв контрол можеше да се постигне само чрез установяването на една-единствена неразличаваща се еднородна култура. Единствено култура, в която всички неща са постоянно фиксирани и неизменни, би могла да ги освободи от необходимостта да стоят нащрек срещу хората, които управляват, и да им позволи най-после да се наслаждават на предимствата, които им дава тяхното естествено превъзходство над огромната част от човечеството.
	И единственият път да постигнат и двете си цели беше най-напред да осъществят ситуация на пълен застой, да сложат край на дългото, инстинктивно възходящо развитие на цивилизацията. Историята трябваше да се преустанови. За да направят това, те трябваше да отстранят или да превърнат в безвредни за себе си онези хора, които никога не биха приели края на това развитие, които не биха имали никакъв друг избор, освен да се противопоставят на изграждането на тоя застой от Другите.
	Силата на Другите се коренеше, на първо място, в техните умения да очароват и омайват хората, и на второ, във факта, че като отделни личности те бяха равни умствено и физически на най-добрите, които можеха да излязат насреща им. И последно, силните им страни се свеждаха до това, че те бяха в състояние да организират по-голямата част от населението на десет свята да изпълнява техните заповеди. На другото блюдо на везните лежеше неспособността им да ценят бъдещето. Другите им слабости…
	… Само че засега те като че ли нямаха други слабости. Строго погледнато, единственото нещо, което можеше да се приеме за слабост, беше тяхната малочисленост, докато на практика в числото на техните противници влизаше цялото население на Дорсай и двата екзотични свята плюс малцинството на истинските поддръжници на вярата от Хармония и Асоциация като Дете-на-Бога и Рух. В по-далечен план към тях следваше да се прибави и голяма част от населението на Земята — но нищо повече. Всяка надежда да се накарат най-разнообразните обитатели на първата планета да се сплотят доброволно за някакъв действен отговор на опасността, която представляваха Другите, щеше да бъде само пожелателно мислене.
	Докато възможната бройка на хората, които в крайна сметка щяха да им се противопоставят, като се остави настрани Старата Земя, беше само частица от военната мощ и ресурси, които Другите можеха да приведат в действие на десетте планети, които те дори сега по същество контролираха, ако се стигнеше дотам светове да воюват срещу светове както в дните на Донал Грейм. Ето защо още от самото начало най-добрата тактика на Другите трябва да е била те да работят за настъпването на Армагедон — една последна битка, под чийто похлупак щяха да могат да унищожат или обезвредят всички онези, които никога не биха могли да доминират или убедят.
	Сега за ума на Хал беше лесно да прозре как те биха могли да се насочат към това, ала не можеше да види начин да бъдат спрени или върнати назад. При всички случаи войната, която вече започваше, щеше да се води не толкова с материални оръжия и за материални територии. Това щеше да е война на умове, съперничещи си за подкрепата на подкараните елени, за масата неопределили се отделни хора, съставляващи човешката раса; и при такава война харизматичните способности на Другите би трябвало да превърнат победата им в очакван изход.
	Хал седеше, борейки се за въздух в тихата килия, и тялото му гореше като жив въглен, докато умът му се забиваше и правеше дисекции като леден хирургичен инструмент.
	Противопоставящите се на новите мелези трябваше колкото е възможно по-скоро да разполагат, на първо място, с дългосрочен план, които да обещава поне надежда за победа, и на второ, с оръжие, което да съответства на харизматичните способности на Другите. Това трябваше да бъде оръжие, което Другите или не притежаваха, или не можеха да използват — също така, както техните противници не можеха да очакват, че ще могат с успех да използват някакви харизматични умения срещу тях.
	Сигурно беше, че трябва да има поне потенциална възможност за подобно оръжие, тъй като самите Други представляваха един експеримент по оцеляване на расовото животно. И Хал трябваше да се вгледа в самото расово животно, за да проумее истинските действащи сили, тези сили, на които Другите, също като дорсаите, екзотиците, истинските носители на вярата и хората като самия него бяха само проява.
	Изглеждаше така, сякаш расовото животно, мислеше си Хал, след като през двадесети век беше осъзнало, че Космосът е физически достижим, едновременно е било привлечено и уплашено от това, което лежи извън топлото, надеждно място, каквото бе била родната му планета. Историята показваше, че по онова време сред хората е имало две различаващи се настройки: едната — на отдръпване от Космоса, на приказки за „неща, които Човеку не са дадени да знае“; и другата, която е била омаяна от Космоса, изпълнена с мечти за изследвания и открития също както четири века по-рано мечтите за двете Индии са разбунвали едни умове, докато други хора са предвиждали, че корабите ще отплават отвъд океанския край на света. Когато най-накрая бе станало възможно да се навлезе в Космоса и по-специално да се излезе извън родната Слънчева система, както страховете, така и мечтите бяха породили хиляди по-малобройни групи, търсещи място, където да изградят едно общество според модела на собствените им желания.
	Това, което расовото животно е искало, помисли си сега Хал, са били доказано оцеляващи образци, както на отделни индивиди, така и на общества, поради което то беше отпуснало юздите на своите части да се заемат с експериментиране на воля. От разнообразието на тази диаспора се бяха появили най-успешно оцеляващите — тъй наречените Отцепени култури, трите най-големи от всички: Дорсай, Дружествените и Екзотичните светове. И трите култури бяха процъфтявали в продължение на двеста години, през които бяха изпълнявали функции, придаващи стабилност на извънземието, междупланетното общество на своето време, осигурявайки безопасен контрол над войната, търговията и конфликтите в тъканта на това общество.
	После, след необходимото развитие на моделите на това общество и след като различните му елементи бяха вкарани от Донал Грейм в една обща система за контрол, необходимостта от специалните елементи на Отцепените култури беше западнала и самите култури взеха да отмират. Междувременно расовото животно беше започнало пестеливо да кръстосва новите човешки породи, развили се в средата на тези Отцепени култури, така че нищо от полученото да не се загуби, и най-накрая беше започнало да произвежда ония господстващи типове, на които не можеше да се противостои и за които част от неговата същност винаги беше копняла. Ето как беше завършен цикълът развитие на интелекта, развитие на техниката, свръхнаселеност на Земята, излизане в Космоса и Отцепени култури, експериментиращи с оцеляващите в извънземието типове хора — повторно комбиниране на тези Отцепени култури в нови господари, които се бяха нарекли Другите.
	Само че сега изглеждаше, че тези господари са непоклатими в качеството си на нови водачи на човечеството, и доказвалият се в продължение на хилядолетия исторически прогрес, който винаги се беше дължал на новия човешки талант на всяко поколение, свалящ старото от власт, сега бе изложен на опасността да спре завинаги — освен ако се видеше, че в крайна сметка Другите имат някаква слабост.
	„Значи дотук с положението на Другите“ — помисли си Хал.
	Възгледите на техните противници се свеждаха просто до това, че доколкото идването на Другите на власт означаваше край на цялата човешка промяна и растеж, такова положение просто не може да се търпи. За онази част от расовото животно, която представляваха опонентите на Другите, преустановяването на растежа означаваше смърт за всички надежди за бъдещето и личната смърт беше незначителна цена за отклоняването на тази всеобща смърт.
	Нещо в ума на Хал прищрака.
	Разбира се. Причината единствено Земята да окаже такава съпротива на влиянието на Другите трябва да е била, че Земята все още представляваше оригиналния генен резервоар на човечеството и че нейните хора бяха пълноспектрови човеци — неспециализирани по който и да било от безбройните начини, произтекли от експериментирането на расовото животно с кръстосването и адаптирането на неговите индивидуални части, така че те да могат да живеят на другите светове. Във всички от родените на Земята, докато при родените на новите светове това се отнасяше само за някои, живееха не само част, а всички възможности на човешкия дух, били те добри или лоши; и една от тези възможности бе те да съчетават вярата на дружествениците, независимостта на дорсаите и прозорливостта на екзотиците — едно съчетание, което не би могло да понесе края на промяната и растежа.
	У Хал се разгоря внезапна надежда. В такъв случай Земята е поне част от едно оръжие, което Другите не бяха в състояние да използват.
	Поне част… Препускащият ум на Хал се спря в нова точка. Това, което населението на Земята, от родени там пълноспектрови индивиди, представляваше за Другите, както и за човечеството като цяло, всъщност беше една генетична застраховка, в случай че тяхното господство доведе до такива образци в специализацията на човека, които са лишени от способност за оцеляване. Доста от вариформените растения и животни вече се бяха оказали неспособни да се размножават на някои от новите светове. Никой не можеше да бъде сигурен докъде щеше да стигне човешката адаптация на новите планети след няколкостотин поколения. Земята беше единственият свят, който Другите не биха се осмелили да обезлюдят дори частично. Също така, тя бе светът, който те трябваше да могат да контролират абсолютно, за да си осигурят оцеляването на своето междузвездно царство, след като го създадяха.
	Следователно Другите бяха равнозначни при застой. Тогава опонентите им би следвало да са равнозначни при… еволюция?
	_Еволюция…_ думата прокънтя в ума на Хал като ударен еднократно масивен гонг. Еволюцията беше великата мечта на екзотиците — тяхната велика, непостигната мечта, че човечеството наистина се намира в процес на еволюция и че учените екзотици най-накрая ще определят посоката на еволюцията, ще я подпомогнат и може би ще произведат една подобрена разновидност на човека.
	Само че сега Екзотиките умираха — с неизпълнена мечта, при все че целта им все още съществуваше също както тази на Дорсай и Дружествените планети. Междувременно обаче тяхното място, както и мястото на всички останали беше узурпирано от Другите. Екзотиците, както и останалите противници на Другите нямаха никакво собствено решение на ситуацията. Ако екзотиците имаха достъп до някакъв начин да спрат Другите, те вече щяха да са го открили и да са го използвали.
	Но макар че Екзотиките умираха, еволюцията като концепция все още съществуваше — поне за момента. Тя не представляваше частна собственост на екзотиците и никога не бе била само тяхна, а на цялото човечество. С две думи, напълно бе възможно, че през всички тия години, през които екзотиците я бяха търсили, еволюцията и средствата за нея се действали неразпознати под носа им. Може би човечеството е градило пътя към бъдещето на расата, без самото то да знае това — също както в продължение на векове човечеството беше действало за един дом на други светове, без да го знае…
	Хал се смрази. Потресът от откритието беше тъй дълбок, че макар свещта на живота му да припращяваше вътре в него, за миг той забрави килията около себе си, своята треска и дори борбата си за глътка въздух.
	_Последната Енциклопедия!_ Енциклопедията беше единственото оръжие, което Другите не притежаваха и не бяха в състояние да използват, дори и да разполагаха с него.
	Тъй като тя беше проектирана като инструмент за изучаване на неизвестното, а според дефиницията на застоя, за който работеха, Другите бяха определено застрашени от един инструмент, който обещаваше прибавяне на нови познания в условията на една култура, чиито господари не желаеха нито увеличение, нито растеж, нито промяна.
	И това, разбира се, обясняваше разделението и задаващия се сблъсък.
	Тъй като расовото животно беше загрижено единствено за оцеляването, в основата си то не би следвало да проявява пристрастия към която и да било страна. То позволяваше на своите части да се борят една с друга само за да открие коя от тях ще победи. Ето защо то би трябвало да позволи и на двете страни несъзнателно да разработят средства и оръжия за неизбежния момент на сблъсъка. На двете, а не само на страната, породила Другите. Последната Енциклопедия би следвало да е оръжието, което балансираше везните откъм блюдото на привържениците на еволюцията срещу харизматичното оръжие на Другите.
	Хал избърса чело с опакото на несигурната си длан и ръката му се овлажни. С потрес разбра, че при този последен взрив на умствена борба с проблема, който го бе обсебил, нещо във физическото му състояние се беше променило. Странно, ала сега онази хладина, която бе почувствал при първия шок от откритието си, все още изпълваше тялото му. Като че ли треската вече не гореше тъй яростно вътре в него и той дори дишаше по-леко. Закашля се: това не беше предишната суха, измъчена кашлица. Тази кашлица изкарваше храчките по-лесно и сякаш освобождаваше малко допълнително пространство за дишане в задръстените му дробове. Главата почти беше престанала да го боли. Той удивено вдигна повторно ръка към челото си и дланта му отново се намокри от пот.
	Треската му се беше пресякла. Само че вътре в него суматохата от откритието бе толкова голяма, че той все още не можеше да му се израдва.
	В ума си Хал сега долавяше масивни форми и модели на схващания, които започваха да се оформят подобно на подводните призраци на големи айсберги в навъсено полярно море, понеже всички известни нему факти пасваха на внезапно станалите очевидни заключения. И всичко се нагаждаше тъй бърже, че той не беше в състояние да разчете съзнателно цялото значение на това, което тепърва начеваше да схваща. Сякаш с издърпването на един каменен блок от надвисналата и безсмислена купчина такива блокове би предизвикал земетръсно срутване и пренареждане на цялата камара, така че щом всичко най-накрая се бе укротило, както се беше случило в последния му сън за кулата, цялата бъркотия се превърна в разпознаваема структура — изпипана до последната подробност. Той все още стоеше с извадения блок в ръката и се дивеше. Дори харизматичността би трябвало да идва от някой елемент, заровен сред пълния спектър на човешките възможности. Може би онези, които щяха да се борят с Другите, щяха да го открият нейде и да го използват не по-зле.
	Сега, когато беше открил това познание — когато дълбоко в себе си държеше на сигурно място разбирането, че Последната енциклопедия наистина е онзи инструмент, който беше търсил слепешката, оръжие, дълго време подготвяно да бъде използвано срещу Другите — той почти не можеше да повярва. Седеше и тази мисъл му се въртеше в ума. Хал се чувстваше зашеметен от факта на това проумяване, тъй както трябва да се е чувствал зашеметен Артър Пендрагон преди да стане крал, когато е усетил как големият меч излиза леко от скалата, за да легне в дланта му; и както погълнат от съзнанието за това, което е извършил, е бил глух за ликуващите викове на наблюдаващото множество.
	Хал схващаше, че това негово разбиране е по-ценно от всички притежания на човешката раса. Сега, когато разполагаше с него, той беше длъжен да живее, за да избяга оттук и да извоюва безопасност за себе си и за своето познание.
	И както предишната задача се беше оказала решима, тъй трябваше да се окаже и тази.


>	Шестнадесета глава

	Така както си седеше, Хал беше обзет от изключително усещане за постижение и облекчение — също като на бегач, който е пробягал някакво невероятно разстояние и е победил. Продължавайки да мисли за това, което трябваше да направи не само за да избяга, а и после, той задряма, тъй като изтормозеното му тяло се възползва от факта, че треската вече преминаваше и дишането му бе станало малко по-леко. Дрямката му неусетно премина в дълбок и изтощителен сън.
	Пробуди се от очевидно лишения от сънища унес, за да открие, че без да усети, се е плъзнал надолу по гръб върху леглото и е придърпал одеялото отгоре си. С мъка се изправи отново до седнало положение. Усилието предизвика спонтанна кашлица, която изкара от дробовете му още жълто-зелени храчки, ала вече не беше така болезнено и след като пристъпът отмина, след първия момент, когато бе останал без дъх, сега Хал като че ли поемаше въздух в дробовете си с по-голям успех, отколкото през последните часове, макар и все още да беше далеч от нормалното си състояние. Около него в смълчаната килия не се забелязваше никаква промяна.
	Първата му и най-неотложна нужда беше да изпразни пикочния си мехур. Хал отметна одеялото настрани и откри, че едва има сили да се изправи на крака срещу тоалетната чиния. Когато приключи, той се стовари обратно на леглото и полежа около минута, докато събере достатъчно енергия да се обърне, да пропълзи напред и да се изправи на колене до мивката от другата страна на леглото. Запи вода от крана — този път най-накрая обилно, като поспираше да си поеме дъх, а сетне отново почваше да гълта, наслаждавайки се на това, че пак е способен да преглътне повече от няколко глътки. Най-накрая, като възстанови поне частично нуждата от вода на организма си, Хал пак подпря гръб на стената зад леглото и се залови с нелеката и болезнена задача да се разсъни напълно.
	По време на съня си беше забравил за кратко да се бори за въздух, а сега известно време трябваше да внимава само за това, както и за общата си слабост и дискомфорт. Полека-лека обаче той се поразсъни и умът му започна да възвръща донякъде нормалния си контрол над тялото. Всичко, което беше обмислял през току-що отминалите дълги часове, се върна обратно. Необходимостта да бърза се пробуди пак. Още преди напълно да се сети защо. Хал вече си беше спомнил, че трябва да се измъкне оттук.
	Подтикван от тая необходимост, той започна да се връща към нормалното си състояние на бдителност и борбата му да диша взе да се облекчава, докато стана почти възможно да забрави за нея. Закашля се и изкара известно количество храчки, но усилието жестоко подяде крехкия му запас от сили. Хал се отказа от идеята да прочисти дробовете си и пак облегна гръб на стената. Като се сети за часовника си, той го погледна — показваше 10:32 сутринта.
	Сега, когато вече беше напълно разбуден, първата му грижа беше да провери мисловната конструкция на своето ново схващане, която беше изградил, преди сънят да го обсеби. Тя продължаваше да си стои в ума му, изчаквайки единствено по-задълбоченото изследване, за да се разкрие в подробности. Можеше свободно да посвети вниманието си на това как да се отскубне от ръцете на хората, които го държаха затворен.
	Беше очевидно, че при сегашната ситуация не беше практично да бяга в какъвто и да било физически и буквален смисъл. Единственият му истински шанс беше да убеди своите пазачи да го извадят от килията. Ако те не го стореха, като последна възможност можеше да поиска да разговаря с Блейс и да каже на високия мъж, че се е съгласил да обмисли възможността да стане един от Другите.
	Това обаче беше наистина последна възможност — не защото тя можеше и да не го извади от килията или заради някаква криеща се в туй действие физическа опасност, а защото един контакт очи в очи с Блейс си беше опасен по всяко време. Блейс беше не само един от Другите, а и — освен ако положението сред тях не се беше променило — втори по ранг в тяхната организация. Той не беше човек, когото някой с десетина години по-млад от него би могъл с увереност да очаква, че ще измами.
	Хал се подпря на стената, притвори очи и остави ума си да се съсредоточи върху въпроса за бягството, докато изключи всичко останало освен режещия ръб на своята физическа мизерия, драскащ нейде на хоризонта на съзнанието му, както и масивната сянка на структурата, която бе заченал и която се издигаше като планина на фона на неговите мисли и хвърляше сянката си върху всичко друго.
	Всичко това — физическите неудобства, положението му и новото му разбиране започна да се свърза в едно и породи нов план. След малко Хал отвори очи, надигна се от леглото и направи две несигурни крачки към центъра на помещението. Дълго време, той просто стоя там, долавяйки във въображението си внимателните очи на невидимия зрител, който държеше килията му под наблюдение.
	После отвори уста и изкрещя — толкова впечатляващо, колкото можеше да изкрещи със своето дращещо гърло и оскъдния запас от въздух, с които разполагаше, а после рухна на пода на килията.
	Остави се да падне тъй, сякаш бе останал изцяло в лапите на гравитацията, ала също така се и отпусна при падането, така че ударът върху голия бетонен под да не бъде така болезнен, както би могъл да бъде. Щом падна долу, Хал остана да лежи абсолютно неподвижно и се зае да предизвика у себе си сума ти неща, на които по различно време го бяха учили Уолтър и Малачи.
	Повечето от тях не бяха трудни като отделни упражнения. Освен това, те се подпомагаха едно друго по отношение на ефекта, който Хал се нуждаеше да постигне. Във всеки случай забавянето на дишането беше част от техниката за забавяне на сърдечната дейност и намаляване на кръвното му налягане. На свой ред последните две явления му помогнаха да се справи с по-трудната задача за намаляване на телесната температура. Всички заедно пък ограничиха нуждата му от кислород, с което улесниха задачата да диша със задръстените със секрети бели дробове и придадоха правдоподобие на вида му на изпаднал дълбоко в безсъзнание човек. Същевременно състоянието, което му бяха позволили да постигне, му даде възможност да издържи без никакво движение дългото чакане, което той смяташе, че го очаква, и не остана разочарован, че не е било така, преди хората, които го наблюдаваха, най-накрая да се убедят достатъчно, че да изпратят в килията му пазач, за да провери дали наистина не му се е случило нещо.
	В крайна сметка той лежа намясто там, където падна, повече от три часа. Една неголяма част от ума му автоматично отброяваше как минава това време, но по-голямата част се беше оттеглила в близко до транса състояние. Така че, Хал действително беше много близо до това да се намира в състоянието, в което се преструваше, че е. Когато пазачите му най-накрая стигнаха дотам, че да го проверяват, Хал само периферно съзнаваше какво става. Лежеше и чуваше, но сякаш от другата стая, как първият пазач влезе в килията и го обследва, като предаваше заключенията си на наблюдателните микрофони. След известни консултации от другата страна бе взето решение да го закарат в болница.
	Незначителната и почти незаинтересувана будна част от ума му отбеляза, че се получи известно забавяне, поради факта че Барбидж не беше на работа и неговите подчинени се тормозеха, заклещени между страха си от недоволството на жилавия капитан, в случай че направят за затворника нещо, което не беше оправдано, и тяхното страхопочитание и боязън от реакцията на Блейс, в случай че на Хал му се случеше нещо. Най-накрая стана тъй, както беше пресметнал и рискувал Хал, че дори и самият Барбидж да се намира там, тяхното уважение към заповедите на Блейс няма да му остави друг избор, освен да закара колкото е възможно по-скоро Хал до някой човек с медицински познания.
	За тяхното колебание изглежда имаше и друга причина, свързана с обстановката извън сградата, но каква бе тя Хал не можеше да предположи с каквато и да е степен на сигурност. Все пак накрая той усети, че го вдигат на носилка, изнасят го от килията и го помъкват по коридорите с мотокар. Това трая известно време, през което той лежеше заровен под купчина одеяла, докато най-сетне минаха през една висока двойна врата и излязоха на студения, влажен въздух. Пренесоха го от мотокара на друга носилка, която бе вкарана в някакво превозно средство и закачена там на рамка, захваната към една от страничните стени на возилото.
	Вратата се затръшна с метален звук. Последва моментна пауза, а сетне въздушните дюзи оживяха и машината се отлепи от земята.
	Тъй като сега тялото му беше с крайно потиснати реакции, то се съпротивляваше на усилията на Хал да го пробуди. Съпротивата не беше активна, а инертна и то от този вид, която прави един човек в несвяст по-труден за вдигане, отколкото някой, който е в съзнание. Близкото до транс състояние, до което се беше докарал сам, бе изключило спомена за всички болежки и борби през последните няколко дни, а сегашният му комфорт го влечеше тъй както наркотикът привлича пристрастения човек.
	Той успя да се събуди и да отхвърли вцепенението, до което сам се бе докарал, едва когато си припомни мисловната конструкция на онова, което най-накрая бе захванал, и неговото значение. Щом обаче веднъж успя да поограничи това вцепенение, работата стана по-лесна. Моментално почувства облекчение. Хал обаче не искаше да върне тялото си напълно към нормалното му състояние прекалено бързо, за да не би да попадне в компетентни медицински ръце преди да е имал възможността да се възползва от това, че е изведен от затвора. Все още съществуваше прекалено голяма опасност да завият обратно и да го пратят право в килията.
	От друга страна, трябваше да бъде достатъчно буден, за да се възползва от всяка възможност да избяга, ако такава се появеше. Ето защо Хал се зае с това да се възстановява с първоначалната си скорост дотам, че да бъде сигурен, че ако се наложи, ще може да се изправи на крака. Той обаче усещаше, че пулсът му остава на около четиридесет удара в минути, а систоличното му кръвно налягане се държеше едва на някъде около деветдесет, така че първоначалните му грижи се възвърнаха. След усилията му да разбуди своето тяло то едва-едва се влачеше.
	При все това обаче той отново възвръщаше способността си да обръща внимание на случващото се около него, въпреки че емоционалните му реакции на онова, което чуваше и виждаше, да си оставаха забавени. Хал видя, че се намира сам в каросерията на една машина, която очевидно беше военна линейка, пригодена да транспортира поне една дузина носилки, окачени на три равнища край двете странични стени. Двама щатни милиционери заемаха единичните седалки пред командното табло в отвореното отпред пространство в колата.
	От всяка страна на возилото имаше поредица прозорци, а точно до него, както си лежеше на най-високата носилка, се намираше горният край на едно прозоречно стъкло. Този край беше току под раменната му става. Хал лежеше по гръб. Трябваше съвсем леко да извърне глава, за да има добра видимост към улицата, по която се движеха. Въпреки че, сигурно беше ранен следобед, навън не се виждаше жива душа. Малките магазинчета, покрай които минаваха, бяха затворени, а витрините им — непрозрачни.
	Беше сив и мокър следобед. В момента не валеше, обаче повърхността на улицата, тротоарите и фасадите на сградите блестяха от влага. Успя да зърне небето само веднъж, когато линейката пресече едно кръстовище, но то изглеждаше монотонно сиво и ниско под надвисналата облачна покривка. След малко успя да види и един пешеходец, който при наближаването на линейката извърна глава и се шмугна в уличката между два магазина.
	В шофьорската кабина витаеше напрежение. Сега, когато сетивата на Хал ако не друго, то поне работеха нормално, неговият обучаван в гората нос долови в застиналия, затворен въздух на линейката слабата и остра миризма на хора, които се потят от емоционален стрес. Освен това милиционерите управляваха машината по странен начин, като рядко пътуваха повече от няколко пресечки по права линия, без видима причина поспираха тук-там на кръстовищата, а сетне рязко завиваха наляво или надясно, за да изминат още три-четири пресечки, преди да се завърнат към първоначалната си посока, също тъй потайни като първия пешеходец, който Хал бе забелязал.
	Полека-лека занапредваха все по-бавно, сякаш човекът, който управляваше возилото, беше объркал пътя. Започнаха да виждат повече пешеходци и всички те бързаха и почти всички вървяха горе-долу в същата посока, в която се движеше линейката. Най-накрая мъртвото наглед тяло на Хал започна да откликва, макар и той все още да го усещаше все едно че тежи няколко пъти повече от обичайното. Хал си даде сметка, че съвсем не го заплашва опасността да се възстанови прекалено бърже, а по-скоро е подценил своето изтощение и усилията, които му бяха нужни, за да се надигне от тъй примамливото състояние на почти пълно безсъзнание. По същество тялото му се нуждаеше отчаяно от почивка, за да оцелее, и то се съпротивляваше на това да го върнат към едно равнище на по-големи енергийни разходи.
	Бе зает с това да се насили да се върне във форма, при която ако е нужно, да може да се изправи на крака и да тръгне. Хал почти забрави линейката, в която се намираше, и улиците, по които минаваха. Почти не съзнаваше, че напредват сега все по-предпазливо и че линейката все по-често спира за кратко. Упоритото му тяло бавно се връщаше към живота и най-накрая Хал започна да се успокоява, че би могъл да се надигне и да измине поне късо разстояние. Лежеше под одеялата, като свиваше и разпускаше юмруци, напрягаше ръце и крака, мърдаше рамене, изобщо правеше всяко движение, което бе възможно да прави, без ненужно да рискува да привлече вниманието на двамата мъже отпред.
	Беше почти напълно погълнат от тези упражнения, когато линейката намали ход толкова рязко, че го изхвърли напред върху носилката му, а сетне за секунда рязко вдигна оборотите, преди да мине на празен ход. После двигателите замлъкнаха.
	Хал прекъсна упражненията си и погледна през стъклото на прозореца до себе си.
	Линейката беше заобиколена от хора — тълпа, която все още се събираше, така че хората в нея не бяха чак до там наблъскани един до друг, че да не могат да се движат, без да отстраняват от пътя си други тела. Очевидно току-що бе станало невъзможно машината да продължи напред и като хвърли поглед в посоката, от която бяха пристигнали, Хал видя, че отзад се трупат още хора. Вече бе невъзможно да обърнат назад и да се върнат.
	Намираха се на един голям площад, но той бърже се претъпкваше с хора, които явно току-що бяха изскочили от една от улиците, вливащи се в него. Лицата на хората наоколо, които хвърляха по някой поглед към двамата милиционери, съвсем не бяха дружелюбни. Сега Хал надушваше още по-силно миризмата на емоцията откъм тия двамината. Той надигна глава, за да погледне колкото може по-напред. На не повече от трийсетина метра пред тях, отвъд солидната преграда от човешки тела, се виждаше началото на друга улица, която щеше да ги изведе от площада. Явно шофьорът беше заложил на това, че ще успее да премине, преди тълпата да му пресече напълно пътя. Но той беше загубил.
	Линейката беше попаднала в капан като мастодонт в асфалтова яма. И щеше да си остане така, освен ако шофьорът не решеше да мине като с булдозер през изпречилите се на пътя му хора, само че ако се съдеше по намръщените лица, които хвърляха мрачни погледи към милиционерските униформи, да се решат на едно такова действие щеше да е равносилно на самоубийство. Като си пое рязко дъх с нещо между въздишка и изгрухтяване, шофьорът изключи напълно дюзите и остави колата да се приземи на паважа. Милиционерът до него мърмореше тихо в телефона на колата.
	— Остани на място! — изпращя в отговор нечий глас от вътрешния високоговорител на линейката. — Не прави нищо. Недей да привличаш ничие внимание. Просто стой вътре и се прави, че това те забавлява.
	В кабината се възцари тишина. Двамата милиционери седяха и се правеха, че са потънали в разговора, като се опитваха да не отговарят на мрачните погледи на хората наоколо. Хал надзърна пак през прозоречното стъкло до рамото си и видя, че милиционерите са се опитали да стигнат до единия ъгъл на площада. Бяха са приземили насред откритата му площ, така че без да е нужно да се мести, Хал разполагаше с прекрасен обзор към централната част на площада, където тълпата беше най-гъста.
	Хората се натискаха към някакъв пиедестал, поддържащ гол кръст от кафеникав гранит, който се издигаше на поне три етажа височина. Щом погледнеше през запотеното странично прозорче на линейката, от мястото си върху носилката, където лежеше, горната част на кръста се издигаше сякаш невъзможно високо над всички, като създаваше впечатлението, че плува на фона на тъмните, провиснали кореми на облаците над главите им. Един мъж, облечен в делови костюм, започна да се спуска от пиедестала. Беше приключил своята реч, обаче Хал не беше чул почти нищо от усилвателите, които хората край линейката носеха на рамо или в ръце.
	Избухнаха ръкопляскания, които продължиха известно време, докато човекът с деловия костюм слизаше от пиедестала. След секунда нагоре започна да се катери друг мъж, облечен в така познатите на Хал туристически дрехи, които през последните няколко седмици непрекъснато беше виждал около себе си. Катерачът стигна до върха на пиедестала, сграбчи извисяващата се нагоре колона на кръста, за да се закрепи на тясното подножие и заговори. Гласът му идваше ясен до ушите на Хал, явно мъжът носеше микрофон, чийто сигнал усилвателите препредаваха, обаче от това разстояние Хал не можеше да различи нищо такова по облеклото или тялото му. Навсякъде около линейката се виждаха малки черни усилватели, прикрепени открито на реверите или предизвикателно вдигнати над главите, които хвърляха словата му над заслушаната тълпа. Думите на оратора проникнаха през стените на заловената линейка.
	— Братя и сестри на Господа…
	Хал застана нащрек. Гласът, който чуваше, принадлежеше на Джейсън Роуи и сега, след като беше познал гласа, Хал разпозна и кльощавата фигура с квадратни рамене, която стоеше по познатия му начин.
	— … човекът, който след минута ще ви говори, е капитан Рух Тамани, която планира пълния блокаж на шахтата на Кор Тап, успешно осъществена вчера от нейния отряд; която не само планира блокажа, но и събра с отряда си материалите, от които бяха съставени нужните експлозиви. Нейният отряд пренесе тези материали през половината континент, като непрекъснато беше застрашен от атаките на милицията, а през повечето време наистина беше подложен на преследване и атаки. Братя и сестри на Господа, вчера ние свидетелствахме за факта, че нашата вяра в Господа си остава непокътната и ни дава сили да ударим точно в тия места, където изчадията Велиалови смятат, че са най-силни. Както стана вчера, така ще продължи да бъде, докато Другите и техните кучета престанат да опустошават нашите светове и да мъчат нашите хора. Братя и сестри, представям ви Рух Тамани, капитан на отряда, който саботира Кор Тап и затвори ремонтния завод за космически кораби. Тя също така е и _мой_ капитан!
	От тълпата се надигна рев, който продължи, докато Джейсън слезе от пиедестала. Някое време кръстът остана спокоен и самотен между хората и виковете бавно замряха. После, когато се видя, че една стройна фигура в тъмни полеви дрехи, е започнала да се катери нагоре, ревът отново набра сила.
	Това беше Рух — просто нямаше кой друг да бъде. Тя се изкачи на пиедестала и поспря, прегърнала с една ръка вертикалния стълб на високия гранитен кръст. Той се издигаше високо над нея, а полираната му повърхност матово блестеше от влагата.
	За момент тя остана там, подобно на черен жезъл, огрян от сива светлина. Постепенно звуците от площада стихнаха тъй, както стихва звукът на прибоя, когато пред отворения прозорец придърпаш тежка завеса. Тълпата замлъкна.
	Тя заговори и усилвателите, които хората на площада носеха, доловиха думите й и звънко ги запокитиха над главите на всички присъстващи.
	— Изтрезнейте, пияници, та плачете!
	Хал разпозна един цитат от първата глава на пророк Йоила от Стария завет на Библията. Ясният глас на Рух мина дори през стените на линейката, за да стигне до ушите на Хал и като остра игла да го подпомогне в усилията му да си върне пълния съзнателен контрол над тялото си.
	— И лелекайте, всички винопийци, за новото вино — продължи тя.
	— Защото се отне от устата ви.
P>
	„Понеже на земята ми възлезе народ
	Силен и без брой,
	Чиито зъби са лъвови зъби,
	И който има кътни зъби като на лъвица.
	Опустоши розата ми
	И сломи смоковниците ми;
	Обели я съвсем и я хвърли;
	Пръчките й се обелиха.

	Плачи като сгодена девица опасана с вретище
	За мъжа на младостта си.
	Хлебният принос и възлиянието престанаха
	От дома Господен;
	И свещениците, служителите Господни, жалеят.
	Запустя полето, жалее земята;
	Защото се загуби житото,
	Изсъхна новото вино, дървеното масло е слабо.“
P$
	Рух спря и след ясния финал на казаното, мълчанието в ушите им сякаш звънтеше. Тя проговори отново, но този път бавно:
	— Кога започнахме да се страхуваме от смъртта? — и Рух завъртя глава, оглеждайки всички наоколо. — Защото виждам, че вие се страхувате от смъртта.
	Мълчанието на тълпата се проточи. Хората сякаш нямаха сила да издадат и звук, почти не им стигаха сили да дишат, докато тя не привърши с тях. Хал се бореше с нежеланието на тялото си да се върне към живота.
	— Днес… — гласът й отново стигна до него през прозореца на линейката, — вие се тълпите на улиците. Днес милицията не идва да ви разпръсне. В този миг вие сте готови, както сте стотици да вземете оръжията и да потеглите срещу изчадията Белиалови и Антихриста.
	Тя замлъкна и ги изгледа.
	— Обаче утре — продължи Рух, — ще ви дойде друг акъл. Няма да кажете, че не ще тръгнете на поход, но ще намерите хиляди причини да поставите под въпрос времето и начина за този поход, така че изобщо никога да не излезете от Ахрума. Кога започнахте да се страхувате от смъртта? Няма смърт, от която да се боите. Когато са пристигнали от Земята, нашите предци са знаели това. Защо сега вие не можете да го разберете?
	Тълпата не шавна, не издаде и звук.
	— Те знаеха, както трябва да знаем и ние — продължи гласът й, — че няма никакво значение дали телата ни ще умрат, стига хората Господни да продължават да живеят. Защото тогава всички ние ще бъдем спасени и ще живеем вечно.
	Хал успя да раздвижи крака и тихо ги замърда под одеялото, за да накара кръвта в тях да се раздвижи. Те издаваха слаб шумолящ звук между повърхността на носилката и одеялата за завиване. Двамата милиционери в отделните седалки в предната част на линейката не му обърнаха никакво внимание. Бяха също така запленени от речта на Рух, както и тълпата отвън.
	— Има един човек — продължи Рух и усилвателите сред тълпата запратиха думите й към бетонните фасади на зданията, обграждащи площада от всички страни, — който е бил в този град преди днешния ден и който ще дойде пак, човек, когото някои наричат Великия Учител.
	Тя спря за миг.
	— Той е учител на лъжи — самият прероден Антихрист. Той обаче ни завижда за нашето безсмъртие — вашето и моето, сестри и братя, защото е само смъртен и знае, че ще умре. Той може да бъде и убит. Защото единствено Бог е безсмъртен. Той ще съществува дори и Човечеството да го няма. И тъй като ние, вие и аз, сме част от Бога, ние също сме безсмъртни. Но Антихристът, който сега идва сред нас за последното ни изпитание, няма никаква надежда за дълъг живот освен да овладее Човечеството. Само ако ние приемем него и подобните му, те могат да се надяват, че ще живеят.
	— Но тъй като Човечеството е от Господа, макар и Врагът човешки да може да убие телата ни, той не може да докосне душите ни, освен ако ние не му ги дадем доброволно. И ако го направим, воистина сме загубени.
	— Ако обаче не го сторим, макар и да изглежда, че ще изстрадаме смъртта, ние ще живеем вечно — не само в Господа, но и в тези, които ще дойдат след нас, които заради нас ще продължат да познават нашия Господ.
	— Защото ние можем да изгубим безсмъртието само ако предадем Него, като се откажем от властта да Го изберем за себе си. Ако ние станем кучета на Антихриста, ние ще бъдем част от децата на децата на нашите деца, които заради нашата вяра и нашия труд все още ще принадлежат на нашия Господ, на нашата вяра и поради това на самите нас. Ако нашата раса продължи да бъде свободна, никой от нас никога не ще умре.
	Рух спря и за пръв път се разнесе въздишка — едва забележима като скитащ лъх на топъл вятър. Премина по повърхността на тълпата и замря в стените на околните сгради.
	— Има и такива — когато Рух продължи, гласът й бе леко променен, — които ще рекат: „Ами ако ония, дето следват Антихриста, избият всинца ни?“ И отговорът на това е „те не могат“. Защото тогава няма да има достатъчно хора, които да служат на изчадията Белиалови тъй, както те желаят да им се служи. Ала дори и нашите врагове да можеха да убият всички, които са твърди във вярата, това убийство няма да им донесе полза. Защото семената на вярата ще продължават да лежат непокълнали дори в техните роби и да изчакват само подходящия час и гласа на Господа, за да разцъфтят още веднъж.
	Рух млъкна и отново огледа бавно площада.
	— Така че съберете смелостта си — заключи тя. — Онези, които се изправят срещу нас, могат да унищожават единствено телата, но не и душите ни. Елате, присъединете се към мен, за да изоставим нашия страх от смъртта, която в края на краищата е просто като страха на някое дете от тъмното, и да свидетелстваме за Господа, да го почетем и да му благодарим, че именно на нас, на нашето поколение е дал този велик и славен момент. Защото нито една награда не е като наградата, предназначена за ония, които се бият за Него и знаят, че не могат да загубят, защото Той не може да бъде победен.
	Тя млъкна.
	— Сега — подхвана отново Рух, — свидетелствайте с мен, мои сестри и братя, за Господа. Нека запеем заедно така, че Бог да може да ни чуе.
	Тя пусна ствола на кръста и застана, пазейки равновесие на тесния горен ръб на върха на пиедестала. Изправена така, тя запя. Гласът й се разнесе ясно и радостно от усилвателите, запявайки строгия химн, който Хал беше чул в дома на Амджак, където Детето го поведе и превърна във възхвала на триумфа.
P>
	„Войнико, не питай ти — ни днес, ни утре —
	Къде знамената ти отиват на война.
	Наоколо на Беззаконието са войски безброй.
	Удри! И своите удари не брой…“
P$
	Тълпата пееше в един глас. Милиционерите в предната част на линейката мълчаха, но седяха присвили се в своите седалки, сякаш и те бяха запленени от музиката. Хал, който бе завладян от силата и размаха на речта на Рух, внезапно осъзна факта, че позволява на шанса си да избяга, да му се изплъзне през пръстите.
	Отметна одеялата от себе си към прозореца на линейката колкото можеше по-тихо, прехвърли крака във въздуха и бавно се хързулна от повърхността на носилката, докато не застана на крака.
	Двамата милиционери отпред се бяха вторачили през страничния прозорец до левия лакът на шофьора — слепи и глухи за всичко, което ставаше зад тях.
	Хал леко се олюля на краката си. Равновесието му беше несигурно и усилието да се държи изправен беше голямо, но той усети страхотен прилив от щастие, загдето бе способен да се изправи сам. Тръгна към вратата в задния край на линейката, откъдето го бяха внесли вътре, толкова меко, колкото можеше. Крачка. Втора. Трета… Стигна до вратата.
	Постави длан върху студения закръглен метален прът на заключващия лост, готов да го блъсне надолу, и погледна през рамо към предната част на колата. Милиционерите стояха странично към него и не го забелязваха.
	Отново се обърна към вратата и натисна пръта надолу. Той му се опря все едно беше излят в бетон. За миг Хал реши, че трябва да упрекне за това слабостта си и се отпусна с цялата си тежест върху лоста, за да го накара да се задвижи надолу. Лостът обаче устоя.
	После умът му се проясни. Погледна по-внимателно и забеляза, че лостът е застопорен от едно хоризонтално резе, което трябваше да се дръпне, преди лостът да може да се задвижи надолу. Хал енергично защипа с пръсти пъпката на резето и дръпна. То беше като залепено. Хал дръпна по-силно. Резето се задържа още за около секунда, а сетне отскочи назад със стържене и трясък, които отекнаха в линейката сякаш задействана аларма. Хал хвана повторно лоста.
	— Стой! — обади се полугласно някой откъм предницата на линейката. — А си бутнал тази ръчка надолу, а съм стрелял!
	Все още с ръка върху лоста Хал погледна отново през рамото си назад. Лицата на двамата милиционери го наблюдаваха иззад горните ръбове на своите седалки, а между седалките се подаваше тънкото, обвито с проводник дуло на един от късите и удобни за криене модели вакуумен пистолет. То беше насочено право в него, като шофьорът го държеше тъй, че неговото тяло и тялото на милиционера до него да закриват пистолета от очите на всеки човек от тълпата, който би могъл да погледне насам.
	— Това не вдига никакъв шум — рече шофьорът. — Връщай се на носилката си и кротувай.
	Хал се вторачи в тях и сянката на онази конструкция в ума му сякаш падна помежду него и ония двамата.
	— Не — отвърна той. — Ако аз падна мъртъв оттук, вие двамата няма да оцелеете и пет минути.
	И той блъсна лоста надолу, като се подпря на вратата. Лостът се освободи. Вратата се отвори наполовина под тежестта му, преди да я спре тялото на някакъв човек, изпречило се на пътя й, и Хал тръгна към пролуката. Тя беше твърде тясна, за да може тялото му да мине през нея, но пък му позволи да си подаде главата навън.
	— Помощ, братя! — изграчи Хал. — Помощ! Милицията ме залови.
	Той инстинктивно се беше напрегнал за тихия удар от насочения в гърба му вакуумен пистолет. Нищо обаче не се случи. Даде си сметка за обърнатите към него стреснати лица, сетне вратата изведнъж се разтвори до край и той падна в отвора.
	Щеше да се стовари върху паважа, ако няколко ръце не го бяха подхванали и изправили на крака.
	— Помощ… — отрони слабо Хал, усещайки как и последният остатък от незначителния изблик на сила, която беше успял да събере, изтича от тялото му от внезапното облекчение, че все още бе жив. — Държаха ме в техните килии…
	За няколко секунди магията на припадъка замъгли очите му. Когато зрението му се проясни, Хал смътно усети, че наполовина го влачат и наполовина го водят на неголямо разстояние напред. После, много ръце изведнъж го вдигнаха над главите на множеството и в същия момент той осъзна някак си сбъркано, че на доста места по площада се виждат фигурите на други жертви на плътната блъсканица — мъже, жени и дори няколко деца. Тълпата ги прехвърляше към периферията си по същия начин като него.
	В сегашното му изтощено и леко замаяно състояние изпита любопитно усещане — все едно че се носеше над някакъв странно неравен терен, докато в същото време получаваше безброй много потупвания по гърба също тъй странно беше, че това го върна към неговия сън, в който се беше запътил пеша през равнината към една виждаща се нейде в далечината кула. Даваше си сметка преди всичко за усещането, че е сякаш гол на студения влажен въздух, който го охлаждаше през тънката риза и панталоните — всичко, което неговите пазачи му бяха позволили да облече в килията си. След малко броят на дланите под него намаля, а след още няколко секунди го свалиха в изправено положение на крака върху паважа на една от улиците, които водеха към площада.
	— Дръж се — обади се нечий мъжки глас в ухото му.
	Бяха двамина — по един от всяка страна. Той прехвърли ръце през раменете им, а те го обгърнаха с ръка през кръста. Наполовина носен, наполовина вървящ той извървя известно разстояние напред, където хората бяха по-нарядко, а сетне изведнъж се озова на топло, за което изпита истинска благодарност.
	Мъжете му бяха помогнали да се изкачи по една рампа до каросерията на един голям камион, който изглежда беше оборудван като пункт за първа помощ.
	— Оставете го там — каза една жена със стетоскоп на врата, която вършеше нещо над някакъв легнал на койка човек. Пакетът й посочи към празното легло зад гърба й.
	Двамата мъже внимателно отнесоха Хал и го оставиха върху леглото.
	— Вижте дали някой отвън го познава — рече отсечено жената. — И затворете вратата на излизане.
	Двамата излязоха. Хал лежеше и се къпеше в топлината на нарастващата радост от това, че е свободен. След малко лекарката със стетоскопа се надвеси над него.
	— Как се чувстваш? — запита тя, поставяйки пръсти върху китката му, за да улови пулса.
	— Просто слаб — отговори Хал. — Аз не бях в тълпата. Току-що се измъкнах от една милиционерска линейка. Караха ме в болницата.
	— Защо? — попита жената, докато посягаше към термометъра.
	— Имах лоша настинка. Простиване на гърдите, което премина в бронхит или нещо подобно.
	— Да не си астматик?
	— Не — Хал дълбоко се закашля, огледа се за нещо, в което да се изплюе, и откри, че лекарката държи под носа му един бял поднос. Той се изплю; сензорният край на термометъра бе пъхнат за миг под езика му, а сетне изваден.
	— Сега нямаш треска — констатира жената. — Само че гърдите ти още свистят. Дишането ти е затруднено.
	— Да — потвърди Хал. — Последните няколко дни. Мисля, че имах доста силна треска, но рано тази сутрин тя спря.
	— Засучи си ръкава — каза лекарката, като извади инжекционен пистолет и вкара в него една ампула. Пръстите му тромаво се заеха да откопчават маншета на ръкава и тя остави настрани пистолета, за да го освободи и да придърпа ръкава му нагоре. Хал видя как муцуната на инжекционния пистолет се притисна към мишницата му, усети хладината на лекарството, което се изпразни в мускула му, а после сам свали ръкава надолу и го закопча отново.
	— Изпий това — рече жената, като този път поднесе към устните му пластмасова чашка. — Изпий го всичкото.
	Хал погълна нещо, което на вкус наподобяваше слаба лимонада. След по-малко от минута се случи благословено чудо — дробовете му се отвориха и скоро след това той усилно изкашляше големи количества секрети, които бяха задръствали стеснените му алвеоли.
	Вратата на камиона, в който го бяха довели, се отвори и пак се затвори.
	— Разбира се, че го познавам — каза един приближаващ се към него глас. — Той е Хауард Иманюелсън, един от воините от отряда на Рух.
	Хал вдигна очи и видя заобленото, решително лице на един от внуците на Густав Молер от фермата на Молер-Бени. Той идваше към него заедно с един мъж, който вървеше зад него и вероятно беше от онези двамата, докарали тук Хал преди малко.
	— Добре ли сте, господине? — запита внукът. Хал никога не беше знаел името му. — Има ли някое място, където мога да ви закарам? Тази седмица пристигнах с един от нашите камиони и за минута мога да го докарам тук. Няма защо да се безпокоите, господине. Всички тук сме верни хора на Господа!
	При тия думи той се изчерви. Хал за пръв път си даде сметка, че настояването на шофьора на камиона онази вечер във фермата не трябва да е било повод за безпокойство за техния домакин и неговото семейство.
	— Не се съмнявам — отвърна Хал.
	— Той не може да тръгне в това състояние — остро възрази лекарката откъм другата носилка, където сега работеше, — освен ако не искаш пак да го върнеш с пневмония. Ще му трябват някакви дрехи за навън. Някой отвън би трябвало да е в състояние да се раздели с яке или палто за един войн на Господа.
	Мъжът, който бе влязъл заедно с внука, се изниза обратно от камиона.
	— Не се безпокойте, господине — рече внукът на Молер, — тук има сума ти народ, който ще бъде щастлив да ви даде палто си. Може би ще е по-добре да ида до камиона и да го докарам тук, така че да не ви се налага да вървите много до него.
	И той излезе, като остави Хал да се чуди дали някой отвън наистина ще даде с готовност някаква връхна дреха и сам да се изложи на ниската температура, която Хал току-що бе почувствал, за да удовлетвори молбата на друг човек и то вероятно чужденец.
	Мъжът обаче дойде повторно, преди внукът на Молер да е имал каквато и да било възможност да се върне, а ръцете му бяха пълни с половин дузина палта и якета. Ако бяха оставили на него, Хал щеше да вземе което и да било и пак да се почувства благодарен, само че лекарката пое юздите и избра едно яке с вълнена подплата, което се загърна около него с почти жива топлина.
	— Благодари от мое име на онзи, който го е дал — каза Хал на мъжа, донесъл дрехите.
	— Вече му е благодарено, господине — отговори мъжът, — и той е горд, че един член на отряда на Рух ще носи негова дреха.
	Той излезе с ненужните вече палта. Минута по-късно внукът на Молер пристигна и помогна на Хал да се качи в един лекотоварен камион, който сега беше паркиран на улицата до камиона за първа помощ. Неговата машина беше обградена от доста голяма тълпа, която щом Хал излезе, подкрепян за лакътя от младия мъж, се разрази в аплодисменти. Хал помаха и се усмихна на тълпата и позволи да му помогнат да се качи в другия камион. После, изтощено се облегна на своята седалка, докато внукът вдигаше машината на въздушна тяга, а тълпата се разпръскваше настрани, за да оформи пред него алея, по която да потегли.
	— Накъде, господине? — попита внукът.
	— За… съжалявам, не ти знам името — рече Хал.
	— Мърси Молер — каза официално другият.
	— В такъв случай, благодаря ти, Мърси — каза Хал. — Оценявам това, че ме идентифицира и те моля да ми повярваш, че съм ти особено благодарен за това пътуване.
	— Няма нищо — отвърна Молер и пак се изчерви. — Накъде?
	Хал впрегна паметта си на работа, за да му даде адреса, който беше записал върху пощенския плик, където бе сложил своите документи. Никога не беше забравял нещо от онова, което пожелаеше да си спомни, само че понякога беше необходимо доста умствено издирване, за да го открие. В последния момент Хал промени леко онова, което паметта му беше дала. Нямаше никаква необходимост да разгласява факта, че иска да отиде в консулството на Екзотиките.
	— Площад „Френска галера“ четиридесет и три — съобщи Хал. — Знаеш ли къде е това? Защото всичко, което имам, е адресът.
	— Ще попитам — отговори Мърси.
	Той спря камиона, смъкна прозореца до височината на рамото си и подаде глава навън, за да разговаря с хората от тълпата, които се намираха в непосредствена близост до тях. След секунда прибра глава, вдигна прозореца и пак запали камиона.
	— Площад „Френска галера“ е вдясно от авеню „Джон Нокс“, след Първата черква — каза внукът. — Зная къде е. След десет минути сме там.
	Потрябваха им обаче по-скоро двадесет, а не десет минути, преди да открият площад „Френска галера“. Оказа се, че това е един пръстен от много големи и уютни триетажни къщи. Щом видя знамената, които се вееха край праговете, Хал разбра, че самият площад очевидно е предпочитаното от чуждоземните консулства местенце в Ахрума. Нямаше какво да се каже повече за укриването на факта, че той е тръгнал към някоя дипломатическа мисия. Поозадаченият Мърси го остави пред една относително малка кафява сграда, намираща се очевидно между консулствата на Венера и Нова Земя.
	— Благодаря — каза Хал, като слезе. — Не мога да ти кажа колко съм ти благодарен. Не, не се безпокой, мога чудесно да се оправя и сам. Сега искам да видя, че си потеглил без проблеми, а щом се прибереш вкъщи, поздрави от мен твоя дядо и останалите от семейството.
	— Удоволствието беше мое, господине, и честта също — отвърна Мърси и вдигна стъклото между тях, преди да помаха с ръка и да потегли.
	Хал му махна в отговор и загледа как камионът продължава по автомобилния пръстен, около който бяха построени сградите на площада, а после се скрива между дърветата от двете страни на отбивката за авеню „Нокс“. След това той тежко изпухтя. Едната учтивост беше изчерпила оскъдния му запас от сили.
	Обърна се и тръгна бавно и неуверено по пръстена, за да стигне до площад „Френска галера“ шестдесет и седем, само на четири врати по-нататък. Пътеката от портата на оградата до зданието беше къса, ала шестте стъпала, които водеха до входната врата, му се видяха като изкачване на малка планина. Най-сетне стигна до горната площадка и натисна бутона на оповестителя. Последва очакване, което се разтегли до няколко минути. Хал вече се канеше да сигнализира втори път, когато розетката на оповестителя отново оживя.
	— Да? — рече един глас отвътре.
	— Наричам се Хауард Иманюелсън — каза Хал, като уморено се облегна на касата на вратата. — Преди няколко дни изпратих едни документи…
	Вратата пред него се отвори. На относително тъмния фон на вътрешността се очерта една фигура, малко по-ниска от неговата, с шафранова на цвят тога и с пълно и кръгло лице с неопределена възраст.
	— Разбира се, Хал Мейн — каза един мек баритон. — Амид ни помоли да направим всичко, каквото можем за теб, и каза, че скоро ще дойдеш. Влизай, влизай.


>	Седемнадесета глава

	Хал лежеше, а дългото му тяло беше увито в горско зелена роба на екзотик, и се вслушваше как мелодията на птичите песни се преплита със звука от фонтана. Фонтанът беше затулен зад завеса от приличащи на върби триметрови дървета и се намираше вляво от малката, вдълбана в земята площадка за сядане, оформена като място за разговори, където той почиваше. Така типичната за всички създадени от екзотичните умове изкуствени околни среди хармония изглаждаше и последните остатъци от напрежение, които живееха дълбоко вътре в него. Отгоре синьото небе, или може би същото това синьо небе, но с един климатичен екран между него и Хал, заливаше всичко наоколо с далечната и ясно биеща на зелено светлина на Процион А — слънцето, което споделяше енергията си не само с настоящия свят на Мара, но също тъй с неговия близнак, екзотичната планета Култис, с по-малкия ненаселен свят на Санта Мария, който беше на още половината разстояние по-далеч от Мара, отколкото бе тя до звездата, както и с Коби.
	Допреди малко Хал бе чел, ала капсулата падна от пръстите в скута му и думите, които се отпечатваха във въздуха, изчезнаха. Усещаше се напълно подгизнал от тази сънлива летаргия, която цели дни продължава да оставя ръждивия си отпечатък върху телата на хора, които се възстановяват от тежка болест или непосилно и продължително физическо усилие. А пък и това, което го заобикаляше сега — една от ония екзотични къщи, където често не можеш да бъдеш сигурен дали се намираш вътре или на открито, само по себе си създаваше усещането, че разполага с цяла вечност, за да свърши всичко, което трябва да се свърши. И същевременно, заедно с възвръщането на силите му онази нотка на неотложност, която се беше разгоряла у него в милиционерската килия, започна да става все по-настоятелна.
	Нещо в Хал се беше изострило. През тия последни седмици той бързо ставаше по-възрастен. Сега едва ли би си въобразил, както може би щеше да направи шест месеца по-рано, че Екзотиките са го извели контрабандно от Хармония тук на Мара просто от добри чувства или поради лична загриженост от страна на Амид. По принцип Екзотиките бяха добри, ала преди всичко бяха практични. От тези грижи и това обслужване щяха да произтекат по-нататъшни последствия. Всъщност за него те бяха добре дошли, защото той самият имаше за какво да поговори със своите домакини.
	Откакто беше пристигнал тук, в дома на Амид, Хал не го бе виждал, като се изключат няколко кратки негови визити. Преди това, от мига, в който потегли от Хармония, Хал имаше контакти почти единствено с една жена, която се казваше Нерали и беше Свръзка за консулски услуги на Хармония. Тя беше негов компаньон и медицинска сестра по време на пътуването дотук. Напоследък, след като той беше позакрепнал, Нерали се мяркаше все по-рядко. Хал усещаше тъгата на загубата, съзнавайки, че тя, разбира се, скоро ще трябва да се върне към своите задължения на онзи Дружествен свят и че е малко вероятно двамата да се срещнат отново.
	Сега Хал лежеше и възстановяваше в ума си по какъв начин бе стигнал дотук. Когато вратата на екзотичното консулство в Ахрума се бе отворила пред него, хората вътре просто го бяха отвели до една стая и го бяха оставили да поспи. Паметта му не подсказваше да са му давали някакви лекарства, но пък макар и екзотиците да нямаха по принцип никакви възражения към използването на фармакологични субстанции, те предпочитаха да го правят само като последно средство. По-същественото беше, че той не помнеше никакво специфично лечение или манипулация на ума или тялото му. Само дето повърхността на леглото под него беше с точно необходимата текстура и твърдост, температурата бе точно тази, която той би пожелал, а ласкаво движещият се около него въздух беше безкрайно топъл, мек и обгръщащ.
	Беше се пробудил с усещане за известна сила. Служителите на консулството му бяха дали да пие до насита различни приятни течности, а сетне го облякоха в подплатени дрехи, така че Хал заприлича на високия пълен екзотик, които в началото го беше посрещнал на вратата.
	Нерали се беше заела с него от първия миг и най-накрая именно тя го придружи от консулството до една закрита луксозна кола. Тя ги откара по специалните дипломатически канали, встрани от обичайните митнически и паспортни проверки право до един космически кораб, собственост на Екзотиките, където Нерали и смятаният за болен член на консулството, за когото тя отговаряше, бяха въведени на борда.
	Хал не бе в състояние да си спомни кога корабът се е издигнал от повърхността на Хармония. Можеше да си припомни първите няколко дни от пътуването, но само като дълги периоди на сън, прекъсвани само за кратко от моменти, през които Нерали винаги бе до него и го насърчаваше да се храни. Най-накрая той обаче се възстанови достатъчно, за да схване, че още от самото начало тя никога не го е оставяла сам — нито през корабните нощи, нито през корабните дни и че всеки път, когато се бе събуждал, я бе откривал в леглото до него. Така просто и лесно, без съзнателно да мисли за това, Хал наполовина се беше влюбил в нея.
	Това беше една малка, умърлушена, преходна любов; и двамата разбираха, че тя не ще изтрае по-дълго от този къс отрязък време, през който ще са заедно. Ясно беше, че Нерали е лечител според екзотичната традиция и това да бъде напълно достъпна за него представляваше част от работата й. Ясно беше и че в отговор, тя също се е влюбила в Хал, намирайки у него нещо отвъд онова, което беше откривала в който и да било друг от онези, които по-рано бяха имали необходимост от нейната способност да възстановява техните тела, умове и души. Хал разчете това у нея, преди самата тя да му каже, че е точно така.
	При всичкия й опит и обучение обаче Нерали установи, че не е в състояние да му каже какво е различното у него, макар че двамата разговаряха надълго и нашироко за това както и за много други неща. Част от изискванията към работата, което тя вършеше, бе да се разкрива пред тия, които обслужваше, тъй пълно, както се опитваше да ги накара и те да се разкрият пред нея. Едно от нещата, които тя каза на Хал, бе, че като всички останали с нейната професия, тя бе израствала и бе очаквала да израства, вътре в себе си с всеки нов човек, на когото бе помагала; и че ако някога се окаже неспособна да прави това, ще се откаже от своята работа.
	Дори след няколко седмици почти непрекъсната връзка с нея, докато лежеше тук и слушаше фонтана и птичите песни, Хал трудно успяваше да извика пред умствения си взор ясен образ на нейното лице. След почти триста години занимания с генетика, вече не съществуваше такова нещо като екзотик, който да не е физически привлекателен в смисъл да притежава здраво и с правилни черти лице и тяло. Физическите усещания на Хал обаче бяха твърде затрупани от разни други знания за нея, за да може той да определи в какво отношение Нерали изглежда нещо повече от това. Отначало, през първите им няколко съвместни дни тя му се виждаше незабележителна, всъщност почти обикновена на вид, ала след това от време на време тя сякаш носеше толкова много различни лица, че той им беше загубил бройката. Тези лица варираха от най-драматичната красота, до някаква мека, обична близост, която отмива всички обичайни идеи за красота — онази близост, която кара лицата на родителите да се отразяват тъй силно в лицата на техните малки деца, или така променя вида на някой от партньорите, които са били тъй дълго близо един до друг, че вече не е възможно да си представиш само единия и можеш да си спомниш за човека само в двойка с другия.
	Тя обаче се беше оказала способна да му даде онова, от което той се бе нуждаел тъй силно, без сам да съзнава, че се нуждае — да погълне вниманието му тъй цялостно, че да му позволи да си отпочине. Почивка от този вид Хал не беше имал от смъртта на своите възпитатели насам, а точно тя му беше тъй необходима през цялото време. Но тъй като силите му се бяха възстановили, той вече не се нуждаеше така отчаяно от почивка и заради това Нерали щеше да отиде някъде другаде, при други хора, които се нуждаеха от нея.
	Хал лежеше, вслушвайки се в птичите гласове и звънкия шум на плискаща се вода.
	След малко зад гърба му се разнесе слабо шумолене от стъпки по пода над вдлъбнатината за разговори. Хал извърна глава и видя как Амид слезе по трите стъпала във вдлъбнатината и седна с лице към него в нещо, което изглеждаше като изсечена подобно на кресло скала. Хал приседна на дивана, на който лежеше.
	— Е, значи най-после ще имаме шанс да поговорим? — каза Хал.
	Амид се усмихна и прехвърли през краката си оцветената в ръждиво роба, която носеше. Във всички от предишните половин дузина пъти, когато се беше появявал, бившата Свръзка оставаше само за няколко минути с Хал, преди да си тръгне, с оправданието, че има да върши много неща.
	— Работата, с която се занимавам — каза дребничкият сбръчкан старец, — в момента се движи достатъчно добре. Да, можем да говорим колкото желаеш.
	— Твоята работа не е ли причинена от моето посещение тук? — усмихна му се в отговор Хал.
	Амид се засмя високо. Както отговаряше на възрастта му, звукът приличаше на сух кикот, а не на смях, но въпреки това бе дружелюбен.
	— Ти едва ли би могъл да дойдеш на Мара — отвърна възрастният човек, — без да ни вкараш в някакви отношения с Другите, та ако ще и косвени.
	— Косвени? — повтори като ехо Хал.
	— Косвени отначало — каза Амид. Лицето му стана сериозно. — Опасявам се, че въпросът ти е правилен. От няколко дни нещата вървят в тази линия. Блейс знае, че ти си тук.
	— Тук? В тази твоя къща?
	— Само че ти си на…, вероятно в това полукълбо на Мара — отговори Амид. — Твоето точно местоположение на този свят е нещо, което той няма как да открие.
	— Но да разбирам ли, че той оказва натиск върху всички вас, за да ви принуди да ме предадете на него? — запита Хал.
	— Да — кимна Амид. — Той ни притиска и аз се боя, че ако те държим тук прекалено дълго, ще трябва да те предадем на него. Само че ние няма защо да реагираме веднага. Вземи дори това, че при всички случаи ще бъде под достойнството на който и да е от нашите светове веднага да отстъпи пред подобно искане.
	— Радвам се да го чуя — заяви Хал.
	— Доколкото разбирам, не си особено изненадан — трезво отбеляза Амид. — Струва ми се, че схващаш, че ние изпитваме особен интерес към теб и имаме какво да обсъдим в това отношение?
	Хал кимна.
	— Предполагам, че ти си направил връзка с изчисленията, които Уолтър Наставника е поискал да направят за мен, когато за пръв път той стана един от моите възпитатели? — подпита на свой ред той.
	— Разбира се — отвърна Амид. — Тогава твоите данни бяха обозначени като данни на човек, който може да представлява историческа сила. По-късно поддържахме за тебе досие, което се попълваше без прекъсване чак до смъртта на твоите възпитатели и влизането ти в Последната Енциклопедия…
	— Попълвахте го с помощта на Уолтър? — запита Хал.
	Амид се вторачи за кратко в него.
	— Разбира се, че с помощта на Уолтър — спокойно отвърна Амид. — След неговата смърт и след като ти отиде на Последната Енциклопедия, ние изгубихме дирите ти. Ние те проследихме само до Коби, но след това интересът на Блейс към теб отново ни посочи къде си. Фактът, че си съумял да не попаднеш в неговите ръце, е най-малкото забележителен и точно той отначало предизвика нашият собствен интерес към теб. В общи линии ти си човек, за когото напоследък всички ние си отваряме очите. Когато стана очевидно, че Блейс полага сериозни усилия, за да те измъкне от Коби, ние уредихме нещата тъй, че на всеки от корабите, с които можеше да избягаш на друг свят, да има по един от нас. Аз имах късмета да бъда на кораба, който ти хвана.
	— Да — рече Хал, — разбирам. Вие сте се заинтересували от мен, понеже и Блейс се е интересувал.
	— Не защото, а по същата причина, поради която се интересуваше Блейс — поправи го Амид. — Ние смятаме, че той иска ти да бъдеш неутрализиран или да застанеш на негова страна. Искаме да те направим негова ефективна опозиция. Но не просто защото той се интересува от теб. Ние се интересуваме, както винаги сме се интересували от теб, просто защото нашите онтогенетични изчисления ни препоръчват да се заинтересуваме.
	— Май правят малко повече от това да препоръчват, нали? — запита Хал.
	Амид леко наклони глава на една страна като птица и се вторачи в Хал.
	— Струва ми се, че не те разбирам — каза той.
	Хал леко забави дишането си, преди да отговори. Сега летаргията му напълно се беше изпарила. На нейно място имаше някаква тъга, едно усещане за сивота.
	— Блейс е заплаха за самото съществувание на вашата култура — отвърна той. — Предполагам, че би трябвало да кажа, че Другите застрашават самото й съществувание. При това положение дали вашите изчисления не правят нещо повече от туй просто да препоръчват да се заинтересувате от мен? Или нека представя нещата другояче. Дали по отношение на това има и някой друг, за когото те да препоръчват също толкова голям интерес?
	Амид седеше на слънчевата светлина и го гледаше.
	— Не — призна той най-накрая.
	— В такъв случай всичко е ясно — подхвърли Хал.
	— Да — каза Амид, без да сваля очи от него. — Очевидно ти схващаш ситуацията по-добре, отколкото си мислехме. Сега си само на двадесет и няколко, нали?
	— Да — потвърди Хал.
	— Звучиш като далеч по-възрастен.
	— Точно в този момент — отвърна Хал, — се чувствам по-възрастен. Напоследък имам такова усещане.
	— Докато беше на Хармония?
	— Не. След това, откакто имах време да мисля. Ти каза, че съм успял да не попадна в ръцете на Блейс. Само че аз не успях да го направя, разбираш ли? Той ме държа в една килия в дирекцията на милицията в Ахрума.
	— Да — съгласи се Амид. — Само че ти избяга. Да разбирам ли, че от смъртта на твоите възпитатели чак тогава си говорил очи в очи с него?
	— Аз не съм разговарял с него, когато възпитателите ми умряха — поясни Хал. — Но иначе той дойде в килията ми ден-два преди да се измъкна и ние разговаряхме.
	— Мога ли да попитам за какво?
	— Изглежда той мисли, че аз съм Друг — отвърна Хал. — Каза ми някои от причините, поради които очаква в крайна сметка да се присъединя към тях. В общи линии те се свеждат до факта, че за мен няма да има друго възможно положение.
	— И да разбирам ли, че ти не си се съгласил с него?
	— Засега.
	Амид го изгледа с любопитство.
	— Май не си съвсем сигурен, че той не е прав?
	— Не мога да си позволя да бъда сигурен за нищо — не е ли това принципът, към който винаги сте се придържали тук, на Екзотиките?
	Амид кимна повторно.
	— Да — рече той, — в някои отношения ти си по-възрастен, отколкото би помислил човек. Само че самият ти ми изпрати документите си. Ти дойде при нас за помощ.
	— Доколкото ми е известно, аз съм на страната, която е против Блейс и Другите — отговори Хал. — Съвсем разумно е да имам обща кауза с хората, които също им се противопоставят. В тази килия имах много време да размишлявам при условия, при които мисленето ми беше необичайно съсредоточено.
	— Мога да си представя — каза Амид. — Според Нерали изглежда си преминал през нещо като ритуал на инициация.
	— Колко всъщност ти разказа тя? — запита Хал.
	— По същество това беше всичко — отвърна Амид. — Като лечител, Нерали има своите лични отговорности, а и във всеки случай ние бихме предпочели да чуем с твои собствени думи онова, което ти пожелаеш да ни разкажеш за тия неща.
	— Поне за начало? — каза Хал. — Не, аз изобщо не възразявах да ги узнаете. Когато говорех с нея, аз приемах, че вие останалите ще получите достъп до онова, което съм казал, стига да решите, че ви е нужно да го узнаете. Всъщност важното не е онова, през което минах. Важното е, че аз излязох от него с една картина на положението, която вероятно е по-ясна дори от тази, която имате тук, на Екзотиките.
	Амид се поусмихна. Сетне усмивката му изчезна.
	— Всичко е възможно — отрони бавно той.
	— Да — съгласи се Хал.
	— Тогава ми кажи — рече Амид. Старите очи, потънали дълбоко сред бръчките, се забиха в Хал. — Какво мислиш, че ще стане?
	— Армагедон. Една последна война — с краен изход. Една тиха война, която щом свърши, ще остави Другите с пълен контрол над всичко; екзотиците ще са изчезнали, дорсаите ще са изчезнали, това, което е представлявала дружествената култура, ще е изчезнало и целият прогрес ще бъде прекратен. Четиринадесетте свята ще станат просто едно голямо имение, чиито господари са Другите и в което не е разрешена никаква промяна.
	Амид бавно кимна.
	— Възможно е — каза, — ако стане както го искат Другите.
	— Вие знаете ли някакво средство да ги спрете? — запита Хал. — И ако знаете, защо се интересувате от мен?
	— Ти може би си това средство или поне част от него — каза Амид, — тъй като нищо в историята не е просто. Накратко казано, оръжията, които сме разработили тук, на Мара и Култис, са безполезни срещу Другите. Само една Отцепена култура разполага със средства, които може да имат ефект срещу тях.
	— Дорсайската — рече Хал.
	— Да — за секунда лицето на Амид бе дотолкова лишено от живот и движение, че приличаше по-скоро на маска, отколкото на лице. — На дорсаите ще им се наложи да се бият с тях.
	— Физически?
	Очите на Амид се спряха на неговите.
	— Физически — съгласи се той.
	— И вие сте си мислели — продължи Хал, — че така, както съм бил отгледан, да бъда на практика донякъде екзотик и донякъде дорсай, а също тъй донякъде дружественик, аз бих могъл да бъда онзи човек, който бихте желали да им занесе това послание.
	— Да — потвърди Амид, — но не само това. Нашите изчисления за теб показват, че ти си сам за себе си крайно необикновен индивид и е възможно да си особено подходящ да водиш в тази област и в този момент. Това би те направило нещо много повече от един просто успешен пратеник. Ти трябва да разбереш колко високо оценяват твоя потенциал някои от нас…
	— Благодаря — каза Хал. — Само че аз мисля, че вие боравите с прекалено скромни термини. Изглежда си мислите за някой, който може да води, но само под вашите напътствия. Не мога да повярвам, че не друг, а точно екзотиците не разполагат с по-ясна картина на положението от тази.
	— В какъв смисъл? — гласът на Амид изведнъж стана рязък.
	— Искам да кажа — бавно продължи Хал, — че не ми се вярва от всички хора точно вие да храните някакви илюзии. Няма никакъв начин това, което сте изградили тук и на Култис да може да оцелее във вида, в който го познавате. Не повече отколкото културите на Дорсай и Дружествените планети могат да оцелеят такива, каквито са сега — и то независимо дали Другите ще бъдат спрени, или не. Единствената надежда е да се опитате да спечелите оцеляване за цялото човечество на всяка цена, защото единствената алтернатива е смъртта на цялата човешка раса и защото точно това ще се случи, ако спечелят Другите. Ще трябва да минат може би няколко поколения, но ако Другите победят, накрая техните методи ще сложат край на човечеството.
	— И? — казана от дребния човечец тази дума звучеше почти като предизвикателство.
	— И така единственият път към оцеляването означава да се изправим пред всички възможни саможертви — каза Хал. — Какво е туй, заради което, ако се стигне дотам, ти и твоите екзотични сънародници ще бъдете готови да пожертвате всичко друго?
	Амид го гледаше открито.
	— Идеята за човешката еволюция — отвърна той. — Тя стои над всичко останало и не бива да загине. Дори ако ние и целият ни труд през последните четири века се наложи да изчезнем.
	— Това — да. Аз мисля, че идеите могат да бъдат спасени — рече Хал, — ако расата се спаси като цяло. В такъв случай, добре. Предполагам, че ще искате да се срещна с доста хора?
	Той стана. Амид също се изправи.
	— Мисля, — рече екзотикът, — че сме те подценили.
	— Може би не сте — усмихна му се Хал. — Според мен първо ще трябва да си сменя дрехите. Ще ме изчакаш ли за минута?
	— Разбира се.
	Хал се върна в спалнята си. Сред закачените там дрехи, които го чакаха чисти, бяха онези, които беше носил на Хармония, когато почука на вратата на екзотичното консулство. Той ги облече вместо зелената роба, която носеше, и се върна при Амид във вдлъбнатината за разговори.
	— Да, наистина сме те подценили — констатира старият човек, когато Хал се върна. — Ти си много, много по-възрастен, отколкото когато те срещнах на борда на кораба за Хармония.


>	Осемнадесета глава

	— Така се случи — рече Амид, докато водеше Хал през приятния лабиринт от стаи и преходни пространства, които съставляваха дома му, — че хората, които искат да говорят с теб, вече са тук. Докато ти се обличаше, аз се залових да звъня и се оказа, че всички са свободни.
	— Хубаво — отвърна Хал.
	Той крачеше редом с далеч по-дребния мъж, като ограничаваше скоростта си до тази, която възрастта диктуваше на Амид.
	Това самоограничение изневиделица му напомни колко крехък е всъщност другият мъж. Като се имаше предвид напредъка на екзотичната медицинска наука, Амид трябваше да е в доста напреднала възраст, но не чак толкова стар, разбира се, колкото Там Олин. Въпреки всичко той бе твърде стар според всички обикновени човешки представи.
	— Нямам никаква представа — подхвана Амид, — докъде се простират твоите знания за нашите обичаи. Все пак знаеш, предполагам, че и ние тук, на Мара и Култис — също както и на Дорсай, на практика нямаме никакви управляващи органи. Решенията, които засягат всички ни, се превръщат в грижа на онези хора, чиято сфера на дейност е очевидно най-близка; и ние останалите на практика приемаме решението, което тези опитни умове предлагат за конкретната ситуация — макар че всеки, който пожелае, има възможност да възрази.
	— Само че вие обикновено не възразявате? — подхвърли Хал.
	— Не — Амид повдигна глава към него и му се усмихна. — Както и да е, въпросът е там, че четиримата, с които ще разговаряш, не са политически водачи на области или групи, а хора, чиито области на изследвания им дават възможност най-добре да оценят и изтълкуват твоите способности. Моите собствени изследвания на Дружествените светове например ме правеха особено подходящ да схвана какво си направил на Хармония и какви могат да бъдат резултатите от това. Останалите са допълващи експерти.
	— И всички в области, които се прилагат в онтогенетиката?
	— Онтогенетиката лежи в дъното на почти всичко, което вършим… — и Амид рязко млъкна. Бяха стигнали до входа на нещо, което представляваше не толкова стая, колкото портик или балкон, подаващ се извън стената на цялата къща. Отвъд грациозните къси перила на парапета не се виждаше нищо друго освен небето и далечните върхове на някакви широколистни дървета. На балкона имаше само няколко празни реещи се във въздуха платформи за сядане. Амид се обърна към Хал.
	— Подранили сме — каза той, — и това ни дава още една възможност. Ела с мен от другата страна на хола.
	Обърна се и поведе Хал към стаята, чийто вход беше срещу балкона. Хал го последва леко смръщен. Беше много подозрително колко удобна се оказа тази възможност да му кажат нещо. Възможно беше това да е напълно случайно, както предполагаха думите на Амид, ала също така възможно бе той да се кани да му каже нещо, което екзотиците биха искали Хал да знае, преди да разговарят с него, само че туй нещо да е такова, че те не биха искали той да има прекалено време да поразмисли над него.
	— Би трябвало да ти обясня, за да не се учудваш на факта, че някои от хората, с които ще говориш, може да ти се видят неоснователно подозрителни към теб — Амид затвори вратата зад себе си и застана, вперил поглед в лицето на Хал. — Ти, струва ми се, каза, че Уолтър Наставника ти е преподал поне основите на онтогенетиката?
	Хал се поколеба. Когато беше на петнадесет години, щеше без колебание да отговори, че знае много повече от основите на онтогенетиката. Сега обаче, от висотата на зрелия си ръст, след пет години жизнен опит с доста хора от два чужди свята, той откри, че както стои на Мара лице в лице с един роден екзотик, усеща как вътре в него нещо го възпира.
	— Основни знания. _Да!_ — отговори Хал.
	— Тогава ти съзнаваш, че онтогенетиката е в основата си изследване на отделни хора по отношение на тяхното влияние върху текущата и миналата история, като целта е да се идентифицират ония модели на действие, които могат да ни помогнат да развием еволюционно една подобрена форма на човека?
	Хал кимна утвърдително.
	— И също така знаеш — продължи Амид, докато вървеше към една малка квадратна масичка с гол плот, който очевидно бе изсечен от някакъв оцветяващ светлината камък, — че извън своята статистическа основа и биологичните си схващания, работата винаги е била силно теоретична. Ние наблюдаваме и се опитваме да прилагаме резултатите от нашите наблюдения, като се надяваме, че колкото повече знания натрупваме, толкова повече ключове ще можем да открием, докато най-накрая ще бъдем в състояние да видим един ясен модел, който да ни отведе до еволюиралата форма на човека.
	Той направи пауза, вече застанал до масичката и пак погледна към Хал.
	— Струва ми се, знаеш, че точно този наш интерес от натрупване на такива познания ни доведе до това да осигурим по-голямата част от средствата, които направиха възможно изграждането на Последната Енциклопедия; първоначално като институция в град Сейнт Луис на Земята, а по-късно в сегашния й вид — като спътник в орбита около този свят. Макар че, както също би следвало да знаеш, в момента нито Екзотиките, нито някой друг притежава Последната Енциклопедия.
	— Зная — рече Хал.
	— Добре тогава, исках да подчертая, че има безброй начини да се изобрази потенциалът на един индивид.
	Амид прокара крайчеца на показалеца си отдясно наляво по плота на масичката до него и върху повърхността на светлия камък се очерта една линия, следваща движението на пръста му. Той пресече линията, която беше очертал, с втора, под прав ъгъл спрямо първата.
	— Един от най-простите начини да се изобрази неизмереният генетичен потенциал на расата във всеки даден момент… — и той прекара друга хоризонтална линия, която се издигаше под лек наклон спрямо абсцисата на координатната система, — ни дава нещо, което изглежда като бавно издигаща се крива. Всъщност тази линия е само едно усредняване на множество точки, които са разпръснати както над, така и под основната линия, където точките над линията се отнасят до определени исторически развития, които са лесно проследими до действието или действията на някои индивиди…
	— Като Донал Грейм и факта, че той е направил от четиринадесетте свята едно единно законово и икономическо цяло? — попита Хал.
	— Да — Амид го погледна за миг и продължи: — Само че, точките могат да се отнасят и до по-дребни исторически развития от това. Дори до единични действия на неясни индивиди, за които ни бяха нужни няколко столетия, за да ги идентифицираме. Така-а…, точките под основната крива се отнасят за индивидуални действия, които могат само с известна вероятност да се отнесат към причинно-следствените връзки, към историческите развития, които ни засягат…
	Той млъкна и погледна Хал.
	— Разбираш ли какво говоря?
	Хал кимна.
	— Получава се така — обърна се пак Амид към графиката, — че всеки път, когато правим такова графично представяне, ние неизбежно откриваме определени индивиди, които са представени чрез точки както над, така и под линията. Хората, оказващи развиващ исторически ефект, често пъти се представят с точки под линията, обаче ефектът от тях се проявява над линията, където техните точки показват ясна връзка между техните действия и определени исторически резултати. За беда, точките под линията не са показател за евентуалната поява на точки над линията при всеки индивид. Всъщност често пъти точките под линията се отнасят за хора, които изобщо не оказват никакъв ефект над линията.
	Амид поспря отново и пак погледна Хал.
	— Е, всичко това може да означава както всичко, така и нищо — продължи той след малка пауза. — Всички подобни трудове, както казах, са теоретични. Резултатите, които получаваме по този начин, могат да нямат нищо общо с истинския процес на еволюцията на човечеството. Във всеки случай е редно да знаеш, че този вид насочено напред пресмятане е един от методите, които използваме, за да изследваме и оценяваме онтогенетичната стойност на всеки даден индивид и на вероятността неговата личност да е в състояние да повлияе на текущата история.
	— Разбирам — каза Хал, — и предполагам, че в настоящия момент аз съм един от онези, които се означават с точки под линията, но не и с точки над нея.
	— Точно така — отвърна Амид. — Разбира се, ти си млад. Има много време да покажеш ясно влияние върху настоящата история. А и досега твоите ефекти под линията са впечатляващи. Факт е обаче, че докато не покажеш някакви преки резултати над линията, твоят потенциал да го направиш си остава само потенциал и оценките за това, което може би ще бъдеш в състояние да изпълниш през живота си, са само въпрос на индивидуално мнение.
	Той се поколеба.
	— Разбирам какво ми казваш — подтикна го Хал.
	— Както и очаквах — отвърна почти мрачно Амид. — Аз самият, изхождайки от познаването на моята собствена конкретна специалност и като виждам какво си извършил за това кратко време, докато си бил на Хармония, сега те оценявам като човек, от когото мога да очаквам да бъде високоефективен — ефективен в мащаб, сравним единствено с мащаба на Донал Грейм по неговото време. Това обаче е само мое мнение. Мисля, че тук ти ще откриеш, че някои от хората с които ще говориш, може би разглеждат твоят потенциал просто като една възможност — и то на базата на същите тия изчисления, които ме карат да мисля по тоя начин.
	Амид млъкна. За момент Хал престана да го забелязва, потънал в собствените си мисли.
	— Ами тогава благодаря — рече той най-накрая, като се отърси от мислите си. — Хубаво беше от твоя страна да ме предупредиш.
	— Има и още нещо — каза Амид. — Преди малко споменах, че ти правиш впечатление на далеч по-възрастен, отколкото те помня на кораба за Хармония. Всъщност това е нещо повече от едно мое субективно мнение. Последните ни тестове за теб показват определени резултати, които никога по-рано не сме откривали освен при твърде зрели хора — хора поне на средна възраст. Аз просто потвърдих това, като се опирах на собствените си усещания. Но ако по някаква причина, която ние все още не можем да проумеем, ти наистина си необичайно зрял, това може да се окаже нещо, което да подтикне част от ония, които в момента се съмняват, към туй да покажат предпочитание към мнението на човек като мен за твоята потенциална ефективност, стига да успеем да намерим обяснение за това. Ти можеш ли да се сетиш за нещо, което да обяснява тази зрелост?
	— Кога сте правили тези тестове? — Хал се вгледа в очите на дребния човек.
	— Напоследък — отвърна Амид. Ответният му поглед не трепна. — През последните няколко седмици.
	— Нерали?
	— Това е част от нейната работа — каза Амид.
	— Без да спомене на човека, за когото се грижи, че тя прави такива тестове?
	— Трябва да разбереш — рече Амид, — че тук е заложено твърде много. В добавка съществува фактът, че ако субектът знае, че се правят тестове, това може да повлияе на резултатите от тях.
	— И какво друго е открила тя за мен?
	— Нищо — отвърна Амид, — за което вече да не знаеш сам. Но аз те попитах дали имаш някакво обяснение за тези индикации за необичайна зрелост?
	— Опасявам се, че не — отговори Хал, — освен ако това, да те отглеждат трима мъже, които до един са над осемдесет години, няма нещо общо.
	— Не и по някакъв начин, който да можем да го разберем — Амид се позамисли за момент. Едно рязко махване на ръката му над повърхността на масичката изтри всички линии по нея. — Ако обаче наистина измислиш някакво обяснение, докато разговаряме този следобед, ще ти предложа да го съобщиш. Мисля, че това ще бъде единствено в твоя полза.
	— По какъв начин? — запита Хал.
	Амид обърна гръб на масичката и тръгна към вратата на стаята. Хал тръгна заедно с него.
	— Тогава ще бъдем по-склонни да ти се доверим и съответно да ти помогнем с това, което вече имаме на ум — обясни дребният мъж. — Както не преставам да изтъквам, има известно разделяне в мненията на тези от нас, които сме отговорни да вземем решение по отношение на теб. Ако ти ни се видиш човек, на когото наистина бихме могли да възложим нашите надежди за бъдещето, това може да се окаже ужасно полезно за теб. От друга страна, ако — както мислят някои от нас — правилният поглед към теб покаже, че ти в най-добрия случай си само съвършено случаен фактор в настоящия исторически процес, тогава нашите два свята ще бъдат крайно несклонни да се поставим в зависимост от твоите евентуални действия.
	Той влезе през вратата в хола и поспря.
	— Поразмисли над това — каза и отново се насочи към вратата на балкона. — Останалите вероятно вече са тук. Ела.
	Хал го последва. Излязоха от стаята, минаха през хола и излязоха на балкона, където сега имаше двама мъже и две жени, седнали в полукръг с лице към вратата. Единият от мъжете носеше небесносиня роба и очевидно бе много стар. Другият беше, кльощав мъж със сива роба и изглеждаше резервиран. Едната от жените беше дребна и чернокоса, облечена в зелена дреха, а другата беше по-висока, с неясна възраст, бронзова кожа, къдрава кафява коса и кехлибарена роба. Две празни платформи, чиито облегалки бяха обърнати с гръб към вратата, допълваха кръга. Амид поведе Хал към тях.
	— Позволете да ви запозная — каза Амид, когато седнаха. — Отляво надясно пред теб са Нони, архивар за Мара…
	Нони беше дребната чернокоса жена в зелено. Изглеждаше някъде в средата на тридесетте, лицето й имаше доста остри черти, а очите й бяха твърдо фиксираха Хал.
	— За мен е чест — каза й той. Тя кимна.
	— Алхонан от Култис. Алхонан, Хал, е специалист по културни връзки.
	— За мен е чест.
	— Много се радвам, да се запозная с теб, Хал — рече Алхонан, кльощав човек, чийто глас бе също така сух и резервиран, както и целият му вид.
	— Падма, Вътрешната Свръзка.
	— За мен е чест — рече Хал. Не беше преценил от пръв поглед колко стар в действителност е човекът на име Падма. Лицето на екзотика, което виждаше сега, все още имаше сравнително малко бръчки, дланите, които стискаха краищата на подлакътниците на неговата седалка, не бяха с прекалено сбръчкана кожа, нито с подути вени, ала крайната неподвижност на тялото, непомръдващите очи и други сигнали — твърде слаби, за да могат да се опишат съзнателно. Те излъчваха впечатление за една почти противоестествена възраст. Това тук наистина беше човек, който можеше да съперничи по древност с Там Олин. А и титлата, която носеше, представляваше загадка. Хал никога не беше чувал за Вътрешна Свръзка между екзотиците. Всеки един от тях би могъл да бъде Свръзка, тоест назначен, на някое конкретно място или служба. Обаче Вътрешна Свръзка… и с какво?
	— Добре дошъл — отрони Падма и гласът му, който не беше нито необичайно дрезгав, нито дълбок, нито слаб, сякаш дойде от малко по-далеч.
	— И Чейвис, чиято специалност е малко трудно да ти я опиша — каза Амид към рамото му. — Смятай я за специалист по исторически кризи.
	Хал трябваше да откъсне очи от взора на Падма, за да погледне към жената с кехлибарената роба на черни фигурки с неправилна форма.
	— За мен е чест — каза той на Чейвис.
	— Приемам го като комплимент — отвърна тя и се усмихна. На възраст можеше да бъде от близо тридесет до шестдесет и няколко години, ала гласът й беше младежки. — Времето може да покаже, че ти си бил чест за нас.
	— Седни — каза Амид.
	— Това ще изисква известна работа — отговори Хал на Чейвис, докато сядаше отново. — Не мисля, че има някакъв шанс да открия четирима екзотици като вас, които да са се събрали заради мен, освен при много необичайни обстоятелства.
	— Само че ние сме събрали тук да говорим именно за много необичайните обстоятелства, нали така? — разнесе се гласът на Амид откъм платформата вляво от Хал. Двамата седяха с обърнати към полукръга на другите лица. Въпреки това в атмосферата на балкона ясно се чувстваше, че Амид не е с Хал, а с онези, които седяха срещу него.
	Едно усещане задейства друга нотка на тъга у Хал. Тъй като споменът за Уолтър Наставника все още беше много силен, от всичките три култури, с които бе свикнал да мисли, че има силна връзка, точно екзотиците бяха хората, от които беше очаквал най-много чувствителност и разбиране. Сега обаче той седеше в почти интелектуален дуел с мечове с хората пред себе си. Долавяше тяхната загриженост — преди всичко за оцеляването на собствения им начин на живот и едва на второ място към собствения му интерес към човечеството като цяло. Инстинктивно му хрумна, че те демонстрират един рафиниран егоизъм — егоизъм не за тяхна лична сметка, а заради принципа, на който те и тяхната култура винаги бяха посвещавали своите хора. Ако искаше да има някаква надежда за оцеляване на човешката раса, той трябваше да ги накара да прогледнат отвъд този егоизъм.
	Като наблюдаваше лицата около себе си, вътрешната увереност на Хал в неговата кауза оклюма. Възможно беше, както бе казал Амид, неговите тестове да са показали, че той е необичайно зрял. Само че в настоящия момент Хал беше изправен пред общо няколко столетия живот и обучение на хората срещу него. Всичко, с което разполагаше, за да се справи с това, бяха неговите двадесетина години жизнен опит и може би към шестдесет часа интензивно мислене в условията на пълно изтощение и силна треска.
	— Колко знаеш за историята на мелезите като цяло? — гласът на Нони го извади от неговите емоции. Тя имаше изключително чист контраалт. — По-конкретно имам предвид, разбира се, кръстоските между културите на Дорсай, Дружествените светове и Екзотиките.
	Той извърна лице към нея.
	— Зная, че са започнали да забелязват по-често тяхната поява преди около шейсет-седемдесет години — отговори Хал. — Зная, че не им е обръщано особено внимание като група допреди петнайсет-двайсет години, когато те започнали да се самоназовават Други хора, показали тези свои харизматични умения и създали своята организация.
	— Всъщност — каза Нони, — тяхната организация води началото си от едно споразумение за взаимопомощ между двама души, които били дорсайско-екзотични мелези — мъж на име Даниел Спенс и жена, известна по нашему само като Дебора. Те живели заедно на Сета преди четиридесет и две стандартни години.
	— Това са били първите, които се нарекли „Други“ — вметна Алхонан. Нони му хвърли бърз поглед.
	— Както повечето близки партньорства между мелезите — продължи тя, — физическата връзка не продължила дълго, но споразумението останало и през следващите пет години то бързо се разшири, докато в него се включили над три хиляди души — според оценката седемдесет и девет процента от всички мелези между трите главни Отцепени култури, живели по онова време. И Спенс, и Дебора сега са мъртви; от двадесет години сегашният върховен водач на организацията е един мъж на име Дахно, който е председателствал срещата на лидерите на Другите в твоя дом по времето, когато твоите възпитатели са били убити.
	— В такъв случай него съм видял през прозореца — каза Хал. — Едър, пълен мъж, но не дебел, с масивно телосложение и черна къдрава коса.
	— Това е Дахно — заяви Алхонан с коректен плътен глас.
	— Той е синът на Даниел Спенс и Дебора — каза Нони. — По-късно те двамата си взели и едно друго момче на около единадесет години — с около шест години по-малко от Дахно и според данните, които можахме да съберем, той е бил техен племенник от друг свят, подобен на Хармония, като първоначално е бил оставен там при някакви роднини на Спенс за отглеждане. В това обаче може би се крие нещо повече. Блейс настоява, че именно това се е случило. Съмнително е обаче дали дори той знае със сигурност вярно ли е това, или не. Във всеки случай, Блейс е голям лидер; очевидно е по-умен от Дахно, макар че изглежда предпочита Дахно да носи робата на върховен водач. Ти вече си се срещал с Блейс.
	— Да — потвърди Хал. — Досега три пъти и последния път, когато бях в онази затворническа килия на Хармония, разговарях с него. Дахно съм го виждал само веднъж — онзи първи път, но моето усещане е, че сте прави. Блейс е както по-способен, така и по-интелигентен.
	— Да — меко каза Чейвис. — Всъщност ние се чудехме защо всъщност той като че ли се задоволява с второто място. Моето собствено предположение беше, че той просто няма особено голямо желание да води.
	— Може би — рече Хал. — Или пък изчаква своя час — през ума му като тъмна сянка на облак набързо премина трескавият спомен за Блейс, който сякаш се бе извисил неимоверно над него, докато Хал лежеше на койката в затвора на милицията. — Но ако той е по-добър от Дахно, в крайна сметка ще трябва да стане лидер. Той няма да има никакъв друг избор.
	Последва миг на мълчание от страна на хората около него, който се удължи забележимо, докато най-сетне Нони го прекъсна.
	— Значи ти мислиш — рече тя, — че в крайна сметка ще си имаме работа именно с Блейс?
	— Да — отговори Хал. Едното крило на тъмния облак все още засенчваше ума му. — Дори ако се наложи той да отстрани самия Дахно.
	— Добре — отсече Нони. В гласа й имаше суховата рязкост и той се принуди да се освести, за да насочи към нея цялото си внимание, като отхвърли сянката от себе си. — Във всеки случай, стигнахме дотам да се изправим срещу нещо, с което не сме подготвени да се справим. Имаше един момент, когато за всички нас, дето сме тук, мисълта, че е възможно да възникне някакво социологическо развитие, което да не сме в състояние да контролираме, би била немислима. Сега сме по-наясно. Ако се бяхме задвижили да озаптим мелезите дори преди две десетилетия, може би щяхме да успеем. Само че някои от нас бяха заслепени от примамливата надежда, че те биха могли да се окажат първата вълна от онова еволюционно развитие на човечеството, за което през последните четири века се оглеждахме и работихме така усилно.
	Нони мрачно се вторачи в Хал.
	— Аз бях една от заслепените — призна тя.
	— Всички бяхме така — намеси се далечният глас на Падма.
	Отново се възцари тишина, която продължи с частица от секундата по-дълго, отколкото Хал усещаше, че е нормално.
	— Крайният резултат обаче беше появата на една историческа сила под формата на Другите, на която нашата сегашна междузвездна цивилизация няма противодействие и която не може да контролира — продължи Нони. — Организираната междупланетна престъпност винаги е била нещо, което чисто материалните трудности и разходите за междупланетни пътувания са правили непрактично. И тя щеше да си остане също тъй непрактична за Другите, ако не беше фактът, че някои от тях са развили това харизматично умение…
	— Ако само някои успяват да го контролират, то би трябвало да го наричаме не умение, а по-скоро заложба, нали така? — подпита Хал, като изведнъж отново си припомни как Блейс се извисяваше над него в килията…
	— Вероятно — съгласи се Нони. — Но каквото и да е — умение или заложба — точно то прави организацията на Другите ефективна. С негова помощ дори само шепа от тях могат да манипулират ключови фигури в различни правителства и на различни планети. Това им дава политическа власт и финансови резерви, с каквито ние не разполагаме. Дори не е нужно нещо повече от едно голямо малцинство в тяхната организация да притежава тази харизматична заложба, макар и да изглежда, че те са способни да си я предават един на друг, та дори и на някои от техните последователи — което пък, като помисля, отговаря на твоя въпрос защо наричаме това умение, а не заложба…
	— Тогава да разбирам ли, че вие не сте способни да го предавате на собствените си хора тук на Мара или на Култис? — прекъсна я Хал.
	Нони се вторачи в него и стиснатите й устни очертаха права линия.
	— Очевидно използваните методи до един са екзотични — отвърна тя. — Работата е просто там, че Другите изглежда са способни да ги използват с повишена ефективност.
	— Това, което имам предвид — поясни Хал, — е, че те могат да правят нещо, което вие тук, на Екзотиките, изглежда не можете да повторите. Това не ви ли звучи като нещо, което се основава на специфична заложба?
	— Може би — погледът на Нони бе като замръзнал.
	— Казвам това, защото мисля, че може би ще съумея да ви обясня защо те могат да го правят — каза Хал. — Започвам да вярвам, че зад това използване на въпросните методи, които споменахте, действа една сила, която е била култивирана единствено в Дружествената култура — стремежът да проповядваш, да въвеждаш хората в своята вяра. Вижте тия следовници, за които казахте, че са способни да прихванат и да използват нещо от онова, което използва малцинството на Другите. Бас държа, че сред тях няма да откриете и един, който като за начало да не е продукт на Дружествената култура или пък дете на поне един родител, който е неин продукт.
	Последва ново продължително мълчание, проточило се пак с частица от секундата.
	— Интересен довод — отбеляза Нони. — Ще го разгледаме. Обаче…
	— Ако аз съумея да накарам някой роден на Хармония или Асоциация да дойде да се обучава при вас — настоя Хал, — дали вие бихте пожелали да проверите ще успеете ли да развиете от неговата личност някой харизматичен лидер от ранга на Другите?
	Нони и останалите се спогледаха.
	— Разбира се — отговори Падма. — Разбира се.
	— Бихме се радвали — заяви Нони. — Не бива да си мислиш, че ние сме безразлични към това, което ти може би си в състояние да ни предложиш. Работата е просто там, че времето е фактор. Ние сме подложени на силен натиск от страна на Блейс да те предадем на него и или ще се наложи да го сторим, или ти ще трябва много скоро да напуснеш Екзотиките. През този кратък период трябва да ти кажем някои неща. В наша полза е да се придържаме към темата.
	— Мисля, че това, което се опитвам да ви кажа, поне донякъде се отнася до темата — отговори Хал. — Но както и да е, продължавай.
	— Това, което се опитвам да направя тук — започна Нони, — е да ти изложа нашето положение и неговата предистория. А също така и да се уверя, че ти разбираш основанията за нашето безпокойство и какво бихме желали да се направи при това положение.
	— Продължавай — насърчи я Хал.
	— Благодаря. Откъдето и да идва тяхното харизматично умение или заложби, остава фактът, че то е ключът към успеха на Другите. Разбира се, те не могат да го използват, за да ни контролират, нито нас, нито дорсаите и поне някои от дружествениците. В добавка изглежда, че по неидентифицирани от нас причини навсякъде има известен процент хора, които не се поддават на това влияние, като такива са най-вече по-голямата част от хората на Старата Земя. Само че ако Другите могат да използват уменията си, за да контролират по-голямата част от човечеството, не им трябва да правят нищо друго. Както започнах да обяснявам, нашата настояща цивилизация на четиринадесетте свята не разполага с никакво противодействие срещу техните заложби. Резултатът е, че Другите натрупаха такава власт и богатства, че могат да спечелят чисто икономически дори срещу нас. Те просто имат твърде много чипове, с които да залагат. Сами по себе си нашите два свята не могат да се сравняват с техните ресурси на международния пазар. В резултат Мара и Култис бавно се превръщат в техни икономически заложници, при все че Другите не са предприемали никакви преки действия, за да установят контрол над нас. Все още не!
	Нони замлъкна. Хал кимна.
	— Да — рече той. — Продължавай.
	— Това, към което непрекъснато се връщам — каза Нони, — е, че ние не можем да сторим нищо, за да ги спрем. Очевидно и световете, които те контролират, също няма да ги спрат. Хората от Старата Земя никога в историята си не са действали заедно за каквото и да било и доколкото самите те до голяма степен са имунизирани спрямо харизматичното влияние, вероятно просто ще продължат да игнорират Другите, докато един ден не се събудят и видят, че са заобиколени от тринадесет други свята, всички до един под контрола на мелезите, и нямат никакъв друг избор, освен и те да се подчинят. Дружествените планети са вече наполовина завладени и е въпрос единствено на време докато местните им жители, които Другите контролират на Хармония и Асоциация, да получат пълната власт на тези два свята. Така остава единствено Дорсай.
	Нони пак направи замлъкна.
	— Както казваш — здравомислещо отбеляза Хал, — така остава единствено Дорсай, който бавно умира от глад поради липсата на възможности неговите хора да работят на други планети.
	— Да — намеси се Алхонан, — обаче прощавай, Нони, но това е в моята област. Тази гладна смърт изисква време, а Дорсай е единственият свят, в който Другите никога няма да се опитат да завземат със сила. В крайна сметка те може и да се окажат в състояние да го направят, обаче разходите ще са такива, че просто няма да си струва. Всъщност ако дорсаите са готови временно да се удовлетворят с положението на изостанала планета и да се лишат от техническите и другите предимства, който биха им дали връзките с останалите населени светове, те биха могли да се установят в едно ограничено, но независимо съществувание за век или повече, като се хранят с онова, с което ги снабдяват океаните и неголемите площи суша на техния свят. А те са достатъчно упорити, за да го направят.
	— С други думи — бърже вметна Нони, — дорсаите все още имат време да действат и това е важно, защото единствени те от всички Отцепени култури все още разполагат с възможности да спрат Другите. Фактически те притежават способността напълно да отстранят заплахата от Другите.
	Тя млъкна. Хал се вторачи в нея и на балкона се възцари най-дългата пауза от всички досега.
	— Това, което намекваш — каза той най-сетне, — не е за вярване.
	Нони отвърна на погледа му, без да каже нищо. Хал хвърли бърз поглед по кръга и видя, че всички останали също като нея седят и чакат.
	— Това, за което намекваш, е една дорсайска кампания за убийства — заяви Хал. — Нали това имаш предвид? Дорсай да елиминира Другите, като разпрати отделни хора, които да ги убият? Дорсаите никога няма да го направят. Те са воини, а не убийци.


>	Деветнадесета глава

	След доста време първа се обади Чейвис.
	— Ние сме готови — меко съобщи тя, — да направим всичко, което е в нашите възможности. Трябва да им дадем всичко, което им е необходимо, което те или поискат да им дадем — без никакви резерви, включително и живота си. Ако ние сме готови да направим толкова много, за да спрем Другите, те вероятно ще могат веднъж да оставят принципите си настрани заради тази крещяща необходимост?
	Хал я изгледа и бавно поклати глава.
	— Вие не разбирате — констатира той. — Това е единственото нещо, което те никога няма да направят, също както вие никога не бихте се отказали от вашата вяра в човешката еволюция.
	— Биха могли — това беше гласът на Падма, който му говореше през огромното разстояние на възрастта, — ако ти ги убедиш да го направят.
	— Аз да ги убедя? — Хал изгледа всички.
	— Можеш ли да измислиш някакъв друг начин да спрем Другите? — запита Нони.
	— Не! Само че трябва да има друг начин! — разгорещено я сряза Хал. — И какво ви кара да си мислите, че аз бих могъл да ги убедя да сторят нещо такова?
	— Ти си уникален — отвърна тя. — Поради своето възпитание. На практика ти си способен да говориш на емоционалните езици и на трите от нашите най-големи Отцепени култури…
	Хал поклати отрицателно глава.
	— Да — настоя Нони. — Можеш. Ти го доказа на Хармония, когато се вписа в една от групите на тамошната съпротива. Наистина ли мислиш, че местните дружественици от отряда на Рух Тамани щяха да те вземат или да те държат повече от ден-два, ако инстинктивно не долавяха, че поне една част от теб е способна да мисли и да чувства като тях?
	— Те не ме приеха чак толкова добре — възрази Хал.
	— Толкова ли си сигурен? — подхвърли седящият до него Амид. — Когато аз разговарях с теб на борда на кораба, който отиваше на Хармония, ти съумя да ме убедиш, че си дружественик, макар да познаваше тяхната история и общество по-малко и от мен. Човек изпитва особено усещане към дружествениците, също както хората от другите култури ни казват, че изпитват подобно усещане към екзотиците и каквото всеки знае, че хората изпитват към дорсаите. Аз цял живот съм се учил да мога да разпознавам това усещане за дружественик, и сега вече не греша. Усещането ми за теб е като за дружественик.
	— Освен това — обади се Алхонан, — всички ние те чувстваме като екзотик. А в границите на моята специалност аз те усещам и като дорсай.
	Хал поклати глава.
	— Не — рече той. — Аз не съм нито едно от тези неща, не съм от вас. Факт е, че аз не принадлежа към никого.
	— Помниш ли — каза в ухото му Амид, — онзи момент преди минута, когато ти за пръв път разбра какво предлагаме да направят дорсаите с Другите? Ти мигом отговори, че дорсаите няма да го направят. Откъде идва тази увереност, която си усетил, за да ни кажеш туй? Освен ако ти самият не си вярваш, че мислиш като дорсай?
	Думите му отекнаха с неприятна настойчивост в ума на Хал. Освен това те без предупреждение засегнаха вътре в него една неочаквана, необяснима и дълбока тъга, така че му трябваше известно време, за да овладее чувствата си достатъчно, за да може да продължи. Той се насили да разсъждава спокойно.
	— Това няма значение — отговори най-сетне Хал. — Като оставим настрани моралността и етиката в нея, идеята отделни дорсай да избият Другите един по един, е твърде елементарно решение. Не мога да повярвам, че слушам екзотици…
	— Не, можеш — прекъсна го Амид. — Запитай оная екзотична част от себе си.
	Хал продължи да говори, като отказа да погледне към дребния мъж.
	— … Каквото и да представляват Другите, те са се появили като резултат от естествените сили в човешката раса — възрази той. — Опитът за геноцид не представлява отговор на тях, както никога не е бил отговор на която и да било сходна ситуация, поне според историческите данни, с които разполагаме. Освен това този опит пренебрегва същината на ставащото. Същите тези сили, които са произвели Другите, от стотици години се подготвят за настоящия момент на сблъсък.
	Той млъкна и огледа всички, чудейки се колко от онова, което чувстваше и разбираше сега, може да им изясни.
	— Когато бях в онази килия на Хармония — продължи Хал, — аз имах шанса да мисля интензивно при някои необичайни условия и съм убеден, че приключих с една картина за случващото се в исторически смисъл в този момент, която е по-ясна от картината, която виждат много хора. Другите представляват един въпрос — въпрос, на който се налага да намерим отговор. Няма да ни свърши работа, ако просто се опитаме да изтрием този въпрос и да се престорим, че никога не ни е бил зададен. Не друг, а нашата собствена раса е произвела мелезите и организацията на Другите. Защо? Именно това трябва да открием…
	— Сега не ни е останало никакво време за такова цялостно изследване — каза Нони. — И ти би следвало да го знаеш най-добре от всички.
	— Това, което знам — отвърна Хал, — е, че трябва да намерим време. Може би, нямаше време за пилеене, но имаше време, което да бъде достатъчно, ако се използва правилно. Ако можем само да открием защо Другите станаха това, което представляват, тогава ще се окажем способни да видим какъв е отговорът ни срещу тях. А отговор трябва да има — първо, защото те са също толкова хора, колкото сме и ние, и второ, защото инстинктите на една раса не водят до произвеждането на такива видове, които могат да я унищожат без някаква основателна причина или цел. Казвам ви, Другите са били създадени, за да изпробват нещо, да разрешат нещо, а това означава, че и срещу тях трябва да има отговор, решение, разрешение, което в крайна сметка ще свърши много повече работа, отколкото просто да се отървем от това, което сега ни се вижда като заплаха за нашето оцеляване. Ако само открием този отговор, ще се окаже, сигурен съм, че той означава за цялото човечество много повече, отколкото ние тук можем дори да започнем да си представяме.
	Хал почувства как неговите думи замират в мълчанието, което му отговаряше, тъй както виковете на помощ могат да замрат в една стена, която е твърде дебела, така че звукът да не може да проникне през нея. Той престана да говори.
	— Както изтъкна Амид — каза след малко Нони, — ти донякъде реагираш като екзотик. В такъв случай запитай екзотичната си част кой от двата отговора е по-вероятно да се окаже верен. Дали заключенията, до които си стигнал ти самият или единодушното заключение на най-добрите умове от нашите два свята? Там близо четиристотин години най-добрите умове са били издирвани и насърчавани.
	Хал седеше мълчаливо.
	— Бихме могли обаче да попитаме Хал какви алтернативи вижда — подхвърли Падма.
	За пръв път Нони се обърна, за да погледне твърде стария човек право в лицето.
	— А ще има ли от това някаква реална полза? — запита тя.
	— Мисля, че да — каза Падма и в паузата, която последва тези три негови думи, самата тишина сякаш се насъбра и придоби такава сила, каквато не беше притежавала до този момент. — Ти каза, че си една от онези, които бяха съблазнени и заслепени от надеждата, че мелезите са пробивът, който сме търсили през всичките тези столетия. Твоята грешка в това отношение беше далеч по-малка от моята, който съм ги наблюдавал повече години от всеки един от вас и съм бил дори в по-добро положение от всеки друг да видя истината. Аз, преди всичко, не мога да си позволя риска да бъда съблазнен за втори път и заслепен от нашето собствено желание за бързо и сигурно решение — решение, което Хал съвсем на място нарече елементарно.
	— Аз мисля… — започна Нони, но сетне пак млъкна, тъй като Падма леко повдигна длан от скута си.
	— Аз не само че направих грешката да приема, че мелезите са нещо, което те не бяха — продължи той, — но и за разлика от всички вас, аз направих и още една друга грешка, която все още ме преследва. Аз единствен от всички екзотици имах шанса и си затворих очите за него. Трябваше да разбера дали Донал Грейм е бил истински модел за еволюционното развитие. Сега, обаче е твърде късно, но вече съм убеден, че той е бил такъв модел. Само че, това никога не беше проверено, а през последните пет години от живота му аз можех да го сторя във всеки един момент. Да бях направил само туй, ние щяхме да имаме възможността да го разчетем със сигурност — по един или друг начин. Аз обаче пропуснах да го сторя и резултатът от това е, че шансът, който той можеше да ни предложи преди осемдесет години, беше загубен завинаги. Аз не желая да правя друга такава грешка.
	Останалите екзотици се спогледаха.
	— Падма — обади се Чейвис, — тогава какво е твоето собствено мнение за потенциала на Хал?
	Напрежението, което се бе появило в стаята в мига преди Падма да заговори, си бе останало.
	— Аз мисля, че е възможно той да бъде друг човек, подобен на Донал Грейм — отговори старецът. — Ако той е такъв, то ние не можем да си позволим да го загубим; а и във всеки случай най-малкото, което можем да сторим, е да го изслушаме сега.
	Очите на останалите четирима облечени в роби още веднъж се посъветваха помежду си.
	— Тогава, разбира се, ще го направим — каза Нони.
	— Значи? — Чейвис обходи с очи другите и те всички кимнаха. — Карай нататък, Хал. Тоест ако имаш да ни предложиш нещо конкретно, което да е работоспособна алтернатива на нашите идеи.
	Хал поклати глава.
	— Аз нямам никакви предложения — каза той. — Аз просто вярвам, че решения могат да се намерят. Не, аз зная, че могат да се намерят.
	— Ние не сме намерили — рече Алхонан. — Но мислиш ли, че ти ще можеш?
	— Да.
	— Тогава — продължи Алхонан, — това, което искаш от нас, не е ли просто нашите два свята да ти се доверят сляпо и сляпо да поемат всички рискове, които предполага такова едно доверие?
	Хал дълбоко си пое въздух.
	— Щом искате да го изложите с такива думи.
	— Не знам с какви други думи да го изложа — отвърна Алхонан. — Но мислиш ли, че ти ще можеш да решиш това сам и че ние трябва просто да те следваме навсякъде, където пожелаеш да ни заведеш?
	— Нямам какво друго да мисля — изгледа го прямо Хал. — Да.
	— Добре — рече Чейвис, — тогава ни кажи какво ще направиш.
	— Това, което реших да направя в онази килия на Хармония — отвърна Хал, — да науча какво е вкарало човечеството в това положение, да преценя какво следва да се направи и после да се опитам да го направя.
	— Като се обръщаш към нас за всякакъв вид помощ — запита Алхонан.
	— Ако е необходимо, а аз бих казал, че ще стане необходимо — отговори Хал. — Ще се обръщам към вас и към всички останали, които също искат да получат някакво решение.
	Четиримата пред него се спогледаха.
	— Ще се наложи да ни предоставиш някакъв конкретен довод — внимателно каза Чейвис. — Ти трябва да имаш основание за това твое убеждение, в случай че съществува нещо за откриване, имаш причини да мислиш, че точно ти ще бъдеш този, който ще открие това нещо там, където ние не сме били способни да го открием.
	Той се взря в нея, сетне в Падма и най-накрая в Нони и Алхонан.
	— Истината е — започна той отначало бавно, но говорейки, взе да набира скорост и изразителност, — че аз не проумявам защо вие, с всичките ви онтогенетични изчисления, не го виждате сами? Как тъй не можете да разпознаете това, което е под носа ви? Всичко, което е необходимо, е да се вгледате, за момент да се отдръпнете назад и да се вгледате в последните петстотин години, или в последните хиляда години като цяло. Това, което създава историята, е, че хората градят занапред — винаги занапред. Във взаимодействията на техните индивидуални сили — сблъскващи се, противоборстващи, сливащи се и откриващи компромисни вектори за тези сили, подобно на един оркестър с милиони инструменти, където всеки инструмент се опитва да изсвири своята партия и всеки на свой ред очаква да бъде чут. Ако звученето на духовите инструменти е такова, че те сякаш надделяват над останалия оркестър, дали вашето решение ще бъде просто да елиминирате духовата секция?
	Хал направи пауза, но никой от тях не отговори.
	— Точно това обаче предлагате с вашата идея да се подтикне Дорсай да унищожи Другите — продължи той. — И това е грешка! Оркестърът като цяло има една цел. Това, което трябва да направим, е да открием защо духовата секция е така изявена и излизайки от това знание, да се научим да използваме по-добре целия оркестър. Тъй като ставащото не е случайно. То е резултат, краен продукт от неща, които са направени по-рано — неща, направени с цел, която вие все още не сте разбрали, което отделните музиканти дори и в духовата секция сами не разбират. Това става по някаква причина, която трябва да бъде открита, а тя няма да бъде открита от човек, който не вярва, че тя съществува. Ето защо предполагам, че се налага не вие, а точно аз да тръгна да я търся. Ето затова вие ще трябва да ми се доверите, докато я открия, а сетне да ме изслушате, когато ви кажа какво е нужно да се направи.
	Хал най-накрая спря. Другите три лица пред него се обърнаха към Падма. Падма обаче седеше, без да отрони дума и без никакво изражение върху спокойното си лице, което по някакъв начин да подскаже какво е мнението му.
	— Аз мисля — предпазливо започна Чейвис, — че ако Хал не възразява да ни остави, тук може би ще е по-добре да обсъдим това между нас.
	Амид се изправи на крака до Хал. Хал също се надигна и Амид го изведе от балкона. Двамата минаха през хола към една спускаща се рампа, която ги изведе в една градина. Градината очевидно се намираше под балкона, където другите останаха да седят. Висок жив плет обграждаше малък басейн и фонтан, заобиколени от силно издълбани каменни блокове. Личеше си, че те са замислени като седалки.
	— Ако нямаш нищо против да изчакаш сам — каза Амид, — аз съм един от тях и би следвало да бъда там горе заедно с тях. Скоро ще се върна.
	— Чудесно — отвърна Хал, като приседна в едно от каменните кресла с гръб към балкона. Амид го остави сам.
	Галещият звук от плискаща се вода нежно го обгърна сред иначе пълната тишина в градината. Ако погледнеше през рамо и нагоре, той можеше да види перилата на балкона, обаче зрителният му ъгъл беше прекалено стръмен, за да зърне дори горната част на главите на хората, които все още бяха там. Поради някакъв несъмнено преднамерен трик на акустиката Хал не можеше да чуе нищо от техните гласове.
	Той отмести поглед обратно към подскачащата вода — една струя, която се издигаше от центъра на басейна на четири-пет метра във въздуха, преди да се превие надолу и да се разпадне на ситни пръски. Странно, но той се усети залян от чувство за поражение и потиснатост като от някаква особена тъма.
	Мислите му се върнаха към онзи момент в килията, когато беше направил внезапния пробив, повлякъл след себе си онова обгърнало го мигом разбиране на всички свързани с расата неща. Тогава цялостната картина се беше оказала прекалено огромна, за да я схване изведнъж, а и досега той все още не беше в състояние да го направи. През последните седмици Хал беше изследвал същността на това разбиране секция по секция — така, както би могъл да изследва някоя гигантска картина, нарисувана върху хоризонтална повърхност, която е прекалено голяма, за да може да я види изцяло откъдето и да било. С напредъка на изследването той бе израснал на височина в познанията си, така че обхващаше с погледа си все по-обширна площ от едно и също място. Дори сега обаче Хал все още не бе започнал да схваща отделните очертания в картината като едно цяло.
	Затова пък, той я чувстваше като едно цяло. Съзнаваше нейната всеобхватност, живата същност на великото човешко творение, което той сега внимателно разглеждаше част по част.
	За него вече изглеждаше почти невероятно, че съществуването на това, което тъй ясно съзнаваше в цялата му необятност, не е също тъй поразително ясно за всеки друг и преди всичко за ония търсачи на разбиране като Амид и останалите четирима горе на балкона. Как тъй екзотиците през всичките си три столетия на своето съществуване никога не бяха направили специално проучване на този велик и мощен еднопосочен прогрес на расата, който беше резултат от взаимодействията на всеки човешки индивид с неговите събратя по безкрайния път на времето?
	Не те го бяха направили, разбира се, каза си Хал. Точно в това би трябвало да се превърне онтогенетиката. Само че тя очевидно не бе достигнала своята цел. Защо?
	Защото — и отговорът бавно изникна у него от това ново усещане за същината на това, което той сега търсеше и се опитваше да проумее — онтогенетиката още от самото начало е била осакатена от предположението, че нейният окончателен отговор ще бъде онова, което екзотиците желаят като крайна цел.
	У него се зароди чувство за потиснатост — едно усещане и емоция, с каквито се беше сблъсквал и по-рано. То нарастваше бавно, без драматизъм, но непреодолимо. Единствените хора, на които беше разчитал, бяха екзотиците — облечени в цветовете и перспективата и разбирането, които бе открил в Уолтър Наставника. Сега най-накрая Хал се бе видял принуден да се усъмни дали те изобщо притежават тия качества; а усъмнявайки се за пръв път в тях, в крайна сметка, се беше усъмнил и в себе си. Кой беше той, та да си въобразява, че цели светове, пълни с мъже и жени, трябва да го слушат? Задачата, с която така уверено се беше нагърбил в килията, сега се извисяваше пред него — прекалено огромна за всеки отделно взет човек, дори когато той е улеснен във всяко отношение. Хал разполагаше с малко повече от двадесет години жизнен опит, от които да черпи. Беше сам — дори Амид стоеше от другата страна на бариерата, която го разделяше от всички останали.
	Депресията, която чувстваше, се разпростря, за да го изпълни и да се настани на мястото на увереността, която досега бе съставлявала толкова голяма част от неговата природа. В основата й беше залегнала мрачната логика на Блейс, сега подкрепена от глухите уши, на които току-що бе говорил. Фонтанът пееше, а той се потопи в борба с този нов враг. Времето минаваше и Хал леко се стресна, когато усети, че Амид отново е застанал до лакътя му.
	Хал се надигна на крака.
	— Не — каза Амид, — няма нужда да се връщаш. Аз мога да ти кажа какво се реши.
	Хал го изгледа внимателно за секунда.
	— Да? — подпита.
	— Опасявам се, че ние не можем да вървим слепешката с теб — отвърна Амид. — Не вярвам обаче, че има някаква причина да не ти кажа, че аз излагах аргументи в твоя полза, доколкото бях способен — както направи и Падма. И Чейвис.
	— Това прави трима от пет — отбеляза Хал. — Мнозинство в моя полза?
	— В подобна ситуация е нужно нещо повече от просто мнозинство — обясни Амид. — Съществува един елемент на съмнение и най-накрая всички трябваше да се съобразим с това.
	— Накратко казано, вие сте приключили с решение срещу мен?
	— Падма се самоизключи от решението — Амид вдигна очи към него и на лицето на дребничкия човек не се четеше никакво оправдание. — Съжалявам, че трябва да те оставя разочарован.
	— Не съм разочарован — уморено отвърна Хал. — Мисля, че аз го очаквах.
	— Това, което ако пожелаеш, все още е открито като възможност пред теб — рече Амид, — е да станеш наш представител на Дорсай. Ти трябва да отидеш при дорсаите с нашето послание така, както ние ти го разтълкувахме. Вероятно е по-добре да приемеш възможността, дори ако не си съгласен с нея. Най-малкото ще правиш нещо за това да се справим с Другите.
	— О, ще го направя — каза Хал. — Ще отида.
	Амид го изгледа малко странно.
	— Не очаквах, че ще се съгласиш толкова лесно — подхвърли той.
	— Както ти сам каза — отговори Хал, — аз ще се занимавам с проблема с Другите, макар и не по начина, по който възнамерявах да го сторя.
	Той изведнъж се усети, че се усмихва сдържано. Спря се с известна мъка.
	— Изненадан съм — промълви Амид. Очите му не се бяха откъснали и за миг от лицето на Хал. — Просто така?
	— Може би при едно условие — каза Хал. — След като замина, би ли напомнил на Нони и останалите, че според собствената им преценка силите, които действат сега, не са нещо, което бих могъл да контролирам, и че те самите са ми казали, че времето е ограничено?
	— Добре — съгласи се Амид. Той като че ли беше на границата да каже още нещо, но очевидно промени решението си и се извърна встрани.
	— Ела с мен — каза възрастният човек. — Ще ти помогна да се подготвиш и да тръгнеш по своя път.


>	Двадесета глава

	Един енергичен звуков сигнал привлече вниманието на Хал към комуникационния екран на едната стена в неговата самостоятелна каюта. Екранът остана тъмен, ала от него заговори един също тъй енергичен женски глас:
	— Моля, обърнете ми внимание. Заемете вашето място в застопореното до леглото кресло и активирайте възпиращото поле. То се включва с червения бутон на десния подлакътник на креслото.
	Леко изненадан, Хал се подчини, съзнавайки, че полето би следвало да се регистрира от индикатора в контролната зала отпред. Нареждането обаче го беше заварило дълбоко потънал в собствените си мисли и той начаса се върна автоматично към тях.
	През тия пет стандартни денонощия корабно време, които беше отнело пътуването му до Дорсай, у него бе останало само едно ъгълче от оная тъмна сянка на поражението и депресията, която го беше докоснала в градината под балкона в дома на Амид на Мара. Не беше се видял с жената, която очевидно пилотираше този малък кораб от куриерски клас, нито пък тя беше дошла от контролната предна зона, където достъпът беше забранен, за да се самопредстави по някакъв начин. В резултат Хал разполагаше със свобода да размишлява, без да го прекъсват, а нещата, за които имаше да мисли, бяха толкова много…
	Сега обаче, когато вече трябваше да се намират почти над Дорсай…, той откри, че тези мисли са прекъснати от необичайното желание да постави тялото си под контрола на едно възпиращо поле — нещо, което обикновено се изискваше от пасажерите само когато корабът им се изчакваше в космоса, както беше с оная совалка, дето го беше докарала в Последната Енциклопедия.
	Само че, този дорсайски транспортен кораб не беше, разбира се, космически лайнер, а командирите на дорсайските съдове, както бе известно по всичките четиринадесет свята, имаха свой собствен маниер. Хал се пресегна и щракна екрана в каютата си, за да види колко близко са до момента да влязат в орбита за кацане.
	Това, което видя, го накара внезапно да се изправи. Бяха наистина близо до този момент. На екрана в единичната му каюта се мержелееше големият бяло-син кръг на Дорсай, като точно под тях рязко се открояваше чертата на сутрешната граница между нощта и деня. Само че без изобщо да се кани да каца, корабът още се носеше във фазов преход към повърхността на света отдолу. Само преди петдесетина години физическият шок от една бърза поредица фазови преходи като настоящата би наложил предварително вземане на лекарства. Изследванията в Последната Енциклопедия обаче бяха открили начин за защита от този шок. Ето защо сега нямаше никакви предупреждения.
	Мина цяла секунда, преди Хал да се досети, че дорсайските пилоти, за разлика от пилотите от другите планети, имаха навика да разчитат на това, че ще направят безопасен фазов преход в атмосферата на всеки свят, за който разполагат с добри данни. Фактически, те стигаха до няколко хиляди метра от повърхността му. Дорсаите придобиваха това свое умение като част от нормалното си обучение по управление на кораби и за тях то представляваше практичен метод за орязване на разноските за совалките на техния съвсем не богат свят. Предпазното възпиране беше просто рутинно предупреждение към някои пасажери, които при такива необичайни маневри за подход се паникьосваха и в резултат можеха да се контузят. Всъщност, миг по-късно корабът излезе от поредицата много бързи последователни фазови преходи с такъв тласък, който щеше да изхвърли Хал от креслото, ако предпазното поле не го беше приковало към седалката.
	Сега се намираха на не повече от хиляда метра височина, като започваха да се спускат на атмосферна тяга към някакъв космодрум, който се мержелееше в мъглата на ранния утринен дъждец под сивите облаци. Това бе космодрум с площ, по-голяма от площта на града в съседство. Явно щяха да се приземят край онова, за което няколко дни по-рано Амид беше казал на Хал, че е дестинацията на кораба — най-близкото до столица селище, което притежаваше Дорсай. Селището се наричаше град Омалу и беше приютило централните административни бюра на Обединените кантони — териториите, които дорсаите бяха организирали за целите на местното самоуправление.
	Всъщност Хал знаеше, както не по-зле знаеха и екзотиците, които го бяха изпратили тук, че тези бюра не представляват нищо повече от една библиотека и централно хранилище за договорни архиви, както и място за срещи, на които се обсъждаха ония въпроси, които не би било удобно да се обсъждат и уреждат на място или помежду засегнатите кантони. Дорсай в още по-малка степен от Екзотичните светове разполагаше с нещо подобно на централно правителство.
	На теория кантонните чиновници имаха власт над отделните хора и семейства, живеещи в границите на дадения кантон, ала в действителност дори тази власт се свеждаше по-скоро до изразяването на местното обществено мнение, отколкото до нещо друго.
	_Комшийството_ — дума, която на Дорсай притежаваше специално значение, беше онуй нещо, което съставляваше социалната единица на този свят. Дори и на теория кантоните имаха само пожелателна взаимна връзка с централните административни бюра на всеки остров в този свят от големи и малки острови. Островните чиновници не вършеха нищо друго, освен да комуникират с Обединените кантонни бюра тук на Омалу. Това беше единственият начин, по който можеше да действа един свят, където семействата и отделните членове на тези семейства непрекъснато се договаряха пряко и самостоятелно с чуждопланетните правителства и индивиди, разпръснати по всичките останали четиринайсет свята.
	Имаше някаква ирония в това, че Хал беше изпратен да разговаря с представителите на един свят, който нямаше представители или поне нямаше официално, точно за сметка на Екзотиките. Беше иронично, защото екзотиците, които не вярваха на нищо, което не можеха да проверят и да идентифицират, в този случай просто бяха доверили на хората от Дорсай задачата някак си да заведат Хал при онези, с които той трябваше да разговаря.
	Но все пак сега космическият кораб се приземяваше на космодрума почти толкова стремително и икономично, колкото беше навлязъл с фазов преход почти на косъм от повърхността на планетата. Когато корабът кацна долу и се укроти, над вратата замига надпис. Хал изключи възпиращото поле. Изправи се на крака и вдигна през рамо осигурения му и напълнен от Амид сак, който съдържаше необходимите лични дрехи и оборудване. Амид му беше напомнил — съвсем ненужно, че Дорсай е единственият свят, където невинаги е възможно да си купиш внезапно нужните дрехи и други необходими лични принадлежности от някое удобно за теб място, което ти е под ръка.
	След като напусна самостоятелната си каюта, Хал трябваше да се промушва покрай сандъците с най-различни по размери и сложност медицински машини от Екзотиките, който бяха натрупани дори по централния коридор на кораба. Повечето апаратура беше нова, като че предназначена за подмяна на вече износените машини в дорсайските болници, но имаше и малко по-старите машини, върнати обратно на техните конструктори от Мара за поправка или допълнителни подобрения, които надхвърляха възможностите на местните дорсайски техници, осигуряващи обикновената им поддръжка. Корабът беше натъпкан дори с повече сандъци, отколкото Хал си спомняше да е видял при качването си на борда. Беше удивително, че един толкова малък кораб можеше да се вдигне от повърхността, напълнен с толкова голям товар.
	След като най-накрая си проби път до изхода, Хал излезе в облачното утро и ръмящия дъжд над площадката за приземяване. Щом слезе по рампата към площадката, Хал видя в основата й една висока, слаба жена на средна възраст, облечена в сив работен комбинезон, която оживено разговаряше с един по-възрастен мъж с кльощава физиономия, яхнал малка камионетка на въздушна възглавница.
	— … Ще ти трябват тела! — говореше тя. — Така както е нагъчкано това оборудване тук, няма да се справиш сам, дори и с механични вдигачки. Дори и двамата няма да се справим. Ще се наложи да вдигаме по три парчета, за да освободим едно от тях достатъчно, та да можеш да го откараш.
	— Добре — отговори мъжът — Ще се върна след пет минути.
	Той обърна камионетката и бързо се плъзна през пистата към размазаната ивица от сиви постройки в далечината. Жената се извърна и видя Хал. Когато го видя, се вторачи продължително в него.
	— Ти дорсай ли си? — запита тя най-накрая.
	— Не — отговори Хал.
	— Когато те качиха на борда, аз бях на двайсет метра от теб зад оня камион, дето го разтоварвах — поясни тя. — Ти се движеше като дорсай. Помислих си, че си дорсай.
	Хал поклати глава.
	— Един от хората, които ме отгледаха, беше дорсай.
	— Аха — тя го гледа още известно време. — Значи никога не си се занимавал с управление на кораби. На такова пътуване би трябвало да сме двама и аз се чудех, защо не се появяваш отпред и не ми предложиш да ми помогнеш. Само че имах достатъчно работа и когато ти не се появи, реших, че сигурно си имаш някаква причина да търсиш уединение.
	— В известен смисъл — каза Хал, — така си беше.
	— Е, добре. След като не си можел да помогнеш, значи си направил точно туй, дето е трябвало да направиш, като не си ми се пречкал. Добре де, нищо лошо не се е случило. Аз стигнах дотук достатъчно успешно и сама, а пък ти си там, където си искал да отидеш.
	— Не точно — възрази Хал. — Аз исках да отида във Форали.
	— Форали? На остров Карлон? — тя се начумери. — Ония екзотици ми казаха Омалу.
	— Нещо не са доразбрали — заяви Хал. — Накрая трябваше да се върна тук, на Омалу. Само че сега искам да отида на Форали.
	— Хмм — пилотката хвърли един поглед към сградите. — Бабрак ей сега ще се върне. Той може да те откара до станцията и там ще ти обяснят как можеш да стигнеш до Форали. Вероятно ще трябва да смениш няколко кораба.
	— Аз се надявах направо да отлетя там — каза Хал. — Имам междузвезден кредит да си платя.
	— О — жената се усмихна малко мрачно. — Междузвездният кредит е нещо, дето тия дни винаги може да ти влезе в работа. Трябваше да се сетя, че ще разполагаш с някаква сума, след като се качи на борда на една от Екзотиките. Добре де, както ти казах, Бабрак скоро ще се върне. Дай да се скрием вътре от тоя дъжд, а междувременно какво ще кажеш да ми помогнеш да поразчистим достатъчно място вътре край входа, така че да може да се започне отнякъде?
	След по-малко от два часа Хал летеше в най-малката космическо-атмосферна совалка, на която някога се беше качвал. Седеше рамо до рамо с пилота пред контролното табло, като зад тях имаше още две празни седалки, а зад седалките — съвсем малко място за товар.
	— Това е на около една трета от обиколката — рече пилотът — тънък, енергичен чернокос мъж на около трийсет години, облечен в кожени куртка и панталони. — Ще ни отнеме повече от час. Ти май не си дорсай, а?
	— Не съм — каза Хал.
	— За момент помислих, че си. Дръж се… — и совалката се насочи право към горния слой на атмосферата. Пилотът провери уредите и пак погледна към Хал.
	— Град Форали, нали тъй? — запита той. — Познаваш ли някой там?
	— Не — отвърна Хал. — Просто винаги съм искал да видя Форали. Имам предвид самото Форали, Греймхаус.
	— Форали е имението. Греймхаус е името на самата къща там. Ти кое искаш да видиш — имението или къщата?
	— Всичко — отсече Хал.
	— Аха.
	Пилотът му хвърли един бърз поглед, преди да се вторачи отново в звездите, които блестяха над далечния изкривен хоризонт от обляна от дневната светлина повърхност под тях, която се виждаше зад предното стъкло на совалката. Носеха се в посоката, в която се въртеше планетата. Блестящата малка точка на местното слънце, Фомалхо, което беше зад тях при излитането, сега взе да ги застига.
	— Ти случайно да нямаш някой роднина, който да е Грейм?
	— Доколкото знам, не — отговори Хал.
	Сухият тон, с който без да помисли, отговори, оказа ефект. Пилотът не зададе повече никакви въпроси и Хал беше оставен още веднъж на собствените си мисли в полумрака, който цареше във вътрешността на совалката. Той се облегна назад в седалката и затвори очи. Когато беше много малък, един от причудливите му блянове беше, че неговите родители може да са били роднини на Греймови от Форали. Само че сега този вид пожелателно мислене беше отдавнашно минало. Въпросът на пилота все пак беше успял да закачи едно старо чувствително място.
	Само че сега, когато наистина се отправяше към Форали, Хал установи, че се чувства странно неловко от решението си да отиде първо там, още преди да е свършил каквото и да било друго на Дорсай. Нямаше никаква разумна причина да направи това пътуване точно сега, освен единствено някогашното очарование на историята на Греймови и онези неща, които Малачи му беше разказвал за Йън и Кенси, Донал и останалите.
	Не, работата беше просто там, че потиснат от сянката, която се беше спуснала над него в градината на Мара, Хал изпитваше нежелание да се движи прекалено бърже тук на Дорсай — както при изпълнението на поръчението, което Нони и останалите екзотици го бяха помолили да поеме, така и при каквото и да било друго. Когато по време на пътуването си към Дорсай се изправи пред това чувство, Хал реши да направи онова, което винаги беше искал да направи още от детските си години — да види Форали, за който толкова много му беше говорил Малачи.
	По-дълбоката причина не беше толкова ясна, но бе по-убедителна. От всичките му сънища и подхранвани от треската видения по време на пребиваването му в килията, онова, което все още стоеше в ума му и най-силно му влияеше, беше сънят за погребението. Дори сега събитията от този сън все така стояха в ума му твърдо и някак истински. Разкъсващата мъка и самообричането. Не му трябваше да издирва в този сън каквито и да било доказателства, за да знае, че той се е отнасял за някое място и за някои хора на Дорсай. За човек, отглеждан по начина, по който беше отгледан Хал, фактът се виждаше с просто око — самият цвят и усещане на онова, което беше сънувал, бяха дорсайски. Влиянието на съня върху него беше толкова силно, че Хал го чувстваше като предзнаменование. Ако не му обърнеше внимание, щеше да се изложи на опасност, а и тъй като Малачи беше последният човек от неговото семейство, на този свят нямаше място, с което Хал да можеше да го свърже по-силно, отколкото с дома на легендарните Греймови, за които в детските си години беше слушал толкова много. Истина беше, че винаги бе искал да види рожденото място на Донал Грейм. Само че вътре в него сега действаше и още нещо — нещо извън настоящото му схващане за онова видение за смърт и посвещение, — което все още оставаше скрито от съзнателния му ум и което го привличаше инстинктивно към някакво място или време, което беше определено дорсайско, с цел да постигне по-пълно разбиране.
	Освен това беше странно уместно, че отиваше там сега. Малачи или сянката на Малачи, която преди четири години Хал беше призовал в Последната Енциклопедия заедно със сенките на Уолтър и Авдий, му беше казала, че той няма да има никакви основания да отиде на Дорсай, докато не стане готов за схватка с Другите. Е, най-накрая Хал беше готов да се бие с тях, а именно от Форали като стартова точка беше тръгнал на времето си и Донал Грейм, за да завоюва водачеството на всичките четиринадесет свята. Като че ли някакво мистично усещане за цел примамваше Хал към същото място, откъдето да започне и той.
	Освен това той беше в точка от която му трябваше подкрепа, та била тя макар и мистична. Беше пожънал печален неуспех при опита си да накара екзотиците да го изслушат или да му помогнат. Нямаше никакви основание да очаква, че дорсаите ще направят нещо повече. Фактически, като се вземеше предвид независимостта на хората от този суров свят, те имаха още по-малко причини да го сторят. Това, което се бе случило с него в градината на Амид, докато очакваше решението на екзотиците, беше извън жизнения му опит до този момент. Известната самоувереност, с която беше излязъл от милиционерската килия на Хармония и която тогава смяташе за непробиваема, сега беше поразена и отслабена от слепотата на екзотичното становище.
	Нещата не се свеждаха само до факта, че не го бяха изслушали. Това беше само последната атака, която беше пробила най-вътрешното укрепление на неговия дух. Този пробив обаче беше направен едва след множество скорошни удари, които вече бяха пропукали и отслабили у него онова, което той винаги бе смятал за неуязвимо. Докато навремето беше смятал като нещо дадено, че каквато и позиция да защитава, тя ще бъде непревземаема, сега Хал виждаше поражението като реална възможност. За даденост можеха да се приемат единствено извиненията. Емоционалната болка от това, че се беше наложило да измами и изостави своите приятели от отряда, болестта му по това време, насилването на собственото тяло отвъд физическите му възможности и най-накрая неговата ритуална инициация, както я беше нарекъл Амид, насаме със самия себе си в милиционерската килия — всичко това беше оказало своето влияние. Дори аргументите на Блейс, които макар и отхвърлени, го бяха отслабили за този последен удар, какъвто беше отказът на екзотиците да чуят какво има да им каже той. От всички останали Хал беше очаквал най-много от мъжете и жените на Мара и Култис да проумеят, да разпознаят нещо, когато то им бъде посочено.
	Само че, разбирането на тия неща не помагаше. Сивотата, усещането за поражение си оставаше. Вглеждаше се в живота си и не можеше да види да е постигнал нещо от началото досега. Поставени на проверка на различни светове, неговите някогашни мечти бяха изчезнали като продупчени сапунени мехури.
	Кой беше той, та да си мисли, че представлява нещо повече от някаква дребна досада за Другите — мишка, изплъзваща се изпод нозете на гиганти, които рано или късно щяха да я смажат? Той не беше нищо — нито дружественик, нито екзотик, нито дорсай. Нямаше дори никаква причина да си мисли, че може да претендира, че принадлежи на Земята. Онзи кораб, на който го бяха намерили, можеше да е дошъл отвсякъде и да е бил насочен наникъде. Какво беше сегашното му пътуване към Форали, ако не вкопчване в една сламка, която бе изплавала на повърхността на ума му от някакъв сън? Той нямаше никакво реално доказателство, че всъщност не е мелез, както беше казал Блейс. Нямаше самоличност, нямаше дом, нямаше сънародници. Беше непознат във всеки дом, чужденец на всеки свят. Единственото му известно семейство бе от трима старци, с които нямаше истинско родство, а дори и с тях беше прекарал само първите, детските години от своя живот.
	Беше искал да остане на Последната Енциклопедия, а усещането му, че трябва да удари Другите в отговор, го беше прокудило оттам. Беше намерил начин да живее като миньор, а сетне, за да остане жив, беше принуден да избяга и да остави този начин на живот зад гърба си. Беше открил приятели, почти семейство в отряда на Рух Тамани и съзнателно беше направил избора си да ги изостави. Екзотиките нито можеха да му намерят място, нито да го използват за нещо друго, освен за вестител. Никакво домашно огнище не го очакваше дори тук, на Дорсай, където нямаше роднини на Малачи, та да постои и за минута с тях и да им разкаже за неговата смърт. Ако можеше да открие макар и един човек, които да сподели мъката му заради загубата на Малачи и останалите, Хал щеше да получи сили да понася безплодната празнота на своята самота в света.
	Той дълбоко и бавно си пое дъх. Преди много време Уолтър Наставника му беше обяснил как да се справя с такава психична болка и Хал запомни метода прилежно, макар и без голям интерес, тъй като виждаше, че той се отнася за нещо, което не беше способен да си представи, че е възможно да му се случи. Напътствията на Уолтър бяха да не се бори с потиснатостта и самоосъждането, а да тръгне с тях и да се опита да ги проумее. Най-накрая Уолтър бе казал, че разбирането е способно да изцеди разрушителните чувства от всяка ситуация.
	Сега Хал се опита да стори точно това и умът му се плъзна към една странна област, лишена от символи, където той като че ли се чувстваше подмятан от векторите на могъщи сили, които не можеше да види, също като човек, изхвърлен от борда на кораб от някой ураган. Инстинктът му настояваше да се бори с този натиск, обаче Уолтър беше наблегнал на отсъствието на съпротива. Седейки сред барабанящата в ушите му почти пълна тишина в совалката, по своя воля запокитен в оная точка на пространството, където се срещаха въздухът и пустотата, той се насили да премине в пълна пасивност, за да потърси и усети някакъв организиращ елемент в ситуацията, в която бе попаднал.
	— Вече слизаме — чу се гласът на пилота и Хал отвори очи.
	Бяха се върнали в атмосферата и бърже се спускаха над наглед открития океан. Сетне на хоризонта се видя една тъмна точка, която започна да расте, тъй като совалката падаше по удължена крива към нея, докато не стана съвсем ясно, че това е земя. Няколко минути по-късно вече летяха ниско над планински ливади и скалисти върхове и скоро след това пропаднаха отвесно към земята към една бетонова площадка близо до нещо като разположено край река малко село.
	— Ето — каза пилотът. Той натисна някакъв клавиш на таблото пред себе си и вратата на реактивката са отвори, а стълбичката се плъзна надолу към повърхността на площадката. — Просто тръгни по онзи път. Центърът на град Форали е зад ония дървета и покриви на къщи.
	— Благодаря — каза Хал. Посегна да извади чантичката си с кредитните документи, но си спомни, че беше платил за пътуването, преди да напусне Омалу. Хал стана и взе сака. — Има ли някакво централно бюро или…
	— Градско кметство — довърши пилотът. — То е винаги в центъра на града. Просто върви по пътя натам. Няма как да го пропуснеш, а и отпред трябва да има надпис. Ако се загубиш, попитай когото и да било.
	— Още веднъж благодаря — рече Хал и излезе от совалката, която излетя, преди той да е изминал и половината от широчината на площадката към пътя, посочен му от пилота.
	Бяха летели в посоката на движение на слънцето и сега беше средата на следобеда. Нямаше никакъв ветрец. Дърветата, които му беше посочил пилотът, излязоха вариформени кленове и цветът на листата им говореше за есен. Само че Хал едва ли се нуждаеше от това, за да разбере кое време на годината е сега на Дорсай, защото от всички посоки ясната, чиста светлина на есента говореше за сезона. Под почти безоблачното небе спокойният въздух нямаше мирис и беше хладен на сянка и горещ на слънце. Сенките на дърветата, а след малко, когато Хал мина между дърветата и се озова на улиците на град Форали, сенките и на дървените сгради изглеждаха с остри очертания и падаха отчетливо там, където блестящата слънчева светлина се прекъсваше. Къщите блестяха с цветовете си — чисти и ярки, сякаш всички постройки бяха съвсем прясно измити и боядисани заради наближаващата зима.
	Самото градче обаче беше спокойно и смълчано, а относителната тишина в него затрогна по странен начин Хал. Той изпита някакво чувство към неговите къщи и улици. Това бе необичайно нещо за място, което никога дотогава не бе виждал. По улиците, през които минаваше, нямаше жива душа, макар че от време на време от отворените прозорци се разнасяха гласове. След няколко минути Хал стигна до централния площад и там, изправена насреща му на по-далечния край на площада се издигаше бяла двуетажна сграда, чийто долен етаж беше наполовина в земята. Виждаха се две врати: едната беше на горния край на стълбището, чиито шест стъпала водеха до втория етаж, а другата — зад едно по-късо стълбище, водещо към приземието.
	Бялата сграда ясно демонстрираше по-различната си конструкция от очевидно жилищните сгради, които бяха разположени по другите три страни на площада. Хал тръгна към нея и когато понаближи, видя думата „Библиотека“ над вратата на полусутеренния етаж. Той изкачи стъпалата до горната врата и докосна заключващата плочка. Вратата се отвори и Хал влезе.
	Вътре имаше едно пространство от около десет квадратни метра, разделено на две от един тезгях с вратичка в него, който отделяше задната част от стаята като място с три бюра и малко канцеларско оборудване. Едно слабичко и красиво момче на десет-дванадесет години се надигна иззад едното от бюрата и приближи от своята страна тезгяха, докато Хал вървеше към предната му страна. То се вгледа за момент в Хал, а сетне видимо се отърси от първото си впечатление.
	— Съжалявам, — каза момчето, — моята леля е кметът, но тя в момента е по хълмовете. Аз съм Алаеф Тормай…
	Момчето млъкна и още веднъж се вторачи зорко в Хал.
	— Ти дори не си дорсай — отбеляза то.
	— Не съм — отговори Хал. — Казвам се Хал Мейн.
	— За мен е чест — рече момчето. — Съжалявам. Прощавай. Аз си помислих… помислих те за дорсай.
	— Няма нищо — успокои го Хал. За миг у него се раздвижи някакво горчиво любопитство. — Кажи ми какво те накара да мислиш така.
	— Ами… — момчето се поколеба. — Не знам. Ти просто си такъв. Само че има нещо по-различно.
	Видът му беше объркан.
	— Опасявам се, че не съм много добър наблюдател. След като изкарам моето обучение…
	— Въпросът не е в теб — каза му Хал. — Дори двама възрастни дорсай вече трябваше да ме погледнат за втори път, за да разпознаят какъв съм. Виж, надявам се да мога и аз да се кача на хълмовете и да хвърля един поглед на Форали. Нямам някаква особена причина. Просто винаги съм искал да го направя.
	— Там сега няма никой — съобщи Алаеф Тормай.
	— Така ли? — рече Хал.
	— Искам да кажа, че всички Греймови сега са по чужди планети. Мисля, че до една стандартна година или там някъде никой не би трябвало да се върне.
	— А има ли някаква причина аз да не мога да се кача и все пак да се огледам?
	— О, не! — смутено извика момчето. — Само че в къщата няма да има никой.
	— Разбирам — Хал внимателно обмисли за около секунда по какъв начин формулира следващия си въпрос така, че да не нарани чувствата на своя събеседник. — Дали Греймови нямат някой близък, с когото да мога да поразговарям? Някой, дето да може да ме поразведе?
	— О, разбира се! — усмихна са Алаеф. — Можеш да идеш да говориш с Аманда. Имам предвид Аманда Морган. Тя им е непосредствен съсед. Нейната ферма се казва Фал Морган — искаш ли да ти покажа как да стигнеш дотам?
	— Благодаря — отговори Хал. — Ще трябва да наема някакво превозно средство.
	— Боя се, че тук, в града не можеш да наемеш нищо — рече Алаеф, като се начумери, — но не се безпокой. Аз мога да те закарам там с нашия плъзгун. Само минута да се обадя на Аманда и да й кажа, че идваме.
	Момчето се обърна към монитора на едно от бюрата и набра номера на клавиатурата. На екрана се изсипа поредица от главни букви. Хал можеше да я прочете от мястото, където стоеше.

#	ОТИВАМ ДА ДОКАРАМ БРЪМБИТАТА*.
	[* Бръмби (австралийски термин) — необязден кон. — Бел.прев.]

	— Отишла е да лови диви коне? — учуди се Хал.
	— Не са диви — Алаеф се обърна от монитора към него и пак придоби объркан вид. — Просто, това е стадото, което е пуснала това лято да пасе свободно по високопланинските пасища. Тука като кажем „бръмбита“, имаме предвид точно това. Сега е времето да ги върнем вкъщи за зимата. Всичко е наред. Можем да отиваме. Тя ще трябва да се върне преди смрачаване и докато стигнем там, вероятно вече ще си е вкъщи.
	Той излезе през вратичката от другата страна на тезгяха.
	— Ами канцеларията? — попита Хал.
	— О, всичко е наред — заяви Алаеф. — По това време на деня едва ли ще дойде някой. Само ще трябва да кажа на леля, че ще изляза извън града.
	Хал го последва навън и след пет минути се изкачваше като пътник върху един древен на вид витлов плъзгун по един от склоновете, които заобикаляха долината, приютила град Форали, към планината отпред.
	Слънцето се спускаше към планинските върхове и настъпваше часа на залеза, когато най-накрая отминаха едно малко възвишение и Хал видя една равна открита ливада, заобиколена отпред и от двете страни от обрасли с дървата дерета като онова, от което току-що се бяха измъкнали. Насред ливадата имаше малка открита площ, чийто далечен край се издигаше към гористия склон, обрамчен от вездесъщите планини. В центъра на откритата площ стоеше широка квадратна двуетажна сграда със стени от светлосив гранит, придружавана от нещо като дълга конюшня, някакви външни постройки и един корал* — всичките изградени от греди.
	[* Оградено място за едър добитък. — Бел.прев.]
	— Предполагам, че тя все пак още не се е върнала — каза Алаеф, като докара плъзгуна близо до къщата. — Но пък си е оставила кухненската врата отворена, та хората да знаят, че ще се върне.
	Перките на плъзгуна замряха и той се отпусна с въздишка на тревата близо до полуотворената врата.
	— Ще имаш ли в такъв случай нещо против да те оставя тук? — попита Алаеф, като хвърли леко разтревожен поглед към Хал. — Зная, че не е много учтиво, ама казах на леля ми, че ще се върна навреме за вечеря. Аманда ще трябва да вкара тия бръмбита в корала преди слънцето да е залязло, така че ще пристигне скоро, но ако взема да я чакам заедно с теб, ще закъснея. Ти можеш просто да влезеш и да се разположиш както ти е удобно.
	— Благодаря — отговори Хал, като стана от мястото си на открития плъзгун и слезе от него на земята. — Мисля просто да постоя тук отвън и да погледам залеза. Ти потегляй; и ти благодаря, загдето ме докара.
	— О, това си е просто комшийство. За мен е чест, че станах твой познат, Хал Мейн.
	— За мен е чест, че станах твой, Алаеф Тормай.
	Алаеф включи витлата, вдигна плъзгуна на въздушната възглавница, завъртя го и се плъзна надолу. Хал го наблюдава, докато машината и момчето се гмурнаха в дерето и се изгубиха от очи. После се обърна да погледа слънцето.
	То вече докосваше с долния си край върховете на планинската верига и светлината му беше червеникава и обилна. За момент цветът й извика спомена за един друг залез и червената светлина над водата на частното езеро в имението, където го бяха отгледали — един залез, когато той гребеше към края на движещата се по водата сянка и когато Малачи и Уолтър все още стояха на терасата на къщата…
	Хал леко потръпна. В този дорсайски пейзаж имаше нещо съвършено и реално, което позволяваше на ума и чувствата да потеглят във всяка посока, която им се стореше примамлива. Той отново огледа краищата на това парче земя, на което стоеше заедно с къщата на Морганови и външните постройки. Ако тази Аманда наистина желаеше да пристигне, преди да се е мръкнало, щеше да й се наложи да се появи съвсем скоро.
	Само секунди по-късно ухото му долови далечен вик, последван от нарастващ тропот на копита и звук на шляпащи храсти, и пред очите му иззад ръба на едно от деретата се заизсипваха десетки коне. Край тях мина една ездачка със синя шапка, която препусна напред към Хал и купчината постройки.
	Междувременно на равното място изскочиха още дванайсет или петнайсет волни жребци, подюрквани напред от двама други ездачи, които изглеждаха не по-възрастни от Алаеф. Жената, която препускаше напред, беше отпрашила в галоп към корала, за да махне резето и да отвори портата, като минавайки, беше хвърлила един поглед към Хал.
	Това, помисли си Хал, трябва да е онази Аманда Морган, с която беше дошъл тук да се срещне, макар и тя да не му се видя много по-голяма от двамата си помощници. Беше висока и имаше гърдите и тялото на зряла жена, въпреки че беше слаба; само че удивителната й гъвкавост и неопределеното цялостно впечатление за младост, което оставяше, го караха да мисли, че тя не е далеч над тийнейджърската възраст.
	Жената отвори широко портата. Другите двама ездачи вече подкарваха конете към корала. Те профучаха с тропот на не повече от десет метра от Хал. Един сив кон с бяло петно на муцуната спря внезапно пред портата, отскочи встрани и се извъртя, за да се понесе като стрела към Хал, къщата и свободата зад тях. Хал изтича напред, заразмахва дългите си ръце отстрани и закрещя. Сивушкото се стресна, изправи се на задните си крака и отново отскочи встрани, но този път видя, че пътят му е преграден от един от младите ездачи, който най-накрая го върна в корала.
	Всички коне вече бяха вътре и горният край на слънцето изчезна в мига, в който портата беше затворена и заключена. Изведнъж целият равен къс земя бе наводнен от сенките и полъха на студ. Аманда Морган каза на двамата по-млади ездачи нещо, което Хал не можа да долови. Те помахаха с ръце, извъртяха конете си и се отправиха в лек галоп в посоката, от която бяха пристигнали.
	Хал ги проследи като омагьосан, докато те се спуснаха в дерето и се изгубиха. Най-сетне погледна и назад, за да открие, че Аманда слиза от седлото пред него. За пръв път той получи възможност да я огледа добре. Колкото и тъничка да беше в своите жълто-кафяви ездитни панталони, дебелата риза на черно-бели квадрати и кожения жакет, тя имаше квадратни рамене. Синята й шапка с широка козирка беше нахлупена ниско над очите, сякаш за да ги предпазва от пряката светлина на залеза, която сега вече бе изчезнала. Сумракът изпълни пространството между околните планини.
	Жената свали шапката си и Хал видя, че едва стигащата до раменете й коса, която беше събрана и завързана отзад, беше платинено руса, а лицето й — с тесни кости и правилни черти притежаваше красота, каквато той не беше очаквал.
	— Аз съм Аманда Морган — рече тя, като се усмихна. — Кой си ти и кога пристигна тук?
	— Току-що — отвърна автоматично той. — Едно момче, на име Алаеф Тормай от кметството в град Форали ме докара с плъзгун. О, аз съм Хал Мейн.
	— За мен е чест — каза тя. — Да смятам ли, че имаш делова работа с мен?
	— Ами, да…
	— Не се безпокой — рече тя. — След минута ще можем да я обсъдим. Трябва да оставя моя Барни в конюшнята. Защо не влезеш в гостната и не се настаниш като у дома? До двайсет минути ще дойда.
	— Аз… Благодаря — съгласи се Хал. — Добре, ще вляза.
	Той се обърна и влезе в къщата, а Аманда поведе коня си за юздите към дългите, тъмни очертания на конюшнята.
	Зад вратата въздухът в къщата беше спокоен и по-топъл от първия нощен хлад отвън. Лампите на тавана се включиха автоматично и Хал видя, че е влязъл в просторна кухня. Сви вдясно от нея по късия коридор, на чиято стена имаше голям портрет, очевидно на жената, с която току-що се беше запознал. Не, като спря, за да огледа по-добре картината, той се поправи: жената на портрета беше поне на трийсет години, но толкова приличаше на онази Аманда Морган, с която се беше запознал отвън, че двете можеха да бъдат сестри, ако не и близначки. Оттам Хал влезе в друга стая, мебелирана с големи кушетки, издути от пълнежа си кресла и тук-там по някоя маса, като всички тези артикули бяха изработени от масивна дървесина и никъде не се виждаше някоя рееща се във въздуха платформа.
	Вляво от вратата, през която влезе, имаше широко огнище, а дъската над него беше претъпкана с малки, очевидно домашна изработка предмети с най-различна степен на изкусност. Това бяха неща, очевидно направени от деца, каквато беше една фигура на жена в дълга рокля от завързани и залепени снопчета суха трева до конски бюст, само главата и извитата шия, издялан от мек червеникав камък. Конят изглеждаше тъй жив, че дъхът ти спираше. Хал се сети за някои ескимоски резбовани предмети, които беше виждал в денвърския музей на Земята, в които вече оформената от вълните скала беше едва докосната от инструмента на резбаря, за да се превърне във фигурата на тюлен или на спящ мъж. Тук действаше същата творческа магия — чак до червената зърнистост на скалата, която пресъздаваше текстурата и цвета на кожата на шарен кон.
	Когато се отпусна в едно от удобните кресла, Хал си помисли, че това в множество отношения е такава стая, каквато не беше виждал, откакто бе напуснал своя собствен дом на Земята. Това усещане не се създаваше единствено от отсъствието на съвременни модерни технологии. На Хармония, във фермерските къщи, където се беше настанявал заедно с другите членове на отряда, също не можеше да се види нищо модерно. Само че това тук беше някак по-различно. Между заобикалящите го стени живееше някакво преднамерено архаично усещане, сякаш това беше съзнателно дирена и въплътена от строителите и собствениците на това място характеристика. Подобно усещане се долавяше до известна степен и в целия град Форали, а и доколкото му беше известно, то може би беше типично за самия Дорсай, само че тук то стигаше почти до изящество — подобно на топлия блясък, който придобива някоя грижливо пазена дърворезба, към която години наред са се отнасяли с любов и грижа.
	Каквото и да бе това, то също като град Форали го затрогваше и успокояваше подобно на отдавна познат дом, където се е върнал току-що. Чувството, което тази къща предизвика у него, облекчи донякъде потиснатостта, изпитвана от онази градина на Мара насам. Седнал в креслото, Хал позволи на мислите си да се реят и те почти рефлекторно се върнаха към една плетеница от спомени от собствените му детски дни, спомени, които за разнообразие бяха щастливи, от годините преди да се появи Блейс.
	Беше потънал толкова дълбоко в тия спомени, че се пробуди от тях едва, когато Аманда влезе в стаята. Тя беше свалила шапката и жакета си и носеше поднос с порцеланови и стъклени чаши, кана кафе и гарафа, който остави на една тантуреста квадратна масичка между креслото на Хал и онова срещу неговото.
	— Кафе или уиски? — попита тя, като седна с лице към Хал от другата страна на масичката.
	Той си помисли, че ще се наложи да привиква към вкуса на още една разновидност на кафето.
	— Уиски — отговори той.
	— Това е дорсайско уиски — предупреди го тя.
	— Опитвал съм го — каза Хал. — Малачи — един от моите възпитатели ми даде да го опитам на една Коледа, когато бях на единайсет години.
	Той забеляза как тя повдигна вежди.
	— Цялото му име беше Малачи Насуно — добави Хал.
	— Това е дорсайско име — каза Аманда, като наля малко от тъмната напитка в една ниска чаша с дебели стени и му я подаде. Очите й го проучваха с такава съсредоточеност, че малките мускулчета в задната част на врата й се бяха напрегнали. Взорът й му напомни за начина, по който младият Алаеф Тормай го беше наблюдавал в първия момент от тяхната среща в кметството. Сетне тя приведе сребърната корона на своята глава и си наля кафе, прекъсвайки момента на вглеждането си.
	— Аз имах трима възпитатели — каза Хал едва ли не на себе си. Той опита уискито и силната му парливост върна още много спомени. — Те бяха и мои пазачи. Аз бях сирак и те ме отгледаха. Това се случи на Земята.
	— Земята — ето откъде знаеш за конете. Това, както и че си бил отгледан от дорсай го обяснява — рече Аманда, като вдигна очи нагоре и пак срещна погледа му. Сега Хал забеляза цвета на нейните очи. На вътрешното осветление те бяха ясно, пронизващо синьо-зелени, като водата в открито море. — При пръв поглед те сметнах за един от нас.
	— Това го направиха сума ти други хора след Омалу — каза Хал и забеляза, че погледът й става въпросителен. — Приземих се там от Мара само преди няколко часа.
	— Разбирам — тя се облегна назад в креслото си с чашата кафе и очите й сякаш потъмняха, когато срещнаха неговите при последния изблик на сумрака, който заливаше стаята през широките прозорци. — Какво мога да направя за теб, Хал Мейн?
	— Исках да разгледам Форали — отговори той. — Алаеф ми каза, че никой от Греймови не си е у дома, но че ти си техният най-близък съсед и че аз бих могъл да говоря с теб за да видя това място.
	— Сега Греймхаус е заключен, но аз, разбира се, мога да те пусна вътре — отвърна тя. — Само че не ти трябва да отиваш тази нощ. Като оставим настрани всичко останало, на дневна светлина ще видиш много повече.
	— Утре?
	— Утре на всяка цена — заяви Аманда. — Аз имам да изпълнявам една поръчка, но по пътя мога да те оставя там и да те взема на връщане.
	— Много мило от твоя страна — той глътна останалото уиски и за момент задиша дълбоко, за да си върне гласа, а после се изправи. — Алаеф ме докара тук, но трябваше да се върне навреме вкъщи за вечеря. Не искам да те затруднявам, но дали познаваш някого, на когото мога да позвъня, за да ме върне в град Форали?
	Тя му се усмихна.
	— Защо? Къде мислиш да ходиш?
	— Обратно в града, както казах — отвърна той малко вдървено. — Трябва да си уредя място, където да остана.
	— Сядай — рече Аманда. — В Омалу има един-два хотела, но ние тук не тичаме на такива места. Ако беше останал в града, Тормай или някое от другите семейства там щяха да те настанят. Но щом вече си тук, значи си мой гост. Твоят възпитател Малачи Насуно не те ли е учил как действаме ние тук на Дорсай?
	Хал я погледна. Тя продължаваше да му се усмихва. Той изведнъж осъзна, че докато бяха говорили, напълно е забравил предишното си впечатление за нея като за съвсем наскоро пораснала жена. За пръв път Хал започна да обмисля възможността нейната истинска възраст да се окаже дори по-голяма от неговата.


>	Двадесет и първа глава

	Хал седна на масата в просторната кухня на Фал Морган, докато Аманда приготви вечерята. Това беше квадратно помещение с висок таван и ламперия от някакво светло дърво. С годините ламперията беше придобила цвят на мед и отразяваше светлината на лампите, която сякаш се засилваше със здрача навън. Кухнята имаше две врати: една към хола, откъдето той беше отишъл във всекидневната и през която се бяха върнали, и втора към сега неосветената трапезария, в която Хал едва съзираше тъмна ламперия, столове с прави облегалки и част от дълга тъмна маса. Работните плотове в кухнята, бюфетите за хранителни продукти и окаченият високо на едната стена видеотелефонен екран бяха модерни и технологични. Всичко останало беше домашно построено и просто. Аманда се движеше из помещението с привична ловкост и бързина. За него нямаше никаква работа.
	— Бих могла да ти дам да правиш нещо, за да изглежда, че ми помагаш — му бе казала Аманда, когато влязоха тук, — но няма смисъл. Тук не можеш да направиш нищо, което аз да не направя по-бърже и по-добре. Така че просто не ми се пречкай и ще си говорим, докато работя. Още уиски?
	— Благодаря — беше отвърнал той. Това, че сега седеше с чаша в ръката, поне му даваше нещо като основание да седи на място, докато тя работи.
	Въпреки това беше очаквал да се чувства неловко, загдето седи така, обаче присъщата на къщата магия, топлината от кухнята и шетането на Аманда в нея, отстраниха всяко неудобство. Само дето за секунда и без никакви основания, докато я наблюдаваше сега, усети неочаквано остър пристъп на онази самота, която през последните четири години винаги беше била част от него. После той отхвърли настрани и нея и просто си седеше и отпиваше от тъмното и силно уиски, обгърнат от уюта на мига.
	— Какво предпочиташ — овнешко или риба? — попита Аманда. — Тук изборът ни е такъв.
	— И двете стават — отвърна той. — Аз не ям много.
	Странно, но това беше истина, откакто беше лежал в оная килия на Хармония. Познатият му прекомерен апетит се бе изгубил някъде. По време на пътуването от Хармония до Мара беше ял само когато му пробутваха някакви ястия. Не че щом почнеше да яде, храната не му бе вкусна — просто напоследък гладът и апетитът някак си му бяха станали чужди. Не се сещаше за ядене, докато не изминеше достатъчно дълго време, а сетне откриваше, че му стига да позалъже непосредствената си нужда.
	Усети, че Аманда премълча при неговия отговор и после внимателно го изгледа откъм бюфета за продукти, който току-що беше разпечатала.
	— Разбирам — каза тя след секунда. Сетне се зае да вади продукти от бюфета. — В такъв случай защо да не опитаме и двете? А после ще можеш да ми кажеш кое ти харесва повече.
	Хал я наблюдаваше, докато работи. Изглежда, че дорсайската кулинария имаше нещо общо с хармонийската. И тук, както там, едно неголямо парче месо минаваше през дълга обработка, като му се прибавяха един куп зеленчуци. Рибата обаче се приготовляваше малко по-свободно. Всички блюда, които Аманда правеше, изглежда се нуждаеха от доста подготовка, ала всичките бяха приготвени и сложени върху горещата повърхност с изненадваща скорост.
	— Хайде, кажи ми — рече тя след няколко минути, — защо искаш да видиш Форали?
	Споменът за съня с погребението изплува като неканен гост на повърхността на ума му. Хал го изблъска отново извън съзнанието си.
	— Малачи, възпитателят, за които ти споменах — поясни той, — ми е разправял много за Форали, за Донал и останалите Греймови.
	— Така че ти дойде да го видиш със собствените си очи?
	Хал долови незададения въпрос зад въпроса, който тя произнесе на глас.
	— Така или иначе аз трябваше да дойда на Дорсай — й каза той. — За секунда у него се надигна желание да бъде по-открит с нея, отколкото беше възнамерявал, ала Хал го потисна. — Само че когато пристигнах тук, открих, че не съм готов да се заема веднага с това, за което съм дошъл. Така че си помислих, че няма да е зле да си отпусна ден-два и първо да дойда тук.
	— Заради историите, които Малачи Насуно ти е разправял?
	— Историите означават много, когато си малък — отговори Хал.
	Аманда седна на масата срещу него с дъска за рязане и започна да кълца нещо, което приличаше на вариформи на целина, зелена чушка и лук. Погледът й отскочи през масата към него. На топлата жълтеникава светлина от отраженията на лампите в златистата ламперия очите й проблеснаха като слънчево зайче върху тюркоазена вода.
	— Зная — каза тя.
	Седяха мълчаливо, докато яркото острие на нейния нож се стрелкаше нагоре и надолу върху дъската, разрязвайки зеленчуците.
	— Какво точно желаеш да видиш там? — запита тя след малко, докато насмете нарязаните зеленчуци в една обща купчинка и се накани да я пренесе заедно с дъската към печката.
	— Предполагам, че преди всичко къщата — усмихна се Хал сам на себе си, обръщайки се към нейния слаб, изправен гръб. — Толкова много съм слушал за нея, че си мисля, че бих могъл да се ориентирам дори със завързани очи.
	— Твоят Малачи може би е бил един от офицерите, които близнаците или пък Донал използваха при много от своите договори — отрони Аманда едва ли не на себе си. После пак се извърна с лице към него. — Утре заран ще отида да погостувам на една от моите сестри. Ще ти дам кон — от това, което видях одеве, ми се стори, че май можеш да яздиш?
	Хал кимна.
	— Мога да те отведа до Греймхаус, да те пусна вътре, да продължа, за да направя това посещение, а после да се върна. След като се върна, ако желаеш, можем заедно да се поразходим из къщата и чифлика.
	— Благодаря — отговори той. — Много любезно от твоя страна.
	Тя неочаквано му се ухили.
	— Не си ли стоял достатъчно дълго тук, за да ти кажат, че комшийството не изисква благодарности?
	Хал й се усмихна в отговор.
	— Малачи ми разправяше за комшийството на Дорсай — каза той. — Само че откакто кацнах, никой не е имал време да ми го разтълкува по-подробно.
	— Един от начините да оцелеем тук е като сме добри комшии — поясни Аманда, като стана сериозна, — а ние, Морганови, сме оцелявали тук още от времето на първата Аманда — доста години, преди да бъде построен Греймхаус.
	— Първата Аманда? — повтори като ехо Хал.
	— Първата Аманда Морган, която изградила тази къща във Фал Морган и донесла нашето име в тукашната част от Дорсай преди около двеста и петдесет стандартни години. Онзи портрет в хола е неин.
	— Така ли?
	Хал я загледа омаян.
	— Колко Аманди е имало? — запита той.
	— Три — отговори Аманда.
	— Само три?
	Тя се разсмя.
	— Първата Аманда е била много чувствителна към това, името й да не бъде прикачено на някоя, която няма да е достойна за него — тя е била голяма личност. Никой в родата не е имал правото да кръщава момиче с името Аманда, докато не съм се появила аз.
	— Но ти каза, че сте били три. Ако ти си втората…
	— Аз съм третата. Втората Аманда всъщност се е казвала Илейн. Само че когато станала достатъчно голяма, за да започне да тича, всички взели да я наричат Аманда, защото страшно приличала на първата. Илейн-Аманда е била моя прапралеля. Миналия месец станаха четири години, откакто тя умря. Тя е отраснала заедно с Кенси и Йън — близнаците чичовци на Донал. Фактически те и двамата са били влюбени в нея.
	— И кой от тях се е оженил за нея?
	Аманда поклати глава.
	— Никой. Кенси умрял на Санта Мария. Йън се оженил за Лия и неговите деца са продължили рода на Греймови, тъй като Кенси умрял неженен, а нито Донал, нито брат му Мор са живели достатъчно, за да имат деца. Само че след като всичките му синове отраснали и Лия умряла, някъде над шейсетте, Йън започна непрекъснато да стои тук във Фал Морган. Спомням си, че когато бях много малка, си мислех, че той е просто още един Морган. Йън умря преди четиринайсет години.
	— Преди четиринайсет? — Хал автоматично запресмята на ум, използвайки онова, което знаеше за хронологията на семейство Морган. — Значи е живял много дълго. Колко възрастна беше твоята прапралеля, когато умря?
	— На сто и шест — Аманда постави и последното ястие на готварската повърхност и се върна, за да седне с една чаша чай на масата. — Ние, Морганови, живеем дълго. Тя беше най-големият авторитет на Дорсай по договорите чак до деня, в който умря.
	— Договорите ли? — запита Хал.
	— Договорите с всеки от другите светове, които са искали дорсай да работят или да се бият за тях — поясни Аманда. — Тук семействата и отделните хора винаги са сключвали свои собствени споразумения с правителствата и хората от другите светове, но тъй като бумащината ставала все по-сложна, било от полза да ги прегледа някое опитно око.
	— Аз пък си мислех, че всички експерти по договорите трябва да са в Омалу — рече Хал. Нейде в дъното на ума му се раздвижи мисълта за целта на неговото идване на тукашния свят. — И кой сега е водещият експерт на Дорсай по договорите?
	— Аз — отговори Аманда.
	Той я погледна.
	— Ах — изплъзна се от устата му.
	— Имаш всички основания да си изненадан — каза му Аманда. — Ние, Морганови не само че живеем дълго, но и не изглеждаме на възрастта си. Аз не съм толкова млада, колкото може би изглеждам, а пък втората Аманда се постара да се изпедепцам в договорите. Четях ги още щом навърших четири години — не че разбирах какво чета в продължение на още няколко години. Втората Аманда беше и онази, която се постарала моите родители да нарекат най-голямата си дъщеря Аманда. Тя ме е поела почти откакто съм се родила. В известен смисъл аз винаги съм била по-скоро нейна, отколкото тяхна дъщеря.
	— Ако тя не ги е била притиснала, те нямало ли да те кръстят тъй?
	Тя пак му се ухили.
	— Ако не е била тя, никой член на този род не би рискувал да даде на детето си това име.
	Откъм повърхността за готвене звънна камбанка и Аманда стана, за да се погрижи за нещо.
	— Всичко е готово — рече тя.
	Хал се изправи на крака и се насочи към масата за хранене във все още неосветената стая.
	— Не — каза тя, като го погледна през рамо, когато краката на неговия стол заскърцаха по пода. — Ще се храним тук, тъй като сме само двамата. Сядай. Аз ще донеса нещата.
	Той отново седна, но сега доволен. За него в този момент кухнята беше по-привлекателна от притъмнената стая с дългата маса, която изглеждаше в състояние да поеме дузина или дори повече души.
	— Оная маса си я бива — отбеляза Хал.
	— Почакай да видиш масата в Греймхаус — подхвърли Аманда, носейки чинии на масата. Тя донесе храната, подреди съдовете и сама седна. — Аз ще ти напълня една чиния, тъй като няма откъде да познаваш никое от тези ястия. Яж това, което ти се вижда добро на вкус, и ми кажи какво мислиш. Доколкото размерите на масата имат значение, когато трябва да се прецени някой договор, дори и маси като тая може да се окажат твърде малки.
	Тя му подаде пълната чиния и започна да сипва за себе си от платата между тях.
	— Не ме ли разбра? — запита тя.
	— Преценяването на договорите изисква ли място? — озадачи се Хал.
	— За да работиш с подизпълнителите, ти трябва място — отговори тя. — Един голям военен договор може да отнеме седмица или повече; през туй време всички живеят с него по двадесет и четири часа на ден. Опитай да сложиш на рибата от оня червен сос.
	Хал я послуша.
	— Да предположим — започна тя, като подпря лакти на масата, — че някое местно правителство на Сета е помолило Донал Грейм да събере хора, за да установи военен контрол над някоя оспорвана територия и да я задържи, докато собствеността над нея се договори между това правителство и останалите претенденти. Той първо сяда и прави общ план за това как може да се свърши работата и какво ще бъде нужно за това — войски, транспорт, квартири, оръжия, лекарства, интендантски части… и така нататък.
	Хал кимна.
	— Разбирам — каза той.
	— Разбираш ли? Е, след като е направил своята предварителна обща преценка, след това той събира други индивиди и дори родове от цял Дорсай — хора, с които може би е работил по-рано и чиято работа е харесал, и пита всеки от тях дали би обмислил да работи заедно с него по договора, за който в момента съставя делово предложение. Онези, които се съгласят, пристигат във Форали и всички сядат заедно, вземат общия му план и го разделят на отделни пунктове. На Дорсай всеки офицер е специалист. Ние, Морганови, например, сме склонни преди всичко да станем полеви офицери с опит в пехотата. Така че, някой от нас, например, може да вземе оная част от плана на Донал, която се отнася до бойната пехота, и да я обмисли от гледна точка на необходимите, за да се свърши тази част от цялата работа, неща. Казват на Донал какво си мислят, че ще свърши работа и какво не е в тяхната област, и колко хора и разходи ще бъдат нужни за успешното изпълнение на тази част от плана. Междувременно останалите специалисти разработват другите части от плана… така че най-накрая, всичко да може да се сглоби и Донал да получи сигурни числа за онова, което ще му струва да изпълни този договор.
	— Не е просто — отбеляза Хал.
	Храната — всичко, което бе опитал, — беше много добра. Той се усети, че докато слушаше, ядеше равномерно и то като гладен.
	— Всъщност не е толкова просто, колкото го изкарах — каза Аманда. — Въпросът е, че целият процес, който току-що ти обясних, трябва да се извърти най-малкото два пъти. Защото първите числа, които се получат, ще дойдат, като се съобразят с ортодоксалните военни методи, което ще рече, че така ще се получи единствено онова, което всеки отговорен командир на наемници би поискал като за начало. Просто — за да си компенсира разходите. След туй обаче идва конкурентната сума. Всички сядат и се залавят с неортодоксални начини да орежат разходите, които току-що са изчислили, или с начините да постигнат своята цел по-бърже, докато най-накрая получат сума, която ще им позволи хем да предложат по-ниска цена от всеки друг конкурент, хем да се получи и печалба, заради която да си струва да се вземе договора. За това отива седмица или повече, като всеки специалист тук бива притискан да вади зайци от шапката си и всяка блестяща нова идея кара всеки друг да се нагажда и да преизчислява.
	— Разбирам — каза Хал, — и всичко това става на масата за хранене?
	— Деветдесет процента от цялата работа — отговори Аманда. — Върху масата се натрупват на половината височина до тавана карти, схеми, скици, модели, приспособления, бележки… и от време на време храна — когато обявят почивка, която е достатъчно дълга, за да ядат. И всичко това представлява само бизнес употребата на дългата маса за хранене. Масата освен това е мястото, където се събира цялото семейство и където това семейство взема своите решения. Но стига сме говорили за масите. Какво ще предпочетеш от тази маса тук? Рибата или овнешкото?
	— Не мога да ти отговоря. И двете — отвърна Хал с почти пълна уста.
	— Хубаво — рече Аманда. — Тогава си досипвай сам.
	— Благодаря. Ти си наистина забележителна готвачка.
	— Когато растеш в къща с много хора, които трябва да ядат всеки ден, всички стават добри в готвенето.
	— Предполагам… — Хал се замисли за момент за своето самотно детство. — Ти каза, че Морганови са били тук още преди Греймови? А как е станало тъй, че Морганови са пристигнали на Дорсай?
	— Първата Аманда — отговори Аманда. — Тя е отговорът на повечето въпроси за рода. Тя пристигнала от Земята в ония първи дни, когато емигрирането на нови светове за пръв път придобило практична стойност и тогава всеки заминавал или мислел да заминава, за да създаде някъде ново общество.
	— Какво я е накарало да дойде на Дорсай?
	— Първоначално не дошла тук. Нейният съпруг умрял скоро след като се оженили. Родителите му разполагали с власт и кредити и като дръпнали някои законови нишки, й отнели невръстния син. Тя го откраднала и напуснала Земята, за да не могат да й го отнемат за втори път. Емигрирала на Нютън и се омъжила повторно. Когато умрял и вторият й съпруг, Джими — момчето — не бил съвсем пораснал. Тя го взела и пристигнала на Дорсай. Тя е била един от първите постоянни заселници на този свят — и първата в тази област. Когато пристигнала, град Форали бил само нещо като временно палатъчно градче за наемници, останали без работа, които лагерували по хълмовете наоколо, докато не ги наемела някоя военна част…
	Хал ядеше и слушаше, като само от дъжд на вятър задаваше въпроси. Тя му описваше някакъв странен, тъмен летопис; трудни времена и труден свят, които постепенно започнали да произвеждат хора, за които честта и смелостта били също така необходими оръдия да си изкарват хляба, както ралото и помпата били за всички заселници на всяко друго място — хора, оформени от собствената си история. Накрая, преди около стотина години, за тях започнали да говорят, че ако решат да се бият в една армия, дори всички сборни военни части от другите светове не биха могли да им устоят.
	Това е било бомбастично твърдение, помисли сега Хал с част от ума си, докато слушаше Аманда. В крайна сметка в реалната вселена, на числеността и на ресурсите не може да се противостои, така че срещу военните сили на всички останали населени светове, бойците на Дорсай не биха могли да победят — нито дори да устоят твърде дълго. Все пак обаче в това твърдение се съдържаше и някаква странна малка истина. Като се има предвид, че дорсаите не биха могли да победят в такъв един конфликт, все пак би било справедливо да се отбележи, че обединените светове винаги биха се поколебали да изпробват силите си срещу тях. Защото макар да не можеше да се оспорва фактът, че дорсаите не биха могли нито да спечелят, нито да оцелеят в такова изпитание, беше съвсем сигурно, че ако ги нападнат, те ще се бият дори без никаква надежда за победа.
	Полека-лека на Хал започна да му се изяснява историята на Морганови, която в известен смисъл беше и история на самия Дорсай. Морганови и Греймови от поколения бяха живели рамо до рамо, раждаха се заедно, отрастваха заедно и се биеха заедно — с онази особена ефективност, която подобна близост прави възможна. Семействата им бяха отделни, но хората бяха общи. Така че когато сега се докосна до живота на Морганови още от самото начало на рода им, по този необичайно жив начин чрез гласа на Аманда, Хал се усети по-близък откогато и да било до живота на Донал, на неговите чичовци Кенси и Йън Грейм, до живота на Ийчан Кан Грейм, бащата на Донал, и дори до живота на Клетус Греъм, техният прародител, авторът на великия многотомен труд за военната стратегия и тактика, който беше направил възможна ефективността на специално обучения дорсайски войник.
	— Сега мога ли да ти предложа нещо друго? — Аманда прекъсна собствения си разказ и въпросът й върна ума на Хал от онова място, където той бродеше и където почти се беше изгубил.
	— Моля? — попита Хал, но сетне осъзна, че тя го пита за храната. — Как бих могъл да хапна нещо повече?
	— Е, това, разбира се, е добър въпрос — отвърна Аманда.
	Той се втренчи в нея, а после забеляза мяркащата се в крайчетата на устните й усмивка и изведнъж проумя факта, че всички сервирани на масата плата са опразнени.
	— Аз ли изядох всичко това? — запита той.
	— Ти беше — му каза Аманда. — Какво ще кажеш да ти сервирам кафе или някакви напитки за след вечеря, ако ги желаеш, във всекидневната?
	— Аз… благодаря ти — той се изправи на крака и погледна неуверено към празните съдове на масата.
	— Сега не се безпокой за това — каза Аманда. — Аз ще почистя по-късно.
	Тя също стана и отново постави на подноса, който преди това беше върнала от всекидневната, кафе, порцеланови и стъклени чаши и уиски. Двамата излязоха от кухнята и прекосиха хола.
	Когато сензорите доловиха следите на излизащите и влизащите хора, лампите в кухнята угаснаха, а тези във всекидневната се запалиха леко. Аманда сложи подноса на една ниска масичка и вдигна запалителния прът, облегнат на каменната зидария на камината. После го протегна към вече наредните подпалки и греди. От върха на пръта изскочи малко пламъче и лизна стърготините под подпалките. Стърготините се запалиха. Огънят пробяга по подпалките и покрай наредените стволове, а сетне разцъфтя между тях. Аманда подпря пак пръта на камъните.
	Новата светлина от пламъците открои четири реда думи, издълбани в полирания край на дебелата гранитна плоча на камината. Хал се приведе напред, за да ги прочете. Те бяха изсечени толкова дълбоко в камъка, че сенките скриваха от него истинската дълбочина на врязването.
	— _„Песента на Къщата във Фал Морган“_ — каза Аманда, като погледна над рамото му. — Първият стих. Издълбан е в чест на първата Аманда. Джими, нейният син, го е написал, когато вече бил на солидна възраст.
	— Това е част от песен? — Хал вдигна очи към нея.
	— Да — отговори тя.
	Неочаквано и меко Аманда запя изсечените в камъка думи. Гласът й беше по-нисък, отколкото Хал очакваше, но това беше хубав, верен глас, който обичаше да пее, и отвъд музиката в него се чувстваше сила.
P>
	От камък моите стени са,
	а покривът ми — от греди,
	но по-корави длани има
	жената, що ме построи.
	Да се разхвърлят камъните
	може, а покривът да изгори,
	но в битка светлината нейна
	не ще се нивга покори.
P$
	Думите, изпети по начина, по който тя избра да ги изпее, внезапно отприщиха у Хал толкова мощно чувство, че то стигна почти до болка. За да прикрие реакцията си, той рязко се извърна към подноса на масата и церемониално отсипа малко уиски в чашата си, а после седна в едно кресло отстрани на огнището. Аманда си наля кафе и се настани на също такова кресло, разположено срещу неговото.
	— Това ли е цялата песен? — запита Хал.
	— Не — отвърна Аманда. Той смутено забеляза, че тя отново го наблюдава внимателно и, както му се стори доста странно. — Има още стихове.
	— Някой ден — побърза да каже Хал, внезапно уплашен, че тя може да запее отново и така да пробуди онова, което за миг го беше затрогнало толкова дълбоко, — ще трябва да ги чуя и тях. Кажи ми, обаче — къде са сега всички Морганови и Греймови? Греймхаус е празен, а ти си…
	— А аз съм сама тук — привърши вместо него изречението Аманда. — Времената се промениха. Сега за дорсайските хора животът не е лесен.
	— Зная — потвърди Хал. — Зная, че Другите правят всичко, за да ви попречат да сключвате договори.
	— Те не могат да попречат на всички — каза Аманда. — Не са достатъчно многобройни, за да се набъркат във всички договори, които ние сключваме. Само че са в състояние да стопират по-голямата част от най-големите, ония десет процента, които ни носят близо шестдесет процента от нашите междузвездни кредити. Така че откакто времената станаха трудни, повечето от нас, които са в трудоспособна възраст, са или в риболовните райони, или на някаква друга работа на Дорсай. Това ни кара да оцеляваме със собствените ни ресурси. Други заминаха извън планетата. Много хора и дори цели семейства емигрираха.
	— Напуснаха Дорсай?
	— Някои хора мислят, че вече нямат друг шанс. Други от нас пък, разбира се, никога няма да заминат. Само че този свят винаги е бил място, където всеки възрастен човек е свободен да взема собствените си решения без съвети или коментари, освен ако сам не ги е поискал.
	— Разбира се — отрони Хал, почти без да си дава сметка какво казва.
	Той беше напълно потънал в току-що чутото. От ония часове, прекарани в килията на Хармония, знаеше, че времето на Отцепените култури е отминало. Само че това, което Аманда му съобщи преди малко, за пръв път отекна дълбоко у него. Един дорсайски свят без дорсай беше по-немислим, отколкото същото това нещо за някой от останалите нови светове. Изведнъж той си представи напуснатата планета. Къщите — празни и разпадащи се, нейните равнинни земи, океани и високи планини — неозвучавани от човешки гласове. Цялото му същество се опита да прогони от ума му тази картина и въпреки това нейде в неговото съзнание убеждението, че това ще се случи, заседна също като убедеността в края на света. Този свят също трябваше да свърши някой ден и идеята, изградена с толкова много труд в него, щеше най-накрая да изчезне, без никога да се появи отново.
	Хал се опомни от внезапно налетялото го чувство, което изведнъж го беше стиснало като ледената длан на някакъв гигант, и се озова в съвършена тишина. Оттатък масата с подноса с чашите, кафеничето и гарафата с уиски, и самата Аманда продължаваше да седи и да го наблюдава почти странно — така, както го беше наблюдавала в първия момент от тяхната среща.
	Той съзнаваше, че вълните на някакво чувство сякаш се плискаха напред-назад между тях — двама души, които на практика досега бяха били непознати.
	— Добре ли си? — чу Хал спокойния й глас.
	— Да можех, щях да убия времето! — дочу след това той как думите се изтръгнаха от него без никакво предупреждение и го потресоха с вложената в тях сила. — Щях да убия смъртта. Щях да убия всичко, което убива нещо друго!
	— Само че не можеш — меко отвърна тя.
	— Не мога — той се овладя до нещо като нормалния си самоконтрол. „Уискито е“, рече си Хал — само че той беше пил много малко, а и алкохолът винаги бе имал слабо влияние върху него. Нещо друго го беше подтикнало и продължаваше да го подтиква да говори по този начин. — Права си. Всеки има право да взема своите собствени решения, а точно те, решенията, създават историята. Решенията се менят и времената се менят. Това, с което всички ние сме свикнали, ще бъде отхвърлено и неговото място ще бъде заето от нещо ново. Преди да пристигна тук, аз се опитах да го кажа на едни екзотици, като си мислех, че ако изобщо някой пожелае да ме изслуша, това ще бъдат те.
	— Но те не пожелаха?
	— Не — рязко каза Хал. — Това е единственото нещо, което те не могат да признаят — че времето изтича. Това поставя ограничение на техните издирвания и означава, че сега вече никога няма да открият онова, което са търсили през цялото това време, откакто някога на Земята са се нарекли Гилдия на пазителите. Странно.
	— Кое е странното? — дочу я той да пита, когато спря дотук.
	Хал се взираше в тъмната, огряна на огъня локвичка уиски в своята чаша, която пак бе прихлупил в дланите си. После вдигна очи към Аманда.
	— Онези, които би следвало да видят какво става — хората, които биха могли да направят нещо, отказват да видят ставащото. Докато изглежда, че всички останали, дето не могат да променят нищо, знаят, че то се случва. Сякаш го усещат така, както животните усещат, че се задава гръмотевична буря.
	— Ти самият също го усещаш, нали? — запита Аманда. Очите й, станали тъмни на светлината от огъня, продължаваха да го следят и привличат. Хал продължи да говори:
	— Разбира се. Само че аз съм от хората, които са впримчени да участват в него — отговори той. — Аз ще трябва да се изправя лице в лице с това, което става и което ще се случи.
	— Тогава ми кажи — долетя мекият глас на Аманда. — Само че какво става? И какво ще се случи?
	Той стисна между дланите си твърдата чаша и се вторачи в пламъците на огнището.
	— Носим се към последната битка — отговори Хал. — Ето това става. Не, наречи я последния конфликт, защото по-голямата част от него няма да бъде битка в обикновения смисъл на думата. В зависимост от това какъв ще бъде изходът от нея човечеството или ще трябва да умре, или да израсне. Зная, че това звучи прекалено грандиозно, за да му се повярва. Обаче не друг, а ние самите от векове го правим да стане толкова голямо. Само че ония, които са в състояние най-добре да схванат как е могло това да се случи, няма да погледнат честно на ситуацията. Аз самият не бях в състояние да го видя, докато не се сблъсках с него. Ако обаче се обърнеш и погледнеш назад, ще видиш какво е ставало само през последните двайсет-трийсет стандартни години. Навсякъде ще забележиш пръснати доказателства. Появата на Другите…
	Хал продължи да говори едва ли не въпреки своята воля. Думите се изтръгваха от него като отвързани кучета и той осъзна, че й разправя всичко, което беше започнал да разбира в килията на Хармония.
	Аманда седеше спокойно и от време на време задаваше по някой въпрос, без да престава да го наблюдава. Той изпитваше страхотно облекчение, че е успял да отслаби напрежението от това взривоподобно проумяване. Напоследък, докато умът му разработваше и разширяваше първите си открития, у него непрекъснато се беше натрупвало напрежение. Първоначалният му импулс беше просто да й нахвърля положението, обаче после Хал откри, че начинът, по който Аманда го слушаше, го предизвиква да й разкаже за хората и нещата, довели го до това разбиране за ситуацията. Усещаше се запленен от нейното внимание и чуваше как собственият му глас се лее ли лее, сякаш притежаваше свой собствен живот.
	По едно време му мина през ума отново да се попита дали пък дорсайското уиски нямаше нещо общо с тая словоохотливост. Хал обаче веднага отхвърли тази идея. Още през първата година на Коби беше открил, че алкохолът не му влияе така, както изглежда влияеше на останалите миньори. Когато те накрая вече се напиваха до степен да изпаднат в мълчание и дори да заспят, той все още оставаше буден и неспокоен — толкова неспокоен, че го избиваше да подхваща ония свои дълги и самотни разходки из безкрайните каменни тунели. Беше все едно сякаш част от ума му се оттегляше назад с всяка крачка, която тялото му правеше в посока към опиянението; докато той не започнеше да съществува съвсем откъснат от мига, загърнат в някаква тъга и усещане за изолираност, които най-накрая го отвеждаха да изминава тия самотни километри далеч от изпадналите вече в безсъзнание миньори.
	Само че усещането, което Хал имаше сега с Аманда, беше по-скоро обратното на онова усещане за изолация; а и у него съществуваше някакво разумно ограничение по отношение на силата на алкохолните течности, произвеждани, за да доставят удоволствие от пиенето. Над известни градуси питиетата ставаха неприемливи за небцето и гърлото му, докато дорсайското уиски, макар и силно, не надхвърляше тази граница. Нито пък мерено с еталона на неговия опит, той беше изпил особено голямо количество…
	Хал се улови, че разказва на третата Аманда за Дете-на-Бога и за това как смъртта на Детето беше повлияла на собствените му разбирания.
	— … Когато го видях за пръв път — разправяше той, — си помислих, че това е просто втори Авдий — нали ти разказах за другите ми двама възпитатели? Но сетне, когато го опознах, взе да ми се вижда все по-ненужен. Струваше ми се просто фанатик и толкоз — неспособен да обича или да чувства, човек, който не се интересува от нищо извън предписанията на своята религия. Само че после, когато местните хора, поискаха отрядът да ме изгони, той се оказа човекът, който им се противопостави, и аз за пръв път започнах да долавям у него някакви други мащаби, които бяха по-големи — далеч по-големи — отколкото си бях мислил.
	— Бил си още млад — рече Аманда.
	— Да — потвърди Хал. — Бях млад. Винаги сме твърде млади — независимо от възрастта ни. И после, когато той настоя да остане, за да забави милицията, а аз не можех да остана заедно с него — знаех, че не е моя работа да остана с него — та когато той схвана това, този човек, когото бях мислил за лишен от всякаква чувствителност, от всякакво разбиране извън ония църковни правила, според които живееше, тогава всичко ми се проясни. Тогава проумях разликата между него и някой като Барбидж, моя пазач в онази милиционерска килия, човека, чийто живот спасих в планинския проход…
	Лампите във всекидневната примигаха.
	— Сигналът за гасене на осветлението — промълви Аманда. — Тия дни пестим енергия за хората, които имат най-голяма нужда от нея.
	Тя стана. Твърдата тъкан на панталоните й за езда леко прошумоля от потриването на бедрата, когато тя пак отиде до огнището и светлината от огъня, която се отразяваше от издадения напред полиран черен камък, разпрати проблясъци из леките чупки на светлата й коса там, където тя полягаше близо до загорялата кожа на шията й. Аманда запали остатъците от две големи свещи, изправени върху поставки от двете страни на огнището. Свещите бяха толкова дебели, че създаваха впечатлението, че първоначално са били дълги колкото ръката й до лакътя, а пък поставките им бяха толкова високи, че дори сега както беше седнал в креслото пламъчетата на свещите се издигаха над равнището на неговите очи. Самите свещи изглеждаха направени от сиво-зеленикави, восъчни наглед гранули, пресовани на пръчки. Когато от фитилите им се издигнаха щедри пламъци, вграденото осветление на стаята постепенно притъмня и угасна. От ъглите на стаята напред плъзнаха сенки, докато Хал и Аманда не се оказаха в неголямо осветено пространство, оформено единствено от светлината на огъня и свещите. Лек чамов аромат стигна до ноздрите на Хал.
	Аманда седна отново. Колкото и близко да беше до него, тъмните й дрехи се губеха в сянката на нейното кресло, така че бялото петно на лицето й сякаш плаваше сред дружелюбен блясък, докато го наблюдаваше.
	— Ти ми разправяше за някакъв човек, чийто живот си спасил в един планински проход — подсети го тя.
	— Да — отвърна Хал. — Живота на Барбидж. Тогава не знаех какви неща прави милицията с всеки човек от отрядите, когото успее да докопа, както и какво трябва да е вършил самият Барбидж със затворниците от отрядите, докато изгради кариера от редови милиционер до капитан. И въпреки това у него нямаше нищо фалшиво. Той беше такъв и продължаваше да греши. Сега ми се струва, че разбирам защо, но въпросът си остава, защото той си беше такъв, какъвто е. Ето защо останалите офицери от милицията се страхуваха от него. Веднъж, когато успях да се промъкна близо до техния лагер, видях как Барбидж се изправи срещу друг капитан от милицията…
	Той продължи да говори. Свещите се смаляваха. По някое време, Хал осъзна, че неусетно се е отклонил от това да й разправя за хората, с които се е срещал, от това да й говори за самия себе си. Нещо вътре в него, някакъв малък алармен сензор се опитваше да привлече вниманието му, обаче силата, която го подтикваше да говори, беше прекалено голяма, за да може да й се противопостави. Сега Аманда едва ли имаше нужда да му задава въпроси; и най-подир той се усети, че й разправя как се е чувствал, когато е бил много малък.
	— … само че какво по-точно — запита накрая тя, — те е карало да се идентифицираш с Греймови?
	— Е, ами… — подхвана той, втренчен в огъня, а умът му блуждаеше из осветяваната от пламъка тъмнина, носен от силата вътре в него, — сигурно помниш, че съм сирак. Винаги съм бил… изолиран. Предполагам, че съм се самоидентифицирал с изолацията на Донал. Нали помниш, как, когато е бил в Академията, там смятали, че той е странно момче, по-различно от всички останали…
	… В стаята стана нещо. Хал бърже вдигна очи.
	— Съжалявам… — рече той и зяпна Аманда, но тя изглеждаше съвсем същата както преди минута. Сега ясно долавяше малкия алармен сензор в себе си. Хал нарочно го изключи от съзнанието си. — Да не казах нещо?
	— Не — отвърна тя. В полумрака на стаята очите й не се отлепяха от него. — Нищо.
	Хал се опита да подхване нишката на онова, което говореше преди малко.
	— Виждаш ли, той винаги е бил самотен вътре в себе си, винаги… — гласът му затихна. Хал сложи длан върху челото си, усети влагата и дръпна ръка. — Какво говорех?
	— Ти вероятно си уморен — Аманда се приведе напред в креслото си. — Казваше, че Донал винаги е бил сам. Само че не е така. Той се е оженил за Анеа от Култис.
	— Да, но това е била грешка. Разбираш ли, тогава той се е надявал, че в края на краищата ще може да води един обикновен живот. Само че не е бил в състояние. Той се е бил посветил тъй рано… и това е било нещо като грешката, която Клетус направил с Мелиса Кан, макар туй да е по-различно, защото всичко, което Клетус е трябвало да направи, е било да довърши своята книга…
	Собствените му мисли повторно му убягнаха. Той изтри с ръка челото си и усети хладната влага на потта.
	— Струва ми се, че си права — рече той. — Май съм много уморен — денят беше дълъг…
	Хал изведнъж проумя, че е изтощен, че направо е просмукан от умора.
	— Разбира се, че беше дълъг — внимателно каза Аманда. — Ще ти покажа как да стигнеш до стаята си.
	Тя стана, взе една от свещите от поставката й и го поведе по коридора зад вратата вляво от огнището. Хал се надигна на вдървените си крака и закрачи след нея.


>	Двадесет и втора глава

	Сънят му беше мъртвешки — толкова тежък, че сам по себе си бе изтощителен. През нощта Хал се събуди веднъж, само за минута и остана да лежи в непознато легло в тъмната стая, чудейки се къде се намира. Щом се сети, отново пропадна като камък в съня си.
	Когато се събуди повторно, стаята, в която лежеше, грееше от процеждащото се през тънките бели завеси утринно слънце. Смътно си спомняше как Аманда се беше извърнала със свещта в ръка, за да слезе долу в хола, и му беше казала, че прозорецът има два комплекта пердета, които трябва да придърпа — прозрачни и плътни. Очевидно той беше забравил да дръпне тежките външни завеси.
	Това обаче нямаше значение. Хал стана и провеси голите си крака през ръба на леглото. Беше се пробудил и се чувстваше великолепно, като се изключи лекото замайване на главата, което правеше нещата наоколо някак отдалечени от него. В стаята, където се намираше, нямаше мивка. Той си спомни още нещо от думите на Аманда, нахлузи панталоните си и слезе в хола, откъдето друга врата го отведе в банята.
	Петнадесет минути по-късно влезе измит, обръснат и облечен — в кухнята на Фал Морган. Аманда вече беше там; седеше на кръглата маса и разговаряше по телефона със сестра си. Хал придърпа един стол към масата, за да изчака края на разговора. Сестрата, която се виждаше на екрана високо на стената, имаше по-закръглено лице и по-скоро жълтеникава, отколкото бледоруса коса, но близкото родство между двете беше несъмнено. И тя като Аманда беше красива, ала онази енергия, която така ясно се виждаше у Аманда, отсъстваше у тази нова представителка на Морганови — или пък, както си помисли Хал, може би просто не си личеше толкова добре на видеотелефонния екран.
	Само че вътрешният му усет отхвърляше последното обяснение. Енергичността на Аманда притежаваше уникално качество, тя беше нещо, което до този момент Хал не бе забелязвал у други хора. Нямаше никакви основания да предполага, че цялото й семейство притежава подобна енергичност.
	Аманда обясняваше, че преди да пристигне както бе обещала, трябва да заведе Хал до Греймхаус. Тя приключи разговора, изключи видеотелефона и хвърли един поглед през масата към него.
	— Тъкмо се канех да те събудя — рече тя. — Ще тръгнем веднага щом се нахраниш. Искаш ли да закусиш?
	Хал се ухили.
	— Не по-малко, отколкото излезе, че ми се е искало да вечерям — отвърна той. Апетитът му отново се беше върнал към нормалното.
	— Добре — рече Аманда, изправяйки се на крака. — Стой тук. След минута съм готова.
	След като Хал се нахрани, двамата яхнаха конете и потеглиха на сутрешната светлина на Фомалхо — сега блестяща точица на източното небе, която караше снежните склонове на планините под него да блестят като огледала. Беше хладно, ясно и тихо утро, като само от време на време се появяваше по някое облаче. Конете гризяха юздите си и танцуваха странично, докато не ги пуснаха в галоп към края на равното място, където стоеше Фал Морган. Към края на тази равна ивица обаче Аманда дръпна юздите на сивия си кон, за да го накара да тръгне ходом, и Хал последва примера й.
	Претърколиха се през ръба и потеглиха надолу по обрасъл с вариформени иглолистни дървета и местни храсталаци стръмен склон. Голата земя между растенията беше камениста и само тук-там бе покрита с дребна растителност. Около десет минути яздиха по такива дерета и редуващи се голи склонове, докато излязоха сред високи полегати хълмове, покрити с кафявата съхнеща трева характерна за късната есен. Издадената тясна и дълга ивица земя, на която стоеше Греймхаус се беше сгушила на едно високо място сред хълмовете, така че не можеше да се види, докато не превалиха билото на хълма под нея.
	Къщата беше изградена от тъмни греди и имаше два етажа, ала изглеждаше ниска в сравнение с дължината си, така че даваше вид сякаш се притиска към леката извивка на терена, където стоеше заедно с прилягащите към нея постройки. Само на дузина метра зад къщата земята изведнъж се надигаше в гол стръмен скат, устремен към планината над него. Изкачиха се с конете на издатината и приближиха чифлика отстрани. Докато яздеха към сградите, сутрешното слънце беше точно пред тях, а самият Греймхаус оставаше встрани от линията им на движение — обърнат на юг и към по-ниската хълмиста област, откъдето бяха пристигнали току-що.
	— Не е така закътан като Фал Морган — отбеляза почти без да мисли Хал, като хвърли един поглед към къщата. Аманда обърна лице към него.
	— Има си други предимства — каза тя. — Виж тук.
	Тя дръпна юздите надясно и го поведе към края на издадената ивица земя. От ръба се виждаше ясно реката долу и град Форали.
	— С един телескоп на покрива на тая къща — продължи Аманда, — можеш да наблюдаваш половината област. А тази височина зад нея задържа повечето от снега и вятъра, които иначе през зимата обикновено биха затрупали един чифлик, дето е разположен на открито толкова високо в планината. Клетус Греъм е знаел какво върши, когато го е изградил, въпреки че е смятал себе си не за войник, а за учен.
	Тя извърна коня си от ръба и го насочи към къщата. Хал яздеше до нея. На предния вход двамата слязоха от конете и пуснаха юздите им. Конете наведоха глави и защипаха тревата от ливадата отпред.
	Аманда тръгна към предната врата и постави палец върху сензора на ключалката. Широката и тежка тъмна врата се отвори. Аманда поведе Хал към един квадратен вестибюл със сума ти закачалки по стените, като на някои все още висяха пуловери и якета. Точно пред тях един дъговиден отвор водеше към нещо като салон или, както Аманда беше нарекла съответстващото помещение във Фал Морган — всекидневна.
	Къщата изглеждаше спокойна и празна, но не безжизнена. Аманда се обърна към Хал:
	— Сега ще те оставя — рече тя. — Ще се върна или към пладне, или малко по-късно. Междувременно ако се забавя и ти се прииска да хапнеш или пийнеш нещо, кухнята и килерите за провизии са в западния край на къщата, вляво от теб. Вземи си каквото искаш — тук правим така. Не мисля, че е нужно да ти казвам да почистиш след себе си.
	— Не — рече Хал. — Само че аз вероятно просто ще те изчакам, за да ядем заедно.
	— Не се сдържай от учтивост — отговори тя. — Храната и водата в тази къща са за всеки, който се нуждае от тях. Освен това в повечето стаи ще намериш видеотелефони. Фамилията на сестра ми по мъж е Дебине. Ако ти трябвам, просто набери „Справки“ и ми се обади.
	— Благодаря ти още веднъж — каза Хал. Той изпита някакво чувство за неудобство. — Оценявам, че ми се доверяваш, като ме оставяш тук сам.
	Тя го изгледа с любопитство. Хал за пореден път усети онзи странен прилив на чувства между тях.
	— Мисля, че къщата ще бъде в достатъчна безопасност — заяви Аманда и тръгна към вратата. — Аз ще се върна след няколко часа.
	— Добре — каза Хал.
	Аманда излезе.
	Той остана сам сред кристалното спокойствие на ненаселения дом. След малко Хал влезе във всекидневната.
	Това беше голямо, облицовано с тъмна ламперия помещение, по-голямо от своя еквивалент във Фал Морган. Удължената основа на къщата бе станала причина всекидневната да е по-скоро правоъгълна, отколкото квадратна и вероятно вътре можеше удобно да седнат едно трийсетина души. При нужда сигурно можеха да се съберат и петдесет. Северната стена беше само прозорци, като простиращите се по цялата дължина на стаята пердета сега бяха дръпнати и откриваха гледка към стръмния склон зад къщата. Би трябвало да има някакви сензори, помисли си той, които всяка сутрин да дърпат тези пердета, част от автоматиката, която да поддържа чисто физическите характеристики на домакинството в отсъствие на неговите членове през деня и нощта, в лятна жега и зимен студ.
	Един-единствен свод, към нещо, което изглеждаше като дълъг коридор, пронизваше източната стена вдясно от Хал. Освен строгата ламперия на стената имаше само един предмет. Портрет в естествена големина на изправен мъж, облечен в старомодна военна униформа, която вероятно можеше да е била носена единствено на Земята — преди двеста или повече години. Мъжът беше изправен, слаб, висок и на средна възраст. Мустаците му бяха сиви и с навосъчени остри върхове, което изключваше възможността това да е портрет на Клетус Греъм. Разбира се, рече си Хал, че не може да е Клетус. Това беше портрет на Ийчан Кан, бащата на Мелиса Кан, която е била жена на Клетус. От онова, което Хал си спомняше за семейството, самият Клетус беше нарисувал портрета. Архаичната униформа трябва да беше онази, която Ийчан Кан бе носил като генерал от афганистанската войска, преди двамата с Мелиса да емигрират от Земята.
	На южната стена, точно пред Хал не се виждаше нищо освен ламперията и входът откъм вестибюла, разположен по средата й. В двата края на западната стена вляво от него имаше по една врата. По-близката се отваряше към стълбите за горния етаж, а зад тях се намираше коридорът, който трябваше да води към споменатата от Аманда кухня. По-отдалеченият изход, осветяван от леещата се през съседната северна стена слънчева светлина, очевидно водеше към трапезарията. Хал виждаше дори отсамният ъгъл на онази маса, за която му бе разправила Аманда, когато той бе направил забележка за големината на масата във Фал Морган.
	Стената между тези две врати беше почти изцяло заета от широко и дълбоко огнище, изградено от сиво-черен гранит. Гранитна беше и дългата и тежка плоча над него, върху чийто широк ръб — там, където във Фал Морган беше изрязано четиристишието, имаше герб с три раковини. Над плочата висеше меч в ножница от сребрист метал, също тъй древен като униформата на портрета от отсрещната стена и очевидно също така притежание на Ийчан Кан.
	Хал седна на едно от големите, тапицирани кресла. Тишината на къщата около него го притискаше. Беше дошъл тук, каза си той, защото не се чувстваше готов да говори пред представителите на Дорсай. Не че не беше готов да предаде посланието, което екзотиците бяха пратили по него, но бе неподготвен да предаде на дорсайските хора своите собствени мисли с такива думи, които да ги накарат да го изслушат и разберат.
	Доколко това представляваше просто липса на увереност след провала му на Мара той не знаеше. Беше отишъл на срещата с Нони, Падма и останалите, смятайки за гарантирано, че те ще го разберат. Никога обаче не бе чувствал подобна увереност, когато ставаше дума за дорсаите; така че Форали го беше привлякъл встрани от предварително планираната му цел така, както магнитният Север на Земята завърта към себе си върха на компасната стрелка. Решението да дойде първо тук се беше родило в момента, когато видя този синьо-бял, опасан от океана свят, отразен в екрана на неговата самостоятелна каюта на космическия кораб.
	Докато седеше в тихата всекидневна, сега му се струваше, че може да долови как домът му говори. Тук имаше нещо, което го привличаше — тялото, ума, душата — и го привързваше към себе си по начин, който беше почти зловещ. Седейки, усети как късите косъмчета по задната част на врата му се повдигат и как нещо като наелектризиран хлад тръгва от основата на черепа му надолу по гръбнака и раменете. Къщата дърпаше някакви дълбоко вкоренени в него древни струнки. Нечий беззвучен глас го призова и в отговор Хал бавно се надигна от креслото си и сви към коридора, водещ към кухнята.
	Закрачи по коридора. За да го прекоси, му бяха нужни шест двойни крачки; изведнъж му стана ясно, че вътре в себе си е знаел, че ще му трябват точно толкова и ни стъпка повече. Коридорът беше малко над дванадесет метра дълъг. Никъде по коридора нямаше изходящи врати чак докато Хал не влезе от оттатъшния му край в кухнята. Както и кухнята във Фал Морган тя беше голяма, може би дори по-просторна от Амандината. По същия начин една врата в стената отдясно водеше към трапезарията, давайки му възможност да зърне противоположния на онзи неин край, който беше видял от всекидневната.
	Коридорът, по който беше минал току-що, вървеше успоредно на дългата страна на трапезарията.
	В кухнята ламперията пак беше тъмна за разлика от тази във Фал Морган. Кухненската маса не беше кръгла, а осмоъгълна. Освен това беше по-голяма от масата, на която тази сутрин бяха седели с Аманда. Но във всяко по-съществено отношение тя приличаше на своята двойница във Фал Морган.
	Хал за момент застана прав. Тук нямаше какво толкова да се види, освен яркия високопланински слънчев лъч през прозорците отляво и тъмното дърво по стените, което поглъщаше светлината. Нямаше какво и да се чуе, само че във въображението си той почти долавяше гълчава от гласове, които сякаш се бяха просмукали като самото време в ламперията и сега отекваха обратно току под прага на неговия слух. Нечутият звук го върна към усещането за хората, сега мъртви и изчезнали, които приживе бяха седели тук, разправяйки един на друг своите преживелици и своите мисли.
	Стоеше и усещаше как минутите се плъзгат покрай него като прокрадващи се стражи, които се връщат на поста си. Накрая Хал се освободи с усилие и тръгна през помещението към една врата в северната стена на кухнята. Щом я докосна, вратата се отвори и той излезе на сутрешната светлина в задния двор на Греймхаус. Вляво бяха спомагателните постройки, които при идването му бяха останали закрити от тялото на къщата: конюшнята, складовите помещения, хамбарът и най-близко от всички — онази сграда, която Хал знаеше, че на Дорсай обикновено се нарича манеж.
	Той пресече неголямото разстояние камениста и огряна от слънцето земя. Манежът не бе заключен и той влезе вътре. Сградата нямаше вътрешни стени и беше не по-малко широка от самия Греймхаус и почти толкова дълга, а височината й беше дори по-голяма. Покривът над стените се издигаше на цели два етажа над утъпканата пръст на пода. В стените нямаше прозорци, но прозорците в извития покрив позволяваха на слънчевата светлина да изпълни въздуха във вътрешността с танцуващи частици прах. Това беше място за зимни упражнения и, както знаеше Хал, би могло да се отоплява, ала съвсем малко над точката на замръзване.
	Сезонът за изкуствено отопление обаче все още не бе настъпил. Слънчевата светлина, която се лееше от прозорците в покрива, затопляше въздуха вътре до лятна температура и Хал отново почувства докосването на призрачните звуци. Донал Грейм сигурно бе влязъл в тази постройка по стъпките на по-възрастните членове на рода веднага щом детските му крачета са могли да понесат неговата тежест. Вероятно беше топуркал несигурно по временните зимни коридори, издигнати между къщата и допълнителните постройки, за да осигурят защитени от зимата пътища. За малкото дете тази сграда би трябвало първоначално да е изглеждала огромна, а заниманията на възрастните тук магически и обезсърчителни, защото са включвали такива примери за равновесие, сила и бързина, на каквито невръстното му тяло не е било достатъчно узряло да имитира.
	Въпреки това обаче той ще да се е опитвал да им подражава. Опитвал се е да се извръща с бързо и плавно движение, когато големите се са извръщали, да бяга тъй, както са бягали те, и да се бори така, както те са се борели един с друг при своите упражнения за бой с голи ръце; а и освен това сигурно е изисквал те да дават вид, че извършват всички тези упражнения и с него така, както са ги провеждали един с друг. Преди още да навърши пет години, движенията му вече ще да са наподобявали техните, макар и да са били по-бавни и тромави.
	Вероятно от висотата на по-късната си възраст Донал често се е оглеждал назад, за да извика светлия спомен за времето на детството, когато е представлявал част от своя род и е мислел за себе си като за нещо не по-различно от тях… Хал изведнъж се обърна и тръгна през манежа, за да излезе през по-отдалечената врата.
	Поспря за миг отвън, а сетне тръгна през останалите пристройки, които също не бяха заключени. Отвътре те се оказаха все тъй така чисти и подредени, а в повечето случаи и добре заредени с продукти и вещи, както ако в къщата живееше някой; ала макар в тях също да отекваше нещо от изживените с поколенията животи, те не оказваха върху него толкова голямо въздействие, както къщата и манежът. Хал почти вече се беше наканил да се върне в къщата, когато зърна онази последна сграда, която служеше за конюшня и почти изцяло бе скритата зад корпуса на конюшнята върбова горичка. Тръгна напред, влезе през вратата в полумрака и всичко, което беше почувствал по-рано, се върна.
	Отново нещо го обгърна и косъмчетата по задната част на врата му настръхнаха. Яслите от двете страни на централния коридор бяха празни. Той хвърли поглед към чудесно подредените в другия край бали сено и онова, с което беше дошъл да се срещне, най-накрая се изправи насреща му.
	Стоя дълго, вдишвайки прашната миризма на чиста конюшня, която излъчваше сградата, а после се обърна и за втори път мина през прага. Свърна вдясно и тръгна покрай дългата външна стена на конюшнята, зави зад ъгъла и там, под дългите, протегнали се надолу клонки на върбите съзря боядисаната в бяло ограда от колове около гробовете на живелите тук хора.
	За миг той се спря и само я загледа, а след това тръгна напред към нея.
	В оградата имаше малка вратичка. Хал я отвори, влезе вътре и внимателно я затвори след себе си. На всеки гроб имаше изправена плоча от сив камък с цвета на планините, който го гледаха отвисоко. Тревата върху и помежду гробовете беше прясно окосена. Между гробовете имаше пътечки и всички надгробни плочи бяха обърнати вляво от него, в редици от по шест. Той сви надясно и тръгна към горната част на гробището, където се намираха най-старите парцели.
	Спря там и сведе поглед към изсечените в изправените плочи имена. Ийчан Мурад Кан… Мелиса Грей Кан Греъм… Клетус Джеймс Греъм… Хал тръгна надолу по редиците… Камал Саймън Грейм… Анна Аутбонд Грейм. Отдясно — Мери Кенуйк Грейм и Ийчан Кан Грейм с една обща плоча над техните гробове, които лежаха един до друг, без никакво разстояние помежду им.
	Стъпките му станаха колебливи. Сетне той направи още една голяма крачка напред и погледна надолу. От дясната му страна бяха Йън Тен Грейм… Лия Сери Грейм… и Кенси Алън Грейм. Гробът на Кенси беше най-далеч от него — чак до оттатъшната страна оградни колове и толкова близко до върбите, чиито провиснали надолу клонки леко метяха с връхчетата си затревената повърхност, сякаш пръсти, нежно галещи ветреца, който подухваше покрай Хал, докато той стоеше в съзерцание. А в следващата редица след гробовете на Йън, Лия и Кенси имаше още три еднакво оформени плочи. Стъпките на Хал замряха отново.
	После той пристъпи напред, обърна се и погледна. Под върбите зад гроба на Кенси, но недокосван от тях така, както гроба на чичо му, имаше парцел с името на Донал Ивън Грейм. До него беше гробът на Мор Камал Грейм, а току до самия Хал — толкова близо, че върховете на обувките му почти се допираха до нея, имаше плоча с името на Джеймс Уилям Грейм…
	Той не беше способен да заплаче. В килията — изкльощавял от треската, изтощението и борбата за въздух — Хал бе заплакал. Тук обаче, близо един век по-късно и вече с тяло на възрастен мъж, той не можа. Само гърлото му болезнено се сви и вътре в него започна да се разпространява някакъв мраз, но не онази наелектризираша студенина, обхванала сега врата и раменете му, а съвсем различният от нея неунищожим и неуправляем мраз дълбоко в самия център на тялото, който се разпростираше, за да го облее цялото отвътре. В мислите си Хал почувства как силните ръце на чичо му го прегърнаха още веднъж и чу гласа на Кенси, който го викаше да се върне, да се върне…
	И той се върна. Студът изчезна и Хал обърна гръб на гробовете. Излезе през вратичката в дървената ограда, тихо я затвори зад гърба си и тръгна обратно към къщата.
	Влезе през кухненската врата, през която беше излязъл. Вратата меко изщрака и той погледна своя часовник. Времето бе отлетяло. Цифрите показваха, че остава по-малко от час до пладне, когато Аманда трябваше да се върне.
	Хал тръгна по коридора към всекидневната. Сега, когато повторно бе влязъл в къщата, усети, че сега реагира по-иначе към нея. Тя вече не беше място, където той се чувстваше чужденец, и всяка нейна част сякаш притежаваше скрита сила, способна да запали емоции в него. Нейният вид и отекващите от стените й звуци му бяха познати, а когато стигна до всекидневната, тя го обгърна като добре познато място.
	Той насочи вниманието си към останалата част от сградата. Стълбите от всекидневната водеха към спалните горе, ала спалнята, която го зовеше сега, се намираше на долния етаж. Коридорът, който беше срещу коридора към кухнята и водеше към източната страна на къщата, почти веднага правеше завой на четиридесет и пет градуса за още по-кратко и после се връщаше към първоначалната си посока, за да тръгна приблизително по оста на къщата.
	В лявата стена на малкия напречен коридор имаше врата към една стая, която бе съседна на всекидневната, откъдето бе излязъл току-що. Хал прекрачи през прага и влезе в една библиотека, която беше почти тъй дълга и широка, колкото самата всекидневна. В единия ъгъл близо до прозорците в дъното стоеше голяма писмена маса от много тъмно полирано дърво. Както във всекидневната, северната стена беше почти изцяло стъклена и светлината отвън осветяваше лавиците с кубове за четене и старомодни томове. На една от долните лавици до прозорците имаше дълга редица високи книги, подвързани с тъмнокафява кожа. Хал отиде до тях и видя, че това са подвързани ръкописни копия на томовете на Клетус Греъм за стратегията и тактиката. Той прекара пръст по гърбовете им, но не понечи да наруши тихата им редица.
	Обърна се и излезе от помещението.
	Когато тръгна към оставащата част от първия етаж на къщата, вътрешното осветление на дългата част от коридора нататък се включи. Тази част заемаше почти половината от цялата сграда; първите врати вляво, покрай които мина, водеха към спални, а отдясно — към наподобяващи офиси работни кабинети. Сетне кабинетите свършиха и отстъпиха място на спални и от двете страни. Той преброи шест спални и четири кабинета, преди най-накрая коридорът да приключи с комбинация от основна спалня и кабинет, която заемаше цялата широчина в този край на къщата.
	На връщане от основната спалня той откри стаята, която би трябвало да е принадлежала на Донал. Писаните след смъртта на Донал биографии я сочеха като третата преди основната спалня. Разбира се, помисли си Хал, че ще е толкова назад и толкова малка. Стаите на най-младите членове на рода и болните почти винаги са били разположени най-близко до основната спалня и са се отдръпвали от нея, когато по-големите двойни спални по-близо до всекидневната се освобождавали поради смърт или заминаване. По времето, когато напуснал дома, за да изпълни първия си договор, Донал е бил най-младият в домакинството; а той никога не се върнал.
	За разлика от по-близките до всекидневната спални, които обикновено са били заемани от женените членове на рода, стаята се оказа много малка — направо стайче за един-единствен човек. След Донал тази стая сигурно бе била обитавана от множество други млади Греймовци. Не можеше да се разчита, че мебелите или която и да е вещ вътре са били негово притежание по времето, когато е растял.
	Въпреки туй Хал стоеше и се оглеждаше. Лекият по-раншен хлад отново полази от врата към раменете му. Стените бяха стените от спомена и гледката от прозорците към стръмния склон, пазещ задната част на Греймхаус, си беше все същата.
	Той протегна ръка да докосне стената, облицована с дървена ламперия, която от годините се бе изтъркала до копринена гладкост, загледан в склона, съзерцаван толкова много пъти през годините на израстването на Донал, и устремен… устремен. Дълго стоя тъй и един откъс от стихотворението, което беше написал в Последната Енциклопедия, изведнъж му дойде на ум…
P>
	„Сред рухналата катедрала мечоположеният
	рицар се вдигна от ковчега на нощешното легло;
	и задрънча с бронирани нозе по счупените плочи —
	отиде до строшения прозорец и се взря навън…“
P$
	Сетне сякаш в стаята задуха вятър, който идваше единствено от ума му, и той изведнъж стана част от някакво цяло — той самият, стената и склонът отвън, всички споени в едно — уловено в един изживян миг, който с нищо не се отличаваше от друг подобен миг, изживяван толкова пъти от човека, към когото се беше устремил.
	_Аз съм тук_, помисли си той.
	Хладината нарасна и се разпростря да обхване цялото му тяло. Косъмчетата на врата му отново настръхнаха и един беззвучен писък — сякаш самата времева структура на мига завибрира — начена и бърже нарасна вътре и около него, когато неговата идентичност с живелия тук някога мъж най-накрая изцяло проблесна в ума му. Той стоеше — самият Донал — в стаята и се взираше навън — самият Донал — в сцената зад прозореца на спалнята.


>	Двадесет и трета глава

	Моментът отмина също така рязко, както беше дошъл, оставяйки у Хал неувереност дали изобщо го е имало. Дланта му се плъзна надолу по стената и миг по-късно, когато я вдигна към челото си, той усети, че кожата там е хладна и влажна, сякаш половината от силата в него бе току-що изчерпана при едно гигантско усилие.
	За момент Хал продължи да стои в стаята. После се обърна, тръгна обратно по коридора и отново сви към всекидневната. Докато вървеше по коридора, се чувстваше силно изчерпан — усещане далеч по-силно, но сходно с усещането за празнота и умора, което винаги го обземаше след създаването на някое стихотворение, което изневиделица и съвсем неочаквано се раждаше у него. Това бе реакция от неудържимостта на огромното вътрешно усилие, оставило го променен завинаги.
	Само че при стихотворенията, каза си Хал, винаги му беше оставало и нещо постигнато, нещо материално, което преди това не беше притежавал. Докато в този случай…, но още докато си мислеше това, той осъзна, че и сега е постигнал нещо. У него имаше някаква промяна, така че сега Хал виждаше къщата с други очи.
	Щом се озърнеше сега наоколо, забелязваше известна фамилиарност, която покриваше като патина всичко, на което попаднеше погледът му. Когато влезе във всекидневната, лицето на Ийчан Кан от портрета се беше превърнал в лице, което познаваше отблизо, с всички подробности. Пръстите и дланта му сякаш помнеха ефеса на сабята, която висеше над камината, а умственият му взор съзираше внезапния проблясък и сиянието на острието й при изваждане от ножницата. Всичко останало в помещението наоколо се отзоваваше и отекваше с подобно усещане за припомняне.
	Потъна в креслото, където беше седнал за пръв път при пристигането си, и остана да седи там, чувствайки как силата му бавно се завръща, за да изпълни празнотата, оставена от онзи хлад, който беше изпитал при гробовете. Всичко около него в дома трептеше с мълчаливите звуци на своето минало. Хал седеше и се вслушваше в тях, а след малко някакъв порив го накара да скочи на крака от креслото.
	Отиде до ъгъла на всекидневната — там, където последната плоча от ламперията докосваше стъклената северна стена. Дървената повърхност пред очите му беше равномерно полирана, но нещо вътре в него го накара да прилепи дланта на дясната си ръка върху дървото; плочата лесно се отмести, като се плъзна вдясно, за да разкрие висок и тесен отвор, водещ от всекидневната направо в библиотеката.
	Той замръзна, вторачил очи в отвора. Сега си спомняше, че беше слушал за това от Малачи, когато старецът му беше разправял своите истории за Греймхаус. Беше споменавал за този врата — и за някаква нейна специална функция. Известно време не можеше да се сети какво точно бе чувал, а после всичко си дойде на мястото. Вратата беше предметът, където младите Греймовци измерваха височината си, докато растяха.
	Хал погледна към лявата греда на касата — там, откъдето плочата се плъзгаше назад. Сега, когато вече внимаваше за това, ясно виждаше тънки, прилежно изрязани тъмни черти с инициали и дати покрай тях. Като погледна надолу, видя инициалите на Донал близо до пода. Нямаше обаче нито една отметка, която да е направена след като Донал бе навършил пет години.
	По онова време Донал е бил най-малкият от всички възрастни Греймовци от мъжки пол. Нищо чудно, че след като осъзнало това, момчето се измъквало от всякакви нови измервания на ръста. Хал погледна прохода. Сега патината на спомена покриваше плътно и него, и Хал си припомни още нещо — как Малачи му беше разправял, че никой от всичките поколения Греймовци не е изпълвал този проход отгоре до долу и отляво до дясно, като се изключат близнаците — чичовците на Донал Йън и Кенси. Хал се взираше в касата на вратата с нейната многогодишна маркировка и у него се пробуди едно чувство, съставено от нещо като страх, смесен със странен, силен копнеж. Йън и Кенси са били прекалено едри дори за дорсай и сега той си представяше именно Йън, мрачния и масивен Йън, да стои на прага и да изпълва отвора.
	Глупаво беше да си мисли той самият да се премери спрямо оставените на касата белези, та макар и в усамотението на този миг, за който нямаше нужда да знае който и да било друг. Само че както си стоеше така, желанието вътре в него се разпалваше, докато не стана неустоимо.
	Логичната предна част на ума му се опита да отхвърли настрани тази идея. В нея нямаше нищо целенасочено. Във всеки случай големината сама по себе си нямаше значение. На четиринадесетте свята би трябвало да има безброй много хора, които са достатъчно едри не просто да запълнят отвора, но и дори да не могат да се вместят в него. Тук обаче доводите на логиката бяха безсилни. Онова, което го привличаше нататък, не беше въпросът за собствената му големина, а част от същото това търсене на идентичността с хората, живели тук, което в малката спалня го беше накарало да се устреми към Донал.
	Хал отхвърли и последните си възражения. Мисълта, която го подканяше, представляваше само част от това, което беше дошъл да направи във Форали. Той пристъпи към отвора и застана изправен в него.
	С внезапен, студен потрес той усети как долната страна на хоризонталната страница на касата го удари силно отгоре по главата. Замръзна на място. За секунда умът му отричаше значението на този контакт със скалпа му. Хал от години съзнаваше, че е далеч по-висок от обичайното. През последните години дори беше приел като нещо нормално това да гледа отвисоко другите хора. И въпреки това вътре в себе си винаги се беше дърпал от една действителност, в която ръстът му съответстваше на ръста на Йън Грейм. В неговото въображение Йън до такава степен се извисяваше като гигант над останалите, че за момент Хал не желаеше да приеме онова, което му беше съобщила вратата.
	Приемането дойде бавно и едва след него той осъзна, че макар да беше усетил с глава горния праг на касата, не бе почувствал съответния допир на вертикалните страници до раменете си. Погледна вляво и вдясно и видя, че между нараменните кантове на якето му и страниците на касата оставаше между четири и шест сантиметра свободно пространство. При все че Хал все още можеше да наедрява и да качва килограми, беше малко вероятно да успее да навакса толкова голяма разлика в широчината на раменете. Странно, но у него се появи усещане за истинско облекчение. Не беше готов — все още не беше готов — да се опита да бъде един Йън.
	Отстъпи крачка назад от прага. Вратата се плъзна обратно, сякаш сензорите й само бяха чакали той да се дръпне, и стената отново бе цяла. Хал се извърна пак към центъра на всекидневната. От мига на неговата идентификация с Донал съзнанието му бе станало по-ясно. Сега обаче, след като се беше измерил на вратата, това съзнание се издигна почти до прага на болезнеността.
	Мирисът на въздуха в ноздрите му, цветовете, формите, звуците и отекването в къщата, когато се движеше из нея — светлината от прозорците и вътрешното осветление на дългия коридор покрай кабинетите и спалните — всичко това най-накрая беше изградило някаква връзка между него и хората, които някога също се бяха движили тук; и ето че той почувства, че също като тях мястото му е в къщата.
	В това нямаше никакво чудо. Той знаеше, че всичко, което беше постигнал досега тук, беше напълно възможно за един човек. Фактът, че беше пресътворил Донал и останалите до степен буквално да усеща тяхното присъствие край себе си, беше постижение във възможностите на човешкия ум и въображение. Въпреки това обаче Хал имаше усещането, че се клатушка на ръба на нещо далеч по-внушително; на една стъпка от възможното в някаква област, където никой друг досега не беше пристъпвал.
	Той потръпна. Заедно с повишената чувствителност на сетивата яснотата на ума му също бе станала едва ли не болезнено голяма; и сега тази яснота му позволи да открие единствената част от къщата, която през цялото време досега несъзнателно беше избягвал. Аманда му беше казала, че в един дорсайски дом, мястото, където се вземат решенията — не само деловите, но и семейните, е трапезарията. Като си припомни това, умът му най-накрая се обърна към трапезарията, знаейки, че не някъде другаде, а именно тук ще открие най-голяма част от същността и целите на Донал.
	Хал направи крачка към трапезарията, но го възпря някакъв страх. Той застана на място, а после седна в едно от креслата във всекидневната. Загледа се във входа пред себе си, опитвайки се да проумее безликия, но съвсем реален ужас, който се разгоря в мига, когато реши да влезе там.
	После се устреми да се пребори с него така, както го беше учил Уолтър. Съвсем съзнателно направи почти физическото усилие, необходимо за да отдели емоцията от себе си. Принуди се да онагледи в ума си онова, от което се плашеше, като безформена сянка, застанала на неголямо разстояние от него. Придаде й форма и я обмисли. Сама по себе си тя не беше важна. Важното беше въздействието, което тя оказваше върху му. Но за да проумее това въздействие, Хал трябваше да разбере какво представляваше тя; а какво всъщност представляваше?
	Не беше самото помещение, нито пък мисълта за това, което можеше да открие вътре. Боеше се от онова необратимо нещо, което това откритие можеше да стори с него самия. Да влезе в трапезарията в настоящото си състояние на свръхчувствителност означаваше най-накрая да открие каква част от него е той самият и каква част е Донал. И ако се налагаше да узнае онова, което се боеше да узнае…
	… Той можеше да открие, че е обречен да извърши нещо, от което няма връщане назад. Вероятно пред него се намираше онази граница, от която всички мъже и жени инстинктивно се боят — границата между възможното и невъзможното; и ако това беше тъй, озовеше ли се веднъж в невъзможното, Хал можеше завинаги да остане в него.
	Внезапно осъзна, че този страх е стар — стар не само за него, но стар за цялото човечество. Страхът от това да напуснеш безопасността на известното, за да навлезеш в мрака на неизвестността с всичките невъобразими опасности, които могат да те очакват там. И както проумяваше сега, на този страх имаше само едно противодействие — също тъй старо като него. Огромното желание независимо от всичко да продължиш да растеш и да рискуваш, да откриваш и да се учиш.
	Щом най-сетне проумя това, Хал за пръв път разбра, че решението за това самообвързване, от което се боеше сега, е същото решение, което веднъж вече бе взел — много, много отдавна. Изправен пред избора дали да влезе в непознатото, той беше човек, който винаги щеше да тръгне напред. Сякаш изпратени от някого от дълбините на паметта му изплуваха няколко реда от една поема на Робърт Браунинг:
P>
	… стояха наредени по билото на планината,
	да видят те последния ми миг — рамка жива
	за нов триптих! Щом светлината лизна ги игрива,
	аз ги съзрях и разпознах. И въпреки съдбата,
	неустрашимо рога си надигнах към устата
	и го надух.
@	„Чайлд Роланд в Тъмната кула дойде“
P$
	Пътят, който Хал беше избрал за себе си, го беше отвел в килията на Хармония. И точно пътят, който беше избрал за себе си, го беше довел в тази къща, в тази стая и в този миг. Той се изправи на крака, пресече всекидневната и влезе в трапезарията.
	Дългото смълчано помещение тънеше в полумрак. За разлика от другите стаи, в които бе влизал, тук автоматичните сензори не бяха дръпнали завесите от прозорците. Не ги дръпнаха и сега, когато той влезе. Бяха от тежка, но мека материя със светлокафяв цвят и бялата светлина на Фомалхо не проникваше през тях, а ги караше меко да греят, така че стаята изглеждаше като уловена в някакъв луминесциращ кехлибарен полумрак.
	В този полумрак дългият празен плот на масата и изправените резбовани столове, наредени от двете й страни, както и онзи единствен стол в горния край на масата откъм кухнята блестяха с тъй тъмнокафявата си дървесина, че изглеждаха почти черни. Таванът тук беше по-нисък, отколкото във всекидневната, и хоризонталните греди, които го държаха, се виждаха, така че самата атмосфера на стаята, затворена и населена със спокойствие, изглеждаше дори още по-приглушена и вечно неизменна, отколкото в останалата част от къщата.
	Единствените ярки петна в трапезарията се намираха на дългата стена срещу прозорците. На еднакво разстояние една от друга на стената висяха шест малки, архаични двумерни картини с тесни рамки, изобразяващи пленарни сцени; като контраст зад единствения стол в челото на масата, вляво от Хал, беше входът откъм кухнята.
	Светлината и спокойствието на това място сякаш потекоха около Хал, откъсвайки го от останалата част на къщата. _„Всичко друго може да се промени“_, сякаш говореше трапезарията, _„но аз не съм се променила за двеста години“_. Хал пристъпи напред и бавно тръгна покрай стената, поспирайки се да погледне на минаване малките рамкирани картини.
	Сцените изобразяваха поред планина, езеро, долчинка и морски бряг и представляваха репродукции, които сигурно бяха толкова стари, колкото беше и споменът на Ийчан Кан за такива места. И всички бяха от Земята. Цветовете на земята и небето, пропорциите между склоновете и равнинните места не можеха да се видят никъде другаде. Хиляди дребни, незначителни детайли свидетелстваха за първообраза на всяко изображение. За кратко те предизвикаха у Хал спомени, които отдавна не му бяха идвали на ум, и той изпита внезапна и остра носталгия по Скалистите планини, които помнеше от собственото си детство.
	После обаче усещането изчезна, изтрито от властта на чувството, което идваше от всичко наоколо. Чувство, просмукано в стените и пода, в столовете и масата, и преди всичко във всички тия картини по стените — чувството за семейство, което повече от двеста години беше живяло и умирало тук според своите собствени правила. Когато Хал беше много малък, Малачи веднъж му беше цитирал една поговорка: че Дорсай — повече от всеки друг свят — това са неговите хора. Не неговите богатства, неговата сила или неговата репутация, а неговите хора. Тук, в тази дълга, смълчана стая поговорката излезе от паметта му, за да го погледне право в лицето.
	Така, както биха излезли хората от този род. Хал отиде бавно до челото на масата и застана на известно разстояние от нейния ъгъл, загледан по дължината й. Всички те бяха седели тук по едно или друго време, откакто са били издигнати тези стени. Хората, чиито имена беше видял на надгробните плочи — Ийчан Кан, Мелиса и Клетус Греъм, Камал Грейм; Ийчан, бащата на Донал, Мор — братът на Донал; Джеймс, Кенси и Йън — неговите чичовци; Лия — жената на Йън; Саймън, Камал и Джеймс — синовете на Йън… и останалите.
	Включително Донал.
	Донал сигурно беше седял често тук преди нощта на завършването на Академията, нощта преди да замине за първия си договор. Само че онази нощ, след вечерята, той за пръв път се е присъединил към другите от рода, които вече бяха имали своите заминавания; онези, които бяха напускали родната си планета по договор, за да се бият за други хора, които не са познавали. Тогава за пръв път ще да се е почувствал едно цяло с по-възрастните си роднини, които вече били постигнали онова, което той се е опасявал, че не е нито по силите, нито по уменията му някога да постигне. Оная вечер вратата към четиринадесетте свята за пръв път ще да му се е видяла отворена за него и той сигурно е погледнал през нея и на хората около себе си с нови очи.
	Хал тръгна бавно покрай картините към челото на масата и застана там зад единичния стол, загледан по дължината на трапезарията. Кой ли от онези, които са излизали в чужди светове, е бил тук във Форали вечерта преди заминаването на Донал?
	Камал Кан Грейм — само че той не ще да е бил заедно с останалите на масата. По времето, когато Донал заминал, Камал е бил прикован на легло. Ийчан, разбира се, също. Той си стоял у дома, откакто десният му крак бил толкова зле ранен, че вече не бил способен да командва боен отряд. Хал се опита да си припомни кой друг би могъл да е присъствал тук и бавно, сякаш с тяхното собствено съгласие имената изплаваха на повърхността на паметта му. Йън и Кенси са били тогава у дома. А също и Мор, по-големият брат на Донал, е бил в домашен отпуск от силите на Дружествените светове. Джеймс бил умрял седем години по-рано в Дансуърт.
	Така че…, след вечерята онази вечер около масата са седели петима от рода. Нетрепващият полумрак на помещението около Хал сякаш се сгъсти. Ийчан ще да е бил тук, на челото на масата — на стола, който сега се намираше пред Хал. Йън и Кенси като следващите двама по възраст би трябвало да заемат първите столове от двете страни на Ийчан. Само че близнаците винаги сядали един до друг — и през онази нощ по изграден с годините навик те пак са седели от лявата страна на Ийчан — със стената зад гърба и обзор към двата входа на помещението. Следователно вдясно от Ийчан трябва да е бил Мор, а на стола до неговия…
	Хал напусна мястото си в челото на масата и закрачи покрай нея, за да застане зад втория стол от дясната страна на Ийчан — стола, който би трябвало да е заемал Донал.
	Хал фокусира едновременно ума и очите си, пресъздавайки сцената на ум. Загледан в празните столове, той ги запълни с образите на мъжете, чиито снимки бе виждал в книгите за Донал. Ийчан, сега висок и слаб, тъй като вече не е в състояние да поддържа оная физическа активност, която е поддържал по-рано. Ето защо раменете му изглеждат ненормално широки да останалата част от тялото и под тъмното, мършаво лице. Лице с ясно очертани скоби около устата и врязана дълбоко между черните хоризонтални вежди бръчка от смръщване, породено от неспоменаваната хронична болка.
	Йън и Кенси, приличащи си като огледални образи, но все пак явно различни заради вътрешните си характеристики, които променят целия им външен вид; и двамата са по-високи дори от Ийчан и Мор и с онази масивност на работещата мускулатура, загубена от Ийчан. Мор, по-слаб от двамата си чичовци, с гладко лице и по-млад, ала с нещо самотно и гладно в тъмните очи.
	И Донал… с половин глава по-нисък от Мор и по-слаб дори от него с онази двойна разлика, създадена от по-свежата младост и по-дребните кости, така че сега на тази маса изглежда като момче сред мъжете.
	Ийчан — приведен напред и подпрял долната част на ръцете си на масата; Йън — изправен и мрачен, Кенси — винаги готов да се разсмее, тъй като винаги се е смял. Мор — приведен напред, жадуващ да говори. И Донал… който слуша всички тях.
	Разговорът им ще да е бил работен, за условията, при които са се трудели професионалните войници на ония светове, където мъжете са били за последно, преди да се приберат у дома. Обикновен делови разговор, но предназначен за ушите на Донал, така че да могат да го информират, без да изглежда, че му дават преки съвети…
	Звукът от гласовете им се разнасял и отеквал от гредите над главите им — бързо и бавно. Твърдение и реакция. Пауза и нови думи.
	— Страстите са вампири — бе казал Ийчан. — Войниклъкът си е чисто изкуство…
	— А ти, Ийчан — бе запитал Мор баща си, — би ли останал у дома, ако беше млад и имаше два здрави крака?
	— Ийчан е прав — говореше Йън. — Те не престават да мечтаят, че могат да ни спитят — нас, свободните хора — в една обща буца и сетне да водят преговори с тая буца за възможността да размахат камшика над всички останали светове. Това е опасността…
	— Докато кантоните са независими от Съвета — рече Ийчан…
	— Нищо не стои на едно място — обади се Кенси…
	И при тези пет думи уискито изглежда нахлу в главата на Донал, така че масата и мургавите кокалести лица пред него сякаш заплаваха в сумрака на трапезарията, а гласът на Кенси долиташе като рев от разстояние.
	Стаята около Хал се изпълваше с нови и нови Греймовци от преди това и после, които заеха свободните столове на масата и се включиха в разговора, така че гласовете им загърмяха, смесиха се и атмосферата в трапезарията се нажежи… а сетне събирането след вечерята приключи изведнъж. Всички станаха, за да отидат по леглата си, така че на сутринта да могат да тръгнат рано. Трапезарията беше претъпкана с високи тела и звучни гласове, а неговата глава се завъртя.
	Трябваше да се измъкне сам оттук. Беше твърде близо до нещо, което сега го бе повдигнало и го отнасяше все по-бързо и по-бързо, така че скоро нямаше да е по силите му да се освободи. Той се обърна към онова, което си мислеше, че е входът към всекидневната, ала което вече не бе в състояние да види заради всички тия фигури наоколо. С препъване си проби път през тях, усещайки как силата му се изчерпва. Само че не можа да види изхода, а нямаше сила да се обърне и да излезе от другата врата…
	Нечии здрави ръце го уловиха и задържаха, а после го насочиха през облак от призраци върху несигурните му нозе. Внезапно усети на лицето си свеж въздух, ветрец, който го духаше. Дясното му стъпало пропадна едно стъпало надолу и се стовари върху някаква поддаваща повърхност, а ръцете, които го държаха, го накараха да спре.
	— Дишай дълбоко — нареди нечий глас. — Сега… още веднъж!
	Той се подчини и зрението му бавно се проясни, за да му покаже земята, планините и небето. Стоеше на тревата току до външната врата на Греймхаус, а човекът, който го държеше на крака, беше Аманда.


>	Двадесет и четвърта глава

	— По-добре да те заведа вкъщи — бе казала Аманда. Замаян и вцепенен, той не възрази. Усещането продължи през по-голямата част от пътуването им обратно до Фал Морган, така че после от това пътуване си спомняше малко неща. Едва когато приближиха Фал Морган, главата му се проясни и Хал осъзна факта, че се чувства кух и слаб; сякаш някакво крайно физическо усилие беше изчерпило всичките му сили.
	— Съжалявам — каза той на Аманда, когато най-накрая влезе, препъвайки се във всекидневната на Фал Морган. — Не мислех, че ще представлява някакъв проблем. Имам усещането, че просто ме нокаутира…
	— Знам — отвърна тя. Очите й — почти мрачни и бездънни — не се отделяха от него. — Сега ти трябва почивка.
	Извърна го настрани като дете, поведе го през хола към стаята, която беше използвал предишната нощ, и го накара да приседне на ръба на леглото. Хал не забеляза тя да дава някакъв сигнал на сензорите, обаче завесите на прозорците се събраха и стаята потъна в полумрак.
	— Сега спи — ясно произнесе гласът на Аманда от тъмното.
	Хал чу как вратата се затвори. Все още седеше на ръба на леглото, но сега падна назад. Обърна се замръзнал на една страна, протегна ръка да придърпа тежката кувертюра, с която беше покрито леглото, и мигом заспа.
	Събуди се чак следващата сутрин. Измъкна се от леглото, облече се и тръгна да търси Аманда. Откри я в един кабинет до всекидневната, седнала зад бюро, което беше затрупано с нещо като подвързани разпечатки на договори. Аманда се взираше във вградения в плота на бюрото екран и държеше в ръка писец — очевидно нанасяше корекции на това, което виждаше на екрана. Когато той надникна в кабинета, Аманда вдигна глава.
	— Влизай — покани го тя и Хал влезе вътре. — Как се чувстваш?
	— Нестабилен — отговори той. Всъщност имаше усещането, че откакто е слязъл от коня на връщане от Форали, изобщо не е спал.
	— Тогава седни — рече Аманда и остави писеца, който държеше.
	Хал с благодарност се отпусна на едно добре тапицирано кресло. Тя проницателно го изгледа.
	— Няколко дни ще трябва да кротуваш — каза тя. — Какво мога да направя за теб?
	— Кажи ми как да си уредя някакъв транспорт обратно до Омалу — отговори Хал. — Достатъчно дълго ти се натрапвах тук.
	— Когато започнеш да ми се натрапваш, ще ти кажа — отсече Аманда. — Колкото за Омалу, не си във форма да ходиш където и да било.
	— Ще трябва да отида — възрази той. — Имам да върша разни неща там. Налага се да отида, за да видя как е този, дето представлява Дорсай.
	— Значи искаш да видиш Сивите капитани.
	Хал се облещи в нея.
	— Кой?
	Аманда се усмихна.
	— Това е стар термин — отвърна. — Не мисля, че някой знае откъде е дошъл. Още по времето на Клетус ние сме престанали да използваме термина „капитан“ като военен ранг навсякъде другаде, освен на космическите кораби. Тук това название е започнало да означава човек, който е утвърден и признат водач, жена или мъж, на когото другите хора се доверяват — доверяват се дотолкова, че го оставят да взема решения. Първата и втората Аманда са били Сиви капитани.
	— А третата? — Хал я погледна.
	— Да. И третата също — рече Аманда, без никаква усмивка. — Въпросът обаче е там, че ти желаеш да говориш със Сивите капитани, а те обикновено не се намират в Омалу. Те са там, където живеят на Дорсай.
	— Тогава ще се наложи да разговарям един по един с тях и да ги накарам да се съгласят да се съберем, така че да мога да говоря пред всички заедно.
	Няколко секунди тя го гледа, без да каже и дума.
	— Дори и да беше във форма — бавно заяви Аманда най-накрая, — а ти не си, това пак щеше да е погрешен начин за действие. В състоянието, в което си сега, ти просто не си годен да разговаряш с когото и да било. Първото нещо, което трябва да направиш, е да си стъпиш на краката, а това изисква около седмица.
	Той поклати глава.
	— Не толкова дълго — възрази Хал.
	— Толкова дълго.
	— Във всеки случай, — той подпря ръце на подлакътниците на стола и се накани да стане, — това не търпи отлагане…
	— Не, търпи!
	— Ти не разбираш — дланите му увиснаха от подлакътниците на креслото. — Като за начало ще ти кажа, че имам важно съобщение от Екзотиките за всички дорсайски хора. А това, което е още по-важно, е, че трябва лично да разговарям с тези капитани. Има нещо, което трябва да ги накарам да разберат. Ние сме се запътили към нещо, което може да унищожи всичко, за което са се борили дорсаите, както и по-голямата част от всички останали… Не зная как да направя така, че да разбереш…
	— Аз вече го разбрах — отвърна Аманда.
	Хал я изгледа с неприятното усещане, че нещата му се изплъзват от контрол.
	— Първата нощ, която прекара тук — тя го загледа непоколебимо, а тюркоазените й очи бяха бездънни. — Тогава ти ми разказа всичко.
	— Разказал съм ти всичко? — възкликна Хал. — Всичко?
	— Мисля, че всичко — потвърди Аманда. Отново последва пауза от няколко секунди, през която очите й го наблюдаваха. — Зная какво искаш да се направи и за разлика от теб, зная как да се направи. Преди да можеш да се срещнеш със Сивите капитани, всички те трябва да се съберат някъде. Това някъде спокойно може да бъде Форали.
	— Форали? — той се ококори към нея.
	— Защо не? — запита тя. — За такова събиране е необходимо доста пространство, а точно сега Форали не се използва.
	Аманда млъкна и го загледа. За момент той самият остана безмълвен. При мисълта, да говори пред тия хора в Греймхаус вътре в него се разля хлад и за момент Хал почти забрави, че и Аманда е тук. Сетне умът и очите му се върнаха към нея, за да открият, че тя все още го наблюдава.
	— Аз мога да извикам Сивите капитани заради теб — рече тя, — и да получа известна помощ от тукашния окръг, ако се окаже, че трябва да се погрижим за положението. Това няма да отнеме повече от един ден, освен ако е необходимо някои от тях да пренощуват тук, преди да потеглят за вкъщи.
	Хал се колебаеше.
	— Би могла да им предложиш да дойдат? — запита той. — И мислиш, че ще дойдат?
	— Да — отсече Аманда. — Ще дойдат.
	— Аз не мога… — и тук не му стигнаха думи.
	— Какво не можеш? Не можеш да се натрапваш? — Аманда се поусмихна. — Че това е за наше добро, нали така?
	— Така е… — започна той. — Разбира се. И все пак…
	— Тогава е уредено — приключи тя. — Ще пратя съобщение на хората, които трябва да дойдат тук. Междувременно можеш да си отпочинеш. Ще ти трябва поне седмица.
	— Колко време ще отнеме да ги събереш заедно? — попита той, все още с неприятното усещане, че нещата му се изплъзват от ръцете.
	— При спешност около шест часа — Аманда го изгледа почти студено. — В случай като този, когато не е нужно да се бърза, поне една седмица, за да се намери удобно време, та всички да се съберат. След седмица ти би следвало да можеш да говориш пред поне две трети от тях.
	— Само две трети? — каза Хал. — Две трети достатъчно ли е?
	— Ако успееш да убедиш по-голямата част от тези две трети — отговори Аманда, — в крайна сметка няма да имаш проблеми да събереш повече от половината на своя страна. Всеки трябва да вземе самостоятелно решение, но всички до един са разумни хора. Ако им се види смислено, повечето ще се вслушат в думите ти и ще ги предадат на своите хора.
	— Да-а — проточи Хал. Все още не беше убеден в това, което тя му бе казала, обаче разговорът, колкото и да беше кротък, го изтощи.
	— Тогава аз ще имам грижата — и Аманда проницателно го погледна. — Можеш ли да си приготвиш нещо за ядене? В момента съм претрупана с работа.
	— Разбира се — отговори Хал.
	Тя му се усмихна за секунда и лицето й се преобрази. Сетне устата и очите й станаха строги и съвсем делови.
	— Добре тогава — рече Аманда и като взе отново писеца, насочи цялото си внимание към екрана на бюрото си. — Не се колебай да ме извикаш, ако се налага.
	За секунда той продължи да стои и да я гледа. Тук имаше нещо странно. Когато пристигна, в началото Аманда се държеше като дружелюбен непознат — вежлив, но открит. Сега хем му беше много по-близка, хем бе издигнала някаква стена помежду им — сякаш беше навлякла някаква собствена броня. Хал се обърна и тръгна към кухнята. Усещаше краката си като гумени и с труд придвижваше с тях тялото си по коридорите.
	Нахрани се и незабавно се почувства жаден за сън. Върна се в спалнята си и се стовари на леглото, като по-късно се надигна за кратко, само колкото отново да яде и да заспи.
	Аманда се оказа права. Минаха почти цели три дни, преди да започне да се чувства нормално. Взе да му се струва, че тази седмица, която беше необходима, за да се съберат Сивите капитани, щеше да му дойде добре.
	Този път обаче го беше обзела по-различна слабост. Без съмнение остатъците от физическото изтощение, на което се беше подложил на Хармония, все още бяха налице. И въпреки това истинското естество на сегашното му изчерпване не изглеждаше просто физическо, а нещо повече — нещо, което той се зачуди дали да обозначи с думата психическо, но после се отказа от този термин.
	Не можеше да се оспори един-единствен факт — източникът за всичко това беше чисто нематериалното преживяване в Греймхаус; и неговият ум, който никога не оставяше нищо на мира, а вечно ровеше за корените на нещата или ги разглобяваше, за да види как работят, не можеше да се откачи от темата за случилото се с него в трапезарията.
	Имаше всевъзможни обяснения.
	Едно обяснение, което издържаше на проверките, бе, че Хал е открил точно това, което беше търсил — цялостно разбиране на всички Греймови и по-специално на Донал, излезе толкова дълбоко, че за момент той се бе оказал способен поне субективно да преживее един епизод от живота на Донал. Само че имаше и едно друго обяснение, от което Хал се смрази и косъмчетата по задната част на врата му настръхнаха. Той се уплаши от него и за да се защити, се върна към първото обяснение.
	Като се вземеше предвид неговото обучение да се съсредоточава и творческият му инстинкт, който го беше отвел към поезията, моментите, в които той беше станал Донал — в спалнята му и в трапезарията, — не бяха невъзможни. И въпреки това… Хал откри, че му е по-уютно да поеме по пътя на разумното обяснение — да събере в едно своите мисловни похвати, младежкото си желание да се идентифицира с Донал, махмурлука от физическото изтощение от Хармония и емоционалния ефект от разочарованието си на Мара, само че в крайна сметка стигаше до някаква пропаст, квантов скок, при който трябваше да добави нещо неизвестно, нещо необяснимо, за да може да произведе онова, което беше изпитал.
	Тук беше действало нещо над и извън познанията — нещо почти като магия. И все пак дали при сътворяването на всяко произведение на изкуството нямаше нещо, което до голяма степен наподобяваше този квантов скок или магия? Човек може да следва линията на занаята и уменията само донякъде, а сетне се случва нещо, което дори и най-добрите занаятчии не могат да идентифицират или да обяснят; а резултатът е изкуство.
	По същия начин Хал беше стигнал до мястото на квантовия скок: първо в съня си на Хармония за погребението на Джеймс, за втори път в спалнята на Донал, а после — в далеч по-голяма степен, отколкото при тези два по-раншни случая — в трапезарията. Този скок не можеше да се идентифицира и беше необясним. Най-лесно беше да си каже, че всичко е било плод на някаква самохипноза, на сътворена от самия него илюзия. Само че дълбоко вътре в себе си Хал не го вярваше.
	Дълбоко вътре в себе си той бе сигурен в нещо друго. Знаеше го по онзи начин, по който знаеше извън всякакво съмнение, че понякога стиховете, които току-що бе записал на хартията, му казваха нещо повече, отколкото можеше да се обясни със сбора от всичките им отделни думи. Поемата, която действаше така, която включваше квантовия скок, отваряше врата към друга вселена: тази вселена можеше да бъде почувствана — така както той самият се бе почувствал като Донал.
	По същия начин в онзи момент в трапезарията на Греймхаус бе имало нещо повече, отколкото можеше да се обясни с всички несъзнавани спомени за чутото за Греймови. Дълбоко вътре в себе си, прекалено дълбоко, за да го отрече, Хал знаеше — така, както знаеше, че живее, че онова, което бе преживял в трапезарията, не беше нещо, което би могло да се е случило в нощта след завършването на Донал, а точно онова, което наистина се бе случило.
	През следващите един-два дни, когато започна да се отърсва от усещането за изтощение и взе да попълва вътрешния си резервоар от физическа и психическа енергия, Хал насочи по-голямата част от вниманието си към Аманда. Тя ставаше преди зазоряване, грижеше се за къщата, конюшнята и всичко наоколо. Към десет сутринта вече работеше по договорите в кабинета си и извън обичайните прекъсвания от рода на телефонни обаждания, хранене и други задължения по къщата или необходимите от време не време пътувания извън нея, Аманда се трудеше непрекъснато чак до късно през нощта.
	Резултатността й беше невероятна. Виждаше се, че за всяко нещо, което се налагаше да върши, е разработила възможно най-икономичния метод за справяне и когато му дойдеше времето, го вършеше бърже и уверено. Само че сред всички неща, които тя правеше, нямаше нито едно, което да прави с типичната за подобен подход привична, роботоподобна реакция. Напротив, Аманда вършеше нещата така леко, както дишаше — с несъзнаваната грация, с която изграденият художник упражнява своето изкуство.
	На сутринта на втория ден обаче, тъй като съвестта го мъчеше, Хал я спипа натясно, когато тя тръгна към конюшнята.
	— Мога ли да помогна с нещо? — запита той.
	— Ако можеш, ще ти кажа — отвърна Аманда; после, след като го погледна, гласът и изражението й се посмекчиха. — Фал Морган е мой. Разбираш ли?
	— Да — отговори Хал и отстъпи встрани, за да й направи път.
	На третия ден нормалната му енергичност и сила до голяма степен се бяха възстановили. Прекарваше повечето си време в мотаене, четене и мислене, само че към вечерта у него започна да се надига някакво физическо безпокойство така, както се надига водата зад някой бент. След вечерята Аманда се върна както обикновено в своя кабинет, а Хал опита отново да чете, само че мислите му блуждаеха. Зъбките на останалите без отговор въпроси го гризяха. Дните минаваха и той усещаше как нещо вътре в него все повече и повече се стреми към Аманда, инстинктивните му възприятия за нея пък му изпратиха обратно съобщение, че тя отговаря на този негов стремеж. Само че от онзи ден във Форали, Аманда все повече и повече се оттегляше зад лъскавата броня на своите задължения, и причината за това му убягваше.
	Освен това каквото и да беше станало там, Хал беше отишъл във Форали с цел да открие истината за своя сън; и наистина я беше открил, но само колкото да проумее, че тази истина се отнася до Донал Грейм, че този Донал беше един нетипичен дорсай, също както и Клетус преди него — и че преживяното в Греймхаус с нищо не му помага да почувства, че ще успее да се представи тъй, че Сивите капитани да го разберат.
	След близо три дни мислено въртене в кръг на тия теми, протестът на тялото му заради обхваналия го напоследък продължителен период на бездействие се надигна до неудържими висоти. Рязко отмести настрани куба, който четеше след вечеря и отиде да погледне през полуотворената врата на Амандиния кабинет дали тя все още работи.
	_Работеше!_ Хал пусна вратата на кабинета и отиде в бараката, която се намираше близо до задната врата на Фал Морган. По дървените колчета на заемащата цялата дължина на стената закачалка висяха най-различни работни дрехи, пуловери и якета. Не откри яке, което да е достатъчно голямо, но един от пуловерите — рехаво изплетено обемисто чудо, дори му беше широк. Облече го и излезе навън в нощта.
	Първоначално възнамеряваше само да се поразходи в околността на къщата. Само че луната на Дорсай беше почти пълна и високо в небето, а светлината й ярко и ясно разкриваше пейзажа наоколо. Хал отиде до ръба на откритото пространство, на което беше изграден Фал Морган и погледна към урвата под него. Плетеницата от светлини и сенки и скалистите склонове зад тях го привлякоха и той се спусна в дола.
	Не се боеше истински, че ще се изгуби. Върховете на околните планини се виждаха от всяко място под тях и представляваха отлично фиксирани отправни точки, особено за човек, израснал сред подобна територия. Хал прекоси дерето, което бе избрал и продължи нагоре по склона оттатък скалистата ивица от малки канари и проходчета.
	Когато взе да броди из скалистия терен, се забрави. След няколко дни разходки сам из стаите бе истинско облекчение да се движи свободно на открито. Беше забравил — дори и на Хармония, когато вървяха през планините, пак не се беше сещал — как се бе чувствал като момче в Скалистите планини. Сега това усещане се върна. Върховете над него не бяха зловещи и непознати сенки, надвиснали над огрения от луната хоризонт, а също както на Земята, закрилящи гиганти, в чиято сянка имаше такова усещане за свобода, каквото не можеше да открие никъде другаде. Крачките му станаха по-дълги, дъхът му излизаше от дълбините на дробовете и нейде дълбоко изотвътре излетя копнежът да се откачи от всички по-големи задължения и цели и просто да работи, за да живее на място като това.
	Най-накрая обаче осъзна факта, че ходи вече поне от два часа. Неусетно досега нощта беше станала студена и той беше замръзнал, при всичкото му усилно движение и навлечения дебел пуловер. В добавка, когато взе да слиза към земята от чувството, което го беше издигнало чак до планинските върхове, започна да усеща физическата умора в своето не напълно възстановено тяло. Обърна се отново към Фал Морган.
	Когато наближи къщата, все още носеше планините у себе си и в ума си; и когато положи длан на задната врата на Фал Морган, за да я отвори, откри, че е поддържал у себе си някакво дребно, ирационално негодувание, загдето Аманда, така барикадирала се от него — беше станала човек, комуто не можеше да разкаже за своята разходка и за това как го бе накарала да се чувства тая разходка. Изсмя се меко и криво на самия себе си заради разочарованието, което усети при това откритие, а сетне тихо отвори вратата и влезе.
	В къщата цареше спокойствието на ранните вечерни часове. Внезапно реши да погледне часовника си и се стресна, като видя, че почти три часа е бил навън. По това време Аманда сигурно беше приключила работата си и се намираше в леглото.
	Макар да нямаше опасност тя да го чуе от другия край на къщата, той тръгна тихо, заради лекото си угризение, през кухнята и по коридора към всекидневната. Когато влезе в коридора, осъзна, че във всекидневната още свети — и се поколеба. После по засилването и отслабването на светлината се досети, че тя трябва да идва от огъня, който все още гореше в огнището, макар че при поддържащата домакинството автоматика за Аманда не бе привично да си легне, докато огънят все още гори.
	Може би го беше оставила да гори заради него или пък все още беше на крак. Хал тръгна тихо напред за в случай, че се окаже вярна втората възможност, и преди да прекоси половината коридор, чу звука на нейния глас; в осветената от огъня стая Аманда пееше много тихо, сякаш на себе си.
	Внезапно Хал се почувства неуверен и спря. После изу обувките си и тръгна напред — не просто тихо, а със съвършената тишина на своето ранно обучение как да се движи. Стигна до ъгъла на входа към всекидневната и внимателно надзърна иззад него към огнището.
	Огънят гореше едва-едва, но пламъците все още проблясваха по тъмните ивици на масивните греди отзад, обагряйки близката част на пода в червеникавокафяво. Аманда — с полупразна чаша до нея, която първоначално трябва да бе била пълна с чай, тъй като течността вътре имаше цвят на мляко, а тя пиеше кафето си чисто — седеше по турски на тъмночервения правоъгълен килим точно пред огнището, гледаше пламъците, отпуснала китки върху коленете си, а дланите й бяха отпуснати и обърнати нагоре.
	Седеше като една слаба, изправена сянка на фона на светлината от огъня. Хал я виждаше почти отстрани, но все пак малко отпред. Аманда носеше тъмнокафяви работни панталони и нежножълтата риза, с която беше облечена по-рано на вечерята, само дето ризата й беше разкопчана на врата и реверите на яката й лежаха на раменете й. Отвързана от ограничаващата я по-рано работна прическа нейната коса падаше свободно по врата й. Лицето й беше леко сведено към огъня и натъжено. В тишината на дома както стоеше наблизо, Хал чуваше ясната магия на нейния глас въпреки мекото простичко пеене:
P>
	… текат зеленикави водите край образа на моя мил.
	Басейните в основата на тия водопади зеленеят,
	а под върбите тъмни са — сънят отдавна е отминал.
	От утринната светлина огрени, малки птички пеят…
P$
	Хал рязко се дръпна назад в мрака, като запуши уши за останалата част от песента. Сякаш беше заварил Аманда гола и заспала. Безшумно се върна обратно в кухнята и неуверен застана там.
	Откъм всекидневната ромоленето на нейната песен секна. Той дълбоко си пое дъх, наведе се, за да обуе обувките си, после безшумно се върна назад и протегна ръка към вратата, през която беше влязъл преди малко. Тихо я отвори, затвори я шумно и тръгна безгрижно напред по коридора към всекидневната.
	Когато влезе, Аманда стоеше до огъня и гледаше към него през отвора към коридора. Очите й се спряха върху пуловера, който той беше облякъл, и леко се разшириха. Той се спря пред нея на малко разстояние.
	— Отидох да се поразходя — рече. — Грабнах това от закачалката, за да облека нещо. Надявам се, че не съм направил нещо нередно?
	— Разбира се — отвърна Аманда. Последва секундно колебание. — Това беше на Йън Грейм.
	— О, така ли?
	— Да. Сам си го изплете една зима — и тя леко се усмихна. — Тук, като ни затрупа снегът през зимата, гледаме да си намираме работа.
	Последва нова кратка пауза.
	— Значи се чувстваш по-енергичен? — очите й, тъмни на осветената от огъня стая, го наблюдаваха.
	— Чувствах се. Сега съм готов да заспя — усмихна й се Хал в отговор. Очите им се срещнаха за миг, а сетне се отместиха встрани.
	— Лека нощ — каза Хал и когато чу ответното й „лека нощ“, влезе в коридора, който водеше към неговата стая, като остави зад гърба си голямото помещение, светлината на огъня и нея.
	Стигна до стаята си, влезе и затвори вратата. Усещаше тежестта на пуловера, който още носеше. Свали го и започна да се съблича, а сетне легна по гръб на кревата. С един мах на ръката над нощната масичка даде на сензора сигнал да изключи осветлението и стаята около него се гмурна в мрака.
	Остана да лежи така. След малко откъм хола се разнесе звукът на нейните стъпки, минаха покрай стаята му и продължиха нататък към нейната. Тишина обзе дома. Хал продължаваше да лежи буден, загледан в тъмнината, а сърцето му се разкъсваше от тъга и копнеж, който той не се осмеляваше да изследва прекалено внимателно.


>	Двадесет и пета глава

	Според седмичния календар на дорсаите следващият ден беше неделя. Аманда взе Хал със себе си при посещението на съседните чифлици, където имаше хора, предложили й да помагат във Форали по време на срещата със Сивите капитани.
	Сред тях беше и имението на Дебине, където подозренията на Хал, че Аманда е доста по-различна от своята по-малката си сестра, се потвърдиха. Необходимо беше някой да стои във Форали от деня преди срещата до деня след нея, а други хора да помагат за храната и обслужването от мига, в който пристигнеха първите капитани. Както се предвиждаше, това трая двадесет и четири часа преди срещата, и горе-долу двадесет и четири часа след приключването й.
	След обяда на връщане към Фал Морган Аманда поведе Хал по един леко отклоняващ се от пътя им маршрут, за да отидат до един наблюдателен пункт, който се намираше по-високо дори от Форали. Това беше една тревиста ивица, разположена върху плоска тераса, която с мъка щеше да побере дори Фал Морган. Слязоха от конете и Аманда измъкна от един от своите самари далекоглед.
	— Сядай — каза му тя и сама се настани с кръстосани крака на тревата. Хал седна до нея и тя му подаде далекогледа.
	— Погледни натам — протегна ръка Аманда, за да насочи вниманието му към една местност, разположена по-ниско и по-далеч от Греймхаус, чийто покрив, заедно с покривите на допълнителните сгради се виждаше може би на километър вляво от тях.
	Хал вдигна далекогледа към очите си и намери мястото, което тя му беше посочила. То беше заобиколено от дървета тревна площ на няма и осемстотин метра под къщата.
	— Виждам го — рече той. — Какво е това?
	— Първоначалното място на Форали. Там беше къщата — отговори Аманда. — Форали отначало е бил построен тук от Ийчан Кан. Когато Клетус се оженил за дъщеря му Мелиса, изградил Греймхаус там, където го виждаш сега. След като Клетус победил Дау де Кастрис при опита му със силата на Старата Земя да установи контрол над всички нови светове и Мелиса отишла с Клетус в Греймхаус, възрастта на Ийчан Кан започнала да му личи. Това по-рано не било така и Мелиса го убедила да дойде при нея и Клетус в Греймхаус. Той се съгласил и година-две Форали стоял празен, но все още с всичко необходимо вътре. Изглежда Ийчан не можел да се реши какво да прави с него. Сетне една нощ къщата се запалила и изгоряла. Оттогава насам Греймхаус и Форали са едно и също нещо.
	— Разбирам — рече Хал. Зеленото петно в ниското вероятно беше прекрасно място за къща, далеч по-защитено сред дърветата, отколкото беше кацналият на високото Греймхаус. Той свали далекогледа и обърна очи към Аманда.
	— Бихме могли да отидем дотам — каза тя, — но там няма много за гледане, а и оттук всъщност можеш да получиш по-добра представа за това как е било едно време.
	— Да — потвърди Хал и й върна далекогледа.
	— Не. Задръж го още малко — каза Аманда. — Оттук можеш да видиш и Фал Морган — или поне част от покривите. Дърветата малко го затулват. Макар че сигурно се сещаш, че от Греймхаус пък изобщо не можеш да го видиш заради гората.
	— Имаш право — той отново вдигна далекогледа към очите си и се взря. Сетне пак го свали, за да погледне нея. Изглежда Аманда смяташе, че той ще се заинтересува от всички тези приказки за първоначалния Форали и така нататък; макар Хал да не можеше да се отърве от усещането за някакво съображение, скрито зад тази очевидна причина тя да му разкаже всичко това и да му покаже първия Форали оттук.
	— Когато Дау де Кастрис настъпил с войските си, за да превземе Дорсай по време, когато всичките му бойци били заминали, Клетус се върнал във Форали, в първата къща — каза Аманда. — Знаеше ли за това?
	Хал кимна.
	— Това е било съвсем в началото, нали? — отвърна той. — Преди близо сто и двайсет години, когато Земята е била разделена на Съюза и Коалицията? Нали Дау беше оня човек на Коалицията, който накарал двете правителства да обединят силите си под негово командване, така че той да може да завладее Новите светове? Зная за това. Клетус Греъм се противопоставил на Дау и тогава Дау уредил да се сключат договори, чрез които изтеглил всички обучени войници от Дорсай, и сетне нападнал планетата, за да я превземе; и хората, които били останали — дядовци, деца и майки, го спрели.
	Той се захили.
	— Все още има историци, които смятат, че Дау трябва да си е прерязал гърлото, тъй като не е смятал за възможно цивилни да победят елитни войски.
	— Ти мислил ми си някога така? — запита Аманда.
	— Не — Хал стана сериозен. — Но съм чувал за това от Малачи, когато бях много малък. Тогава ми се видя съвършено естествено, че са могли да го направят, тъй като това са били дорсай.
	— Нищо не става единствено заради репутацията — заяви Аманда. — Всяка околия, тогава не сме имали кантони, е трябвало сама да реши как да се защитава. Клетус оставил само Арвид Джонсън и Бил Атайър заедно с шестима обучени мъже да организират отбраната…
	Тя млъкна, приковала поглед в склоновете под тях. Хал я наблюдаваше, все още опитвайки се да проумее какво цели. Макар да беше седнала, тялото й стоеше така изправено, че никой мъж не би могъл да заеме същата поза, без да изглежда като глътнал бастун, а лицето й наподобяваше изсечен на сребърна монета профил.
	— Аманда… — обади се внимателно Хал.
	Тя като че ли не го чу и той се почувства някак недодялан, което го разколеба да настоява повече. Стоейки така до нея със своето далеч по-високо и по-едро, макар и изнемощяло тяло, отслабнало от преживяното през последните месеци, Хал се чувстваше като някаква тъмна птица, чиято плът и кръв са свързани неразривно със земята и която се е надвесила над същество, изтъкано от чист дух. Но докато той изчакваше, очите й загубиха отнесения си вид и Аманда се извърна към него.
	— Какво има? — запита тя.
	За миг Хал се зачуди дали не бива да избягва повторното споменаване на Отбраната на Дорсай, както я наричаха в учебниците по история.
	— Просто си мислех колко много приличаш на онзи портрет в хола. Не беше ли това първата Аманда? Той спокойно би могъл да бъде и твой.
	— И втората Аманда, и аз й приличаме — отвърна тя. — Понякога се случва.
	— А дали е случайно, че портретът й е нарисуван, когато тя е била на твоята възраст сега?
	— Не — Аманда поклати глава и се усмихна почти дяволито. — Не е тъй.
	— Не е ли? — Хал се облещи в нея.
	— Не — разсмя се Аманда. — Онзи портрет в хола е бил нарисуван по времето, когато тя е била доста по-възрастна, отколкото съм аз сега.
	Той се начумери.
	— Наистина — рече тя. — Ние, Морганови остаряваме много бавно. А тя е била съвсем специален случай.
	— Не толкова специален, колкото си ти — заяви Хал. — Просто не би могла да бъде. Ти си крайният продукт на Дорсай. Тя е живяла още преди да почнат да се раждат хора като теб.
	— Това не е вярно — бърже каза Аманда. — Тя е била дорсай, преди още да е имало дорсайски свят. Тя е била онзи материал, от който са създадени нашите хора и нашата култура.
	— Откъде си толкова сигурна какво е представлявала тя преди близо два века?
	— Откъде ли? — Аманда обърна глава към него и го изгледа особено. — Защото в много отношения _аз съм тя_.
	Аманда не наблегна повече на последните няколко думи, ала те сякаш зазвънтяха в ушите му с необичайна отчетливост. Хал продължи да седи по същия начин, като се постара да не помръдне и да не промени изражението си, обаче вътрешно застана нащрек.
	— Прераждане? — подхвърли той след малко.
	— Не, не точно — отговори тя. — Нещо повече…, сякаш времето няма значение. Сякаш всичко това е едно и също: тя в началото на този наш свят, и аз сега…
	Хал изведнъж ясно почувства, че съображенията й са излезли наяве, че Аманда му е съобщила, а може би и предупредила, за онова, заради което го беше довела тук.
	— Имаш предвид сега, в самия му край? — предизвика я той.
	— Не — тюркоазените й очи придобиха сивкав оттенък. Краят няма да настъпи, докато не умре и последният дорсай. Всъщност няма да настъпи дори тогава. Краят може да дойде единствено когато умре и последният човек, защото това, което ни прави дорсай, е нещо, което представлява част от всички хора; същата онази част, която първата Аманда е притежавала още при раждането си на Земята.
	Нещо — може би част от облак пред бялата точка на слънцето — закри слънчевата светлина от очите му за част от секундата. Между всичко това, за което тя сега говореше — забравената къща във Форали, Отбраната на Дорсай и нея самата имаше някаква връзка, която все още му се изплъзваше.
	— Ти много мислиш за нея — констатира Хал умислено. — Само че когато останалите светове говорят за вашия, те имат предвид Клетус Греймовците и Донал Греймовците.
	— От Клетус насам, Греймови са наши съседи — отвърна тя. — Те заслужават това, което се мисли за тях. Само че първата Аманда е била тук преди който и да е от тях. Тя е основателката на нашия род. Тя е прочистила тия планини от безработните наемници, преди още да дойде Клетус, и точно тя — на деветдесет и три годишна възраст е отбранявала окръг Форали срещу войските на Дау де Кастрис, които се приземили тук, като си въобразявали, че няма да имат никакви проблеми с децата, жените, болните и старците — единствените хора, които били останали тук.
	— Значи на нея са поверили отбраната на окръг Форали? — учуди се Хал. — Защо на нея? Тя някога била ли е войник?
	— Не — отговори Аманда. — Но както ти казах, по време на Разбойническите години тя повела борбата за изгонване на разюздалите си наемници. След като успяла да направи това, както и още един куп други неща, само с помощта на цивилни граждани, останалите окръзи последвали примера й и на Дорсай се възцарила законността. Когато дошъл Дау де Кастрис, тя се оказала начело, защото въпреки възрастта си, била най-способна да командва този окръг.
	— И как е успяла?
	— Кое? Да прочисти окръга от разбойниците или да победи Де Кастрис?
	— Не питам за разбойниците, макар че някой ден бих искал да науча и за това — отговори Хал. — Как е победила де Кастрис, когато всички тогавашни и сегашни експерти твърдят, че не е имало никакъв начин една сюрия жени-домакини, деца и стари хора да успеят да го сторят?
	Погледът на Аманда се отклони нейде много встрани от него.
	— В известен смисъл може да се каже, че войските са се победили сами. Чел ли си някога Клетусовата „Тактика на грешките“?
	— Да — каза той. — Само че тогава бях твърде малък, за да я разбера добре.
	— Това, което сме направили, го има вътре. Въпросът е бил да ги накараме да правят грешки, като прилагаме нашата сила срещу слабостите на нашествениците.
	— Слабости? У първокласни войници?
	Аманда го погледна отново. В очите й се бе появил сив оттенък.
	— Те не са били така готови да умрат, както сме били ние!
	— Готови да умрат? — той я изгледа внимателно. — Старците? Майките…
	— И децата. _Да!_
	Бронята на озаряващата я слънчева светлина като че ли придаде на думите й такава достоверност, каквато Хал никога не беше виждал у някой друг.
	— Дорсай — поясни Аманда, — е основан от хора, които са били готови да платят с живота си в битките за други хора, за да купят свободата за своите домове. На бои са отивали не само мъжете. Онези у дома са имали същата представа за свободата и са били готови също да умрат за нея.
	— Но просто така да си готов да умреш…
	— Нали не си роден тук, не го разбираш — каза тя. — Работата е там, че ние сме били способни да вземаме по-сурови решения, отколкото изпратените да ни окупират войници. Преди нашествието Аманда и останалите от окръга, които били най-подходящи да вземат решения, седнали и обмислили много планове. Всеки от тези планове включвал жертви, а сред жертвите можели да попаднат и хората, които обмисляли плановете. Те избрали плана, който осигурявал на окръга най-голяма ефективност срещу врага с най-малък брой смъртни случаи, и след като го избрали, хората, които направили избора, били готови да попаднат сред онези, които трябвало да заплатят за успеха му. Войниците на нашественика не разполагали с подобен план, нито пък с подобно желание.
	Хал поклати глава.
	— Не го разбирам — отбеляза той. — Вероятно защото аз не съм дорсай.
	За кратко Аманда го гледа като човек, който се чуди дали да каже нещо, а сетне премисля и се отказва.
	— В такъв случай значи не разбираш първата Аманда? — отбеляза тя. — Мисля, че ако искаш да говориш пред Сивите капитани, ще ти се наложи да я разбереш.
	Хал спокойно кимна.
	— Как се е случило? — запита той. — Как е успяла тя — как са успели те да го направят? Трябва да знам.
	— Добре — рече Аманда. — Ще ти разкажа.
	И тя му разказа. Докато седеше на слънцето и я слушаше как говори за миналото, като за нещо лично преживяно от нея самата, Хал отново се сети как тя му беше заявила, че първата Аманда и тя са един и същ човек. Историята беше проста. Войските на Дау пристигнали и се разположили на лагер непосредствено до град Форали. Първата Аманда взела от техния командир разрешение в града да продължи някакъв производствен процес, който бил необходим за икономиката на окръга, а според плана този процес трябвало да насити атмосферата на града и околностите му с пари на никелов карбонил. Достатъчно било на един милион части въздух да има една част от тези пари, за да предизвикат те алергичен дерматит и необратим едем на белите дробове. Накратко казано — сигурна смърт.
	Това, което приспало подозренията на нашествениците, докато не станало прекалено късно, бил фактът, че обитателите на град Форали също се разболявали и умирали като войниците. Дори когато най-накрая научили какво е станало, военните на Дау не можели да си представят, че хората от града са избрали да останат по домовете си и да измрат, само и само за да бъдат сигурни, че нашествениците ще умрат заедно с тях.
	И накрая дошъл момент, когато Дау държал в плен Клетус във Форали, като на стража стояли здрави войници. Една групичка от въоръжени по-големи деца плюс осемте професионалисти, които Клетус оставил да организират отбраната, и Аманда преобърнали ситуацията. В крайна сметка деветдесет и три годишната Аманда пленила войниците, пазещи Форали, като ги заплашила, че ще взриви и тях, и себе си.
	Колкото и разказът да беше завладяващ, вниманието на Хал не беше привлечено от самата история, а от начина, по който говореше Аманда — все едно, че тя самата е била там. Впечатлението му, че не успява да схване нещо, което тя се опитва да му каже зад завесата от думи, беше по-силно от всякога. У Хал се надигна гняв към самия него, загдето беше толкова невъзприемчив. Нямаше обаче какво да прави, освен да чака и да се надява на някоя дума, която изведнъж да му отвори очите за това, което Аманда имаше предвид.
	Така че, Хал остана да седи под ярката слънчева светлина и изслуша не само историята за отбраната на окръг Форали, но и за смъртта на Кенси на Санта Мария; за това как втората Аманда, която обичала едновременно и Кенси, и Йън (Йън обаче повече) най-накрая решила да не се омъжва за никого. Въпреки това обаче дори когато наново яхнаха конете, Хал все още не знаеше какво Аманда иска да го накара да проумее. Докато я слушаше следобедът напредна, а когато отново влязоха в двора на Фал Морган, Фомалхо се беше спуснал наполовина към хоризонта.
	— … а аз — повтори тя в края на разказа си, — съм отново първата и втората Аманда.
	След туй двамата нямаха възможност да говорят макар и за малко, чак докато срещата не приключи. На следващия ден, в понеделник, Аманда предприе делово пътуване, във вторник беше заета извън Фал Морган, като ръководеше и помагаше при приготовленията на Греймхаус за срещата. Хал си остана във Фал Морган, като мислеше за истинското „аз“ на Аманда не по-малко, отколкото за това, което трябваше да каже, за да убеди Сивите капитани. Той изпитваше нещо като суеверие, което, колкото и да е странно, Аманда изглежда разбираше, и то го караше да не желае да се връща във Форали, докато не настъпи моментът за истинската среща.
	Капитаните, които живееха най-далеч, започнаха да пристигат късно във вторник и бяха посрещнати в Греймхаус от Аманда и съседите, които й помагаха. До късно вечерта тя не се върна във Фал Морган и след като похапна набързо, остана да пийне във всекидневната с Хал само за няколко минути, преди да отиде да си легне.
	— Как го каза тогава — че трябва да убедя повечето от ония, които ще дойдат? — запита я той, когато те се настаниха пред огъня. — Какво представлява като проценти „повечето“?
	Тя отлепи очи от пламъците, които наблюдаваше, и се усмихна.
	— Ако можеш да убедиш седемдесет процента от тия, които дойдат, ще си успял — поясни Аманда. — След като говорят с хората, които са били тук, ония, които не дойдат, ще реагират горе-долу в същото съотношение.
	— Седемдесет процента — повтори като ехо Хал, докато бавно въртеше между дланите си ниската тежка чаша и съзерцаваше огъня през кафеникавата течност, от която почти не беше вкусил.
	— Не очаквай чудеса — обади се гласът й и когато вдигна очи към нея, Хал видя, че Аманда го наблюдава. — Освен Клетус и може би Донал, докато той е бил жив, никой не е могъл да убеди всички. Седемдесетте процента ще ти осигурят това, което искаш. Трябва да си много щастлив, ако го постигнеш. Нали ти казах, тук всеки сам решава за себе си, а Сивите капитани са над всички останали.
	Той кимна.
	— Знаеш ли какво ще им кажеш? — попита Аманда след малко.
	— Донякъде. Оная част, която включва посланието от екзотиците, — отговори Хал, галейки чашата с уиски между дланите си. — Колкото до останалото, то май не се поддава на планиране.
	— Ако им кажеш онова, което каза на мен първата нощ, след като пристигна — увери го Аманда, — също ще се справиш.
	Той я зяпна стреснато.
	— Мислиш ли?
	— Знам го — каза Аманда.
	Хал продължи да я гледа изучаващо, опитвайки се да си припомни всичко, което й беше казал през оная първа нощ.
	— Не съм сигурен дали си спомням точно какво съм ти казал — бавно отрони той.
	— Ще се сетиш — рече му тя. Думите й сякаш останаха в ушите му. Аманда се изправи, държейки полупразната си чаша.
	— Е, аз имам нужда от сън — заяви тя и го погледна за секунда. — Вероятно и ти също.
	— Да — съгласи се Хал. — Само че мисля да поседя тук още малко. Аз ще се погрижа за огъня.
	— Само погледни дали екранът затварящ огнището си е на мястото.
	Аманда излезе. Хал поседя сам още двайсетина минути, после въздъхна, протегна ръка, за да махне над сензора на екрана, и се надигна. Екранът се плъзна и плътно прегради предната част на огнището. Лишено от пресен кислород, последното пламъче почти мигновено започна да чезне и угасна. Хал пресуши чашата си, отнесе я в кухнята и си легна. Срещата започваше чак в един часа след пладне във Форали. Половин час по-рано Хал и Аманда оседлаха конете и потеглиха от Фал Морган.
	Той не беше настроен за разговор, а Аманда като че ли беше доволна да го остави да мълчи. Хал беше очаквал, че главата му ще зажужи от всевъзможни доводи, които би могъл да използва. Вместо това умът му се оттегли в някакво спокойствие, което беше съвършено далеч от ситуацията, към която наближаваше.
	Хал беше достатъчно мъдър да го остави така. Изправи се в седлото и позволи на сетивата си да се заглавичкват със звуците, миризмите и гледките при ездата.
	Когато стигнаха издигнатата площадка, до която беше изграден Греймхаус, видяха, че пред главната сграда са паркирани две дузини атмосферно-космически совалки, а докато слизаха от конете в корала до конюшнята, през отворения кухненски прозорец до тях долетя шум от къщата. Свалиха седлата и юздите от конете, пуснаха ги на свобода в корала и влязоха през предния вход.
	Във всекидневната завариха само двама души, който разговаряха, седнали един до друг в две от тапицираните кресла. Единият от тях беше набита чернокожа жена с гърбав нос насред суровото лице, а другият — розоволик дребен мъж, като и двамата изглеждаха поне на по шестдесет години.
	— Мириам Сонхай, — каза Аманда, — това е Хал Мейн. Рурке ди Фачино, Хал Мейн.
	— Имам честта — промърмориха всички един на друг.
	— Ще отида да повикам хората — добави ди Фачино, като се изправи на крака и тръгна към оная част на къщата, където бяха разположени кабинетът и спалните. Аманда остана с Хал.
	— Значи ти си оня младеж — рече Мириам с глас, който проявяваше склонност да бумти.
	— Да — отговори Хал.
	— Сядай — рече тя. — Докато всички се съберат, ще мине известно време. Откъде си родом?
	— От Земята, от Старата Земя — каза Хал, като се настани на опразненото от ди Фачино кресло.
	— Кога я напусна? Разкажи ми за себе си — поиска жената и Хал започна да й разправя някои неща от собствената си история.
	Само че хората, които влизаха по един, по двама в стаята, и необходимостта да се представят един на друг ги прекъсваха. Накратко казано, разговорът с Мириам Сонхай напълно замря и Хал установи, че стои в една стая, която бе пълна до пръсване.
	— Всички сме тук, нали? — обади се един висок, смъртно блед мъж поне на осемдесет години, който притежаваше впечатляващ бас. — Защо не се преместим, за да седнем?
	Всички се запътиха към трапезарията, като повлякоха и Хал. На вратата на трапезарията той за секунда леко се поколеба, но сетне му мина. Дългото помещение пред него вече не беше затъмнено и изпълнено с оная кехлибарена светлина, в която можеха да се разхождат призраци. Пердетата най-накрая бяха дръпнати и яростната бяла светлина на Фомалхо се отразяваше от сиво-бялата повърхност на стръмния склон зад къщата, изпращайки тъй силни лъчи през прозорците, че всичко вътре, живо или мъртво, изглеждаше като изсечено в безпощаден триизмерен солидограф. Хал влезе и видя, че Аманда стои до стола в челото на масата и му прави знак да тръгне напред.
	Той тръгна и седна. Самата Аманда също седна на няколко стола встрани вдясно от него. Помещението зад нея беше пълно, а свободните столове бързо бяха заети. След минута не остана нито едно празно място и Хал откри, че гледа над полирания плот на масата към трийсет и няколко лица, които пък гледаха към него и чакаха той да заговори.


>	Двадесет и шеста глава

	Като ги гледаше как всички бяха седнали насреща му и го наблюдават и чакат, у него внезапно се пробуди съзнанието за нещо, което никога по-рано той не беше усещал.
	По-късно то щеше да му стане привично, ала сега бе първото му преживяване; и то го налетя с разтърсващото откровение, че е възможно да настъпи момент, когато цялата Вселена сякаш застива като балетист, застанал на единия си палец, и за част от секундата и двете възможности са равни. Хал откри, че в тоя момент се появява нещо като двойно виждане. Той виждаше сцената около себе си едновременно от две гледни точки — и двете равностойни, но същевременно раздалечени.
	Той беше в един и същи миг наблюдател и наблюдаван; за пръв път усети себе си като част от нещо отделно и отстранено. В тоя мимолетен момент отстраняването му от самия себе си за частица от секундата беше съвършено и неговият отдалечен и наблюдаващ ум се оказа в състояние да претегли безстрастно всички неща, включително и себе си.
	Уловен в този миг, сега Хал за пръв път проумя как е било възможно ония хора, които са знаели, че ще останат в град Форали под парите на никеловия карбонил, да вземат това решение. Защото в сърцевината на подобен миг се корени едно възприятие, което е свръхчувствително към това да не би решението да бъде повлияно от страх или самолюбие.
	Застинал от учудване от това свое ново възприятие, Хал дълго време не реагира на очакващите го лица, както обикновено би направил. В този момент Рурке ди Фачино, почти в другия край на масата от лявата страна на Хал, се обади вместо Аманда.
	— Е, Аманда? Ти намекна, че имаш някакви много основателни съображения за да ни събереш на тая среща. Ние сме тук.
	Досега Хал не беше схванал колко добра е акустиката на трапезарията. Ди Фачино не повиши гласа си над спокойния разговорен тон, но думите му прозвучаха ясно по цялото разстояние между него и Хал.
	— Аз казах, че е възможно да имаме сериозни основания да изслушаме Хал Мейн, Рурке — отговори Аманда, — и мисля, че наистина ги имаме. Едното от тях поне е същото, за което ти споменах. Той е бил изпратен тук от екзотиците от Мара, за да ни предаде тяхното послание. Освен това би могло да се окаже, че имаме и други причини да го изслушаме.
	— Добре — каза ди Фачино. — Споменах го само защото, разбира се, не целя да те обидя, и по-рано от време на време се е случвало отделни Морганови да виждат неща, които не съществуват.
	— А може би — подхвърли Аманда, — просто са виждали неща, за които другите са били твърде слепи, за да ги видят. Разбира се, и аз не целя да те обидя.
	Двамата се усмихнаха един на друг като дружелюбни стари врагове през половината маса. Все още уловен в своя продължаващ момент на наблюдаване на всички останали, Хал откри, че Аманда се откроява сред другите така, както някой много ярък фар може да се откроява сред цяло крайбрежие с по-слаби маяци. Средната възраст на Сивите капитани беше поне петдесет години и тя със своята набиваща се в очите младост изглеждаше като младо момиче, което срамежливо се е промъкнало в мрачноватата сбирка на най-старите на рода и очаква да види колко време ще успее да остане на мястото си, преди да я разкрият.
	— Във всеки случай — разнесе се към всички бумтящият глас на Мириам Сонхай, — тук на Дорсай ние нямаме никакви предубеждения към чувствителните хора само за това, че туй, спрямо което те са чувствителни, не е лесно да се измери, претегли или да му се сложи етикет. Надявам се.
	И тя се обърна към Хал.
	— Какво е това послание от екзотиците? — попита с настойчив глас.
	Хал изгледа чакащите лица. В сравнение с ония пет лица, срещу които се беше изправил на Мара, тези тук бяха качествено различни. Външно екзотиците не бяха нервничили, но той беше доловил у всекиго от тях някакъв вътрешен конфликт и несигурност. Хората, които сега седяха заедно с него около масата, не излъчваха такова впечатление за вътрешните си тревоги. Тук те си бяха у дома, а той беше чужденец и тяхната работа беше да решат всяко нещо, което се нуждаеше от решение. На силната дневна светлина, тук и сега нямаше място за призраците и за спомените, който Хал беше открил по-рано в трапезарията. Той се почувства изолиран, безпомощен да стигне до хората и да ги убеди.
	— Аз така или иначе бях тръгнал към Дорсай — започна Хал. — Но така се случи, че първо отидох на Мара, и екзотиците, пред които говорих…
	— Чакай малко — обади се един масивен мъж на петдесет и няколко години с щръкнала нагоре твърда сива коса, единственият тук с ориенталски черти. Хал прерови в паметта си за името, което беше чул, когато Аманда ги запозна. Спомни си, че я бе чул да произнася Ке Гок или К’Гок. — Защо избраха теб да донесеш тяхното послание, наместо да изпратят някой от своите хора?
	— Аз мога да ви кажа това, което те ми казаха — рече Хал. — Аманда може би ви е обяснила, че съм отгледан от трима възпитатели, като единият от тях беше дорсай…
	— Между другото, някой тук познава ли семейство, наречено Насуно? — прекъсна го ясният глас на Аманда. — Би трябвало да притежават имение в Сакаланд.
	Настъпи кратка тишина, а после мъртвешки бледият мъж, чието име въпреки мнемоничните похвати от някогашното обучение на Хал беше изчезнало по някакъв чудат начин от паметта му, замислено заговори.
	— Сакаланд, разбира се, е един от островите в моя район. Зная, Аманда, че ти ме пита за това, когато ми се обади. Само че за времето, с което разполагах, комай не можах да се сетя за подобно семейство. Това не означава, че те не са там — или не са били там преди едно поколение.
	— Едва ли е възможно някой да се представя години наред за дорсай, та било то и на Земята, и да не го разкрият — заяви Ке Гок. — Само че аз все още чакам да чуя защо екзотиците са си мислели, че някой, който е възпитаван от един дорсай, трябва да е особено подходящ да ни говори от тяхно име.
	— Освен това аз бях възпитаван и от един маранец и един хармониец — каза Хал. — Изглежда те имаха усещането, а и фактът, че съм бил отгледан от хора от техните и вашата култури, би могъл да ме направи по-способен да общувам с вас, отколкото би могъл да го направи някой от тях.
	— Все пак е странно — заяви Ке Гок. — Два свята, които са пълни с добре обучени хора, и те да изберат някой от Земята?
	— Освен това те направиха изчисления за мен — поясни Хал, — които като че ли са им подсказали, че в този момент аз мога да се окажа исторически полезен.
	Хал се беше ужасявал, че ще му се наложи да спомене за това, и подбра най-меките думи, за да поднесе тази информация, тъй като се опасяваше от предубеждението на тия практични люде към всичко теоретично и с неопределен срок, каквито бяха изчисленията на екзотиците в областта на онтогенетиката. Само че никой от хората пред него не реагира антагонистично и Ке Гок не каза нищо повече.
	— В какво отношение — запита една слаба, приятна на вид жена, която се казваше Лий и имаше широки, енергични кафяви очи и сиво-черна коса, — са мислели, че ти можеш да бъдеш исторически полезен?
	— Полезен при справянето с настоящата историческа ситуация, и особено със ситуацията, създадена от Другите — отвърна Хал. — Това е същата онази ситуация, от която съм обезпокоен и аз. Точно за нея бих искал да говоря пред вас, след като ви предам посланието на екзотиците…
	— Аз мисля, че ние ще искаме да чуем всичко, което си ни донесъл — посланието от екзотиците и всичко останало, за което искаш да ни говориш — обади се пак Лий, — но някои от нас първо ще имат свои собствени въпроси.
	— Разбира се — съгласи се Хал.
	— В такъв случай дали съм те разбрала правилно? — започна Лий. — Екзотиците се тревожат заради Другите и са те изпратили при нас, защото си мислят, че ти ще можеш по-успешно да ни убедиш да мислим като тях, отколкото би могъл да го направи някой от техните собствени хора?
	Хал си пое дълбоко въздух.
	— По същество — да.
	Лий седна с умислена физиономия на мястото си.
	— Ами ти, Аманда? — рече ди Фачино. — И ти ли си част от този план да ни склонят да мислим като екзотиците?
	— Рурке — каза Аманда, — сам знаеш, че това са празни приказки.
	Той се захили.
	— Само питам.
	— Недей — рече Аманда, — и ни спести времето на всички, дето сме тук.
	Хал огледа поред останалите. По лицата им не можеше да се прочете нищо. Той се реши и се хвърли в дълбокото.
	— Предполагам, че няма смисъл да ви губя времето, като ви разправям нещо, което вече знаете — започна той. — В момента междузвездната ситуация е почти изцяло под контрола на Другите, а към какво се стремят те в крайна сметка също не е тайна. Те искат тотален контрол; и за да го постигнат, ще трябва да се отърват от ония, които никога няма да им сътрудничат — част от хората на Дружествените светове, на практика почти всички екзотици, както и хората от Дорсай. Идеята на екзотиците е, че Другите трябва да бъдат спрени сега, докато все още има време. Те мислят, че от всички, които се противопоставят на Другите, единствените хора, които могат да го сторят, са дорсаите; така че те ме изпратиха тук, за да ви съобщя, че ако решите да го направите, те ще ви дадат всичко, което имат за даване, ще ви подкрепят по всички възможни за тях начини.
	Той спря.
	Лицата около масата го гледаха сякаш очакваха да продължи.
	— Това ли било? — рече Ке Гок. — И как си мислят, че можем да спрем Другите? Не мислят ли, че ако знаехме как, вече щяхме да сме го направили?
	Около масата за момент се възцари мълчание. Хал се почуди дали да заговори, но се отказа.
	— Само една минута — обади се мъртвешки бледият старец. — Не е възможно екзотиците да си въобразяват… това не е ли оная стара идея да тръгнем да се правим на убийци?
	Все едно че в помещението изплющя камшик. Хал видя вкаменените лица в залата.
	— Съжалявам — рече той. — Бях длъжен да ви донеса посланието. Аз им казах, че вие никога няма да го направите.
	Тишината продължи още секунда.
	— И защо да си бил длъжен? — запита Мириам Сонхай.
	— Длъжен бях — търпеливо обясни Хал, — поради факта че предаването на съобщението щеше да ми даде възможност да кажа на всички ви какво аз самият вярвам, че е единственият начин да се справим с Другите.
	Ново кратко мълчание.
	— Може би — подхвърли ди Фачино много кротко, но въпреки това думите се разнесоха из трапезарията, — те не осъзнават как ни оскърбяват.
	— Вероятно не го осъзнават в емоционален смисъл — рече Хал. — Но даже и да го съзнаваха, това не би имало значение. Така или иначе щеше да им се наложи да ви помолят, тъй като те не виждат никакъв друг изход.
	— Това, което той ви казва — обади се Аманда, — е, че екзотиците се чувстват безпомощни, а хора, които се чувстват безпомощни, са готови да изпробват всичко:
	— Аз мисля, че ти би могъл да им съобщиш от наше име — каза бледият мъж, — че могат да ни помолят отново в деня, когато се откажат от принципите си, с които са живели в продължение на триста години. Само че и тогава нашият отговор ще бъде, че ние не се отказваме от нашите принципи.
	Мъжът се огледа наоколо.
	— Какво ще ни остане, ако извършим нещо подобно, за да си спасим главите? Какъв смисъл ще са имали всичките тези векове, когато сме живели честно. Ако сега вземем да вършим работата на убийците, ние не само ще престанем да бъдем дорсай, но това ще означава, че ние никога не сме били дорсай.
	Никой не кимна и не се обади, но по всички лица около масата се четеше единодушно одобрение.
	— Добре — рече Хал. — Ще им го кажа. Сега обаче, след като ви събрах всички тук, мога ли да ви попитам какво възнамерявате да правите по въпроса с Другите, преди те да ви докарат дотам да измрете от глад?
	И той погледна Аманда. Тя обаче просто седеше малко назад от масата и наблюдаваше. Тази, която заговори, беше Мириам Сонхай.
	— Разбира се, че нямаме планове — рече тя. — Но ти очевидно имаш. Кажи ни ги.
	Хал си пое дъх и ги изгледа.
	— Аз също нямам конкретен план — начена той. — Обаче смятам, че разполагам с материал, от който може да се направи план. Това, на което той се основава, на което трябва да се основава, е разбирането на историческата ситуация, която доведе до такъв успех на Другите. В основата си това, в което сега сме въвлечени, е последното действие в една епоха от развитието на човека; и Другите са тук, за да ни застрашат, тъй като те отразяват една тенденция, която съществува в расата като цяло; а ние, вие, дорсаите, екзотиците, истинските поддръжници на вярата от Дружествените светове и някои други, разпръснати по всички останали светове отразяваме противоположната тенденция. Естествените исторически сили в човешкото развитие са онова нещо, което превръща този конфликт в окончателно уреждане на сметките. Ние се сблъскваме не просто с амбициите на Другите, а с един Армагедон…
	Той продължи нататък. Те го слушаха. Острите, промъкващи се през прозорците лъчи караха дългата гладка повърхност на масата да блести като излъскан от вятъра лед и Сивите капитани седяха заслушани в пълно мълчание, сякаш бяха издялани завинаги на местата, където седяха. Хал чуваше своя глас да продължава, изричайки същите неща, които вече бе казвал на екзотиците, както и много от онова, което сигурно бе казал на Аманда през онази първа нощ. Само че от аудиторията не идваше никакъв сигнал, който да му подскаже, че се е добрал до тях. Дълбоко вътре в него нарастваше страхът, че не успява да го стори. Думите му сякаш излизаха от устата му само за да умрат в мълчанието, запокитени срещу умове, които вече са се затворили за тях.
	Хал хвърли бърз поглед към Аманда, надявайки се да получи някакъв сигнал, който да му придаде увереност, но не откри такъв. Тя дори не поклати глава, а нетрепващият й поглед, с който му отговори, не съдържаше никакво послание. Вътре в себе си Хал се отказа. Нямаше никакъв смисъл да продължава да ги държи в плен на своите думи, след като те не чуваха и не преценяваха неговите думи. И в този миг Хал набърже приключи изказването си.
	Известно време никой не се обади. Капитаните леко се размърдаха като хора, на които им се е наложило да стоят неподвижни дълго време. Тук-там се чуха прокашляния. Някои подпряха длани на масата.
	— Хал Мейн — рече най-накрая Мириам Сонхай. — Какъв точно план имаш за самия себе си? Искам да кажа какво ти самият възнамеряваш да правиш сега?
	— Оттук смятам да отида в Последната Енциклопедия — отвърна той. — Това е мястото, където мога да намеря повечето от информацията, която все още ми е необходима за успешно разбиране на ситуацията. Щом се сдобия с цялостна картина, ще мога да ви предложа конкретен план за действие.
	— А междувременно? — иронично запита Ке Гок. — Дали просто не ни молиш да стоим в очакване на твоите нареждания?
	Хал се почувства отчаян. Отново се беше провалил и нищо не можеше да му помогне. Тук нямаше нито магия, нито призраци. Това тук бе действителността; неразбиране от страна на хора, които виждаха Вселената ограничена до онова, което вече им е известно. У него неочаквано изригна гняв и сякаш нещо сложи яката си ръка на рамото му и го тласна напред.
	— Предлагам да стоите в готовност за да получите нареждания от някого — чу той сухия си отговор.
	Това, което чу, го потресе. Гласът беше неговият, думите бяха думи, които той знаеше, ала техният подбор и начинът, по който ги произнесе, дойдоха от нейде дълбоко вътре в него — толкова от дълбоко, колкото призраците, които беше чул да разговарят около масата. Хал усети как у него се раздвижи някаква сила.
	— Ако имам достатъчно късмет да бъда онзи, който пръв се добере до върха на ситуацията — продължи той със същия нетърпящ възражения глас, — тези нареждания наистина може да дойдат от мен.
	— Без да се обиждаш, Хал Мейн — рече ди Фачино, — но може ли да те попитам на колко си години?
	— Двадесет и една стандартни — каза Хал.
	— Не ти ли се струва, дори на теб — продължи ди Фачино, — че е твърде много да искаш от хора като нас, които познаваме отговорността в по-голям мащаб от време, два или три пъти по-продължително от твоя живот, да приемем теб и онова, което ни предлагаш, изцяло на доверие? И не само толкоз, а и да трябва да мобилизираме цяла планета хора в съответствие с това на едно голо доверие? Ти идваш при нас тук без каквито и да било препоръки освен високия си рейтинг според някаква екзотична теория, като този свят не е един от Екзотиките.
	— В тази материя препоръките — отвърна Хал все още сухо, — не означават нищо и никога няма да означават нищо. Ако аз намеря отговорите, които търся, моите препоръки ще станат очевидни за вас, както и за всеки друг. Ако не успея, тогава или някой друг ще трябва да намери отговорите, или никой не ще ги открие. И в двата случая няма да има никакво значение какви препоръки имам. Екзотиците знаят това.
	— Така ли? — запита ди Фачино. — Това ли ти казаха?
	— Това те ми показаха — заяви Хал. Странното му усещане за вътрешна мощ го водеше неудържимо напред. Все едно някой друг им говореше чрез него и разгорелият се вътре в Хал гняв сега отстъпи място на твърдото като диамант усещане за логика. — Изпратиха ме тук с тяхното послание, за което не таяха особени надежди, че ще се съгласите и то при условие, че аз ще получа възможност да ви изложа как аз виждам нещата, без те по никакъв начин да бъдат съгласни с моите виждания. Ако се окаже, че вие сте ме приели, в крайна сметка те също няма да имат друг избор, освен да ме приемат. Ако не ме приемете, те не поемат отговорност за това, което аз ще ви кажа от свое собствено име.
	— Само че, — рече Ке Гок, — ние не те приехме.
	— Ако искате да се справите със ситуацията, ще ви се наложи да приемете някого — заяви Хал. — Нали точно вие преди минути казахте, че ако сте знаели как, досега сте щели да спрете Другите. Простият факт е, че не знаете как. Аз знам — може би. И няма никакво време да изчакваме други решения. Толкова е късно, че дори да успеем да сплотим всички сили срещу Другите, тези сили може да се окажат недостатъчни. Вие и екзотиците сте в един и същи лагер, независимо дали ви харесва, или не. Ако не погледнете тази истина в очите, вие и те ще погинете поотделно, така както и вие, и те сте на път да погинете сега. Само че за разлика от екзотиците, вие дорсаите, сте хора на действието. Когато необходимостта от действие назрее, вие не можете да си затворите очите за тази необходимост. Ето защо, единствената надежда за вас и за тях е да се появи някой, който може да поведе и тях и вас — а няма никой друг, освен мен.
	— Засега — каза мъртвешки бледият мъж, — необходимостта да приемем някого все още не е доказана.
	— Доказана е и още как — Хал впери взор право в почти черните зеници на другия човек. — Дорсаите вече са започнали да гладуват. Бавно…, но това е само началото. И всички вие знаете, че този глад се предизвиква преднамерено от Другите, които освен това причиняват и други неща на други хора. Ясно е, че това не е проблем, който може да стои ограничен единствено между вас и Другите. Тук имаме една част от човечеството, разширила се на много светове, която е против друга част. Вие нямате нужда от мен, за да го видите. Това можете да го забележите и сами.
	— Само че — меко каза Лий, — няма никаква гаранция, че това ще се разрази в Армагедон с всичко, което това ще последва за нашите хора, които все пак са бойци.
	— Щом смятате, че няма да се наложи, погледнете го от друга страна — предложи Хал. — Тази ситуация се развива вече над тридесет години. С развитието си тя нараства експоненциално — както по броя на въвлечените в нея хора, така и като сложност. Как може да свърши другояче, освен с един Армагедон? Освен ако вие — екзотиците и хората, които са като вас, не склоните да зарежете всичко, в което сте вярвали, за да угодите на Другите. Защото, това ще е единственото нещо, на което в крайна сметка Другите ще се съгласят.
	— Откъде си толкова сигурен в това? — запита Лий. — Защо Другите да не спрат, преди да са стигнали толкова далеч?
	— Защото ако го направят, само след едно поколение сами ще се окажат изтрити от лицето на земята. И те го знаят — продължи Хал. — Те са яхнали един тигър и няма да посмеят да слязат от него. Те са прекалено малко. Единственият начин да направят живота си безопасен за всеки от тях като отделен индивид е да направят световете, забележете, аз казвам „световете“, всички светове — безопасни за всички тях взети заедно. Това означава да се смени изцяло лицето на човешкото общество. Това означава Другите да бъдат господари, а останалото човечество — техни подчинени. Другите разбират това. Заради всичко, което обичате, вие също ще се наложи да го разберете.
	В трапезарията се възцари дълго мълчание. Хал седеше и чакаше все още по странен начин обзет от онази яснота и ожесточеност на мисълта, която го беше връхлетяла.
	— Това все пак си е само твоя теория. Тази идея за исторически сблъсък между двете половини на човешката раса — тежко каза Мириам Сонхай. — Как очакваш да се доверим на нещо като това, което никой по-рано не е предлагал?
	— Проверете го сами — отговори Хал. — Не са нужни изчисленията на екзотиците, за да се види откога и как са тръгнали Другите, как са прогресирали и накъде трябва да са се насочили. Вие по-добре от мен знаете как намаляват кредитите и другите резерви на вашето общество. Идва време, когато Другите ще притежават душите на всички хора извън вашия свят, които биха могли да ви наемат. Какво ще стане тогава с дорсаите? Какво ще правите вие?
	— Само че тази идея, че те са историческа сила и че всички зарове са фалшифицирани в тяхна полза и срещу нас — заяви, поклащайки глава, бледият старец, — означава да зарежем здравия разум единствено заради някаква фантазия.
	— А ще наречете ли фантазия това, което вече се случи на всички светове освен на Старата Земя? Там не се е случило още само защото Другите първо трябва да установят контрол над всички останали светове — отвърна Хал. — Специалитетът на Другите е да нападат там, където няма противодействие. В момента срещу тях не съществува защита. Как иначе биха могли да се развият така взривоподобно, за да стигнат до положението на междузвездна сила само за трийсет стандартни години?
	Той млъкна и преднамерено изгледа поред всички лица около масата. В очите на Аманда имаше някакъв странен блясък, почти триумфираща светлина.
	— Нито една от сегашните култури няма естествена защита срещу тяхната харизматичност — продължи Хал, — и срещу начина, по който са изградили своята организация. Ако в този момент някак си заведете дело срещу всички Други в някой междупланетен съд, готов съм да се обзаложа, че няма да успеете да откриете нито едно законово основание, за да осъдите дори един от тях. В повечето случаи на Другите дори не им се налага да намекнат какво биха искали да се направи. Те привързват към себе си хората с точно такива характери, каквито им трябват, поставят всеки един от тях точно в онова конкретно положение, за което той е най-подходящ, и всеки един върши точно онова, което Другите желаят, по своя собствена инициатива.


>	Двадесет и седма глава

	Най-накрая Хал престана да говори и зачака някаква реакция. Този път обаче мълчанието на неговите слушатели се проточи. Сега те гледаха плота на масата отпред, стената или прозореца срещу тях и всъщност във всяка друга посока, само не към него или един към друг.
	— Това е всичко, което имах да ви кажа — заяви той окончателно.
	Сега очите им се насочиха към него. Мириам Сонхай въздъхна.
	— Тая картина, дето ни я нарисува току-що, не е приятна за гледане — каза тя. — Смятам, че ще ми трябва известно време да я премисля.
	Около масата замърмориха в знак на съгласие. Смъртно бледият мъж обаче стана на крака.
	— Аз нямам нужда да я премислям — заяви той, като гледаше право в Хал. — Ти отговори на всички въпроси, които бих задал. Убеди ме. Само че единственият отговор, с който разполагаш, не е за мен.
	И той огледа за момент масата.
	— Вие ме познавате — продължи старецът. — За моите хора аз ще направя всичко, което е нужно. Само че Дорсай, такъв какъвто е сега, е това, заради което съм живял и заради което съм се борил цял живот. Не мога да се променя сега. Не искам да взема никакво участие в това да накараме Дорсай и неговите хора да се променят. Вие останалите можете да изминете този нов път, за който току-що чухме всичко, само че ще го направите без мен.
	Той се обърна и тръгна към вратата. Двама мъже и една жена също бутнаха столовете си назад и станаха. Ке Гок понечи да стане, но сетне отново тежко седна. На вратата бледият човек спря и се извърна за момент.
	— Съжалявам — каза той на Хал.
	Сетне изчезна и другите трима го последваха.
	— Доколкото разбирам — каза Хал в настъпилото мълчание, — повечето от вас искат също като Мириам Сонхай да размислят на това, което казах. Ако някой от вас пожелае да разговаря допълнително с мен, аз мога да изчакам на Дорсай още една седмица. После, както ви казах, ще замина за Последната Енциклопедия.
	— Той ще остане във Фал Морган — каза Аманда.
	Срещата приключи.
	Хал мислеше, че сега ще се отправи към Фал Морган, но вместо това намери всекидневната наполовина пълна с петнайсетина от Сивите капитани, които искаха още да разговарят за начина, по който той виждаше ситуацията. Изненадващо, но Ке Гок също беше сред тях.
	От онова, което те му съобщиха, Хал научи, че те самите вярваха в идеята, че историческата ситуация е такава, каквато я беше обрисувал Хал. Не непременно, че го е казал той или в плана, който евентуално щеше да разработи, за да се справят с нея. Той откри, че след неувереността и тайните на екзотиците бе истинско удоволствие за ума да обсъжда нещата с дорсаите. Това бяха хора, привикнали да разделят проблемите на части и да се справят с тях, част по част или пък наведнъж; и явно те го приеха като човек, който работи по същия начин.
	Същевременно Хал се чувстваше неспокоен, съзнавайки, че говорейки неофициално с тях в голямата всекидневна, сега има една разлика. В трапезарията за известно време той беше почувствал, че носи на раменете си плащ, изтъкан от такава сигурност, че дори не му беше нужно да мисли за използваните думи. Те просто му идваха на езика поради очевидността на онова, което хората желаеха да разберат. Сега във всекидневната, пред една аудитория, която вече беше наполовина убедена, онази блестяща като диамант яснота и убеденост отново беше изчезнала. Собствената му обичайна способност за изказ все още беше предостатъчна за случая, обаче разликата от онова, от което за кратко беше черпил с пълни шепи в трапезарията, беше разтърсваща. Той си обеща веднага, щом намери време да проучи паметта си и да открие какво беше онова, което толкова го бе променило тогава.
	В крайна сметка пет часа по-късно двамата с Аманда яздеха обратно в ранната вечер към Фал Морган.
	— Какви бяха тези основателни причини, за които според Рурке ди Фачино си намекнала? — запита я той, когато заедно с конете си се скриха от Греймхаус.
	— Казах им, че съм убедена, че ти имаш много по-силни връзки с Дорсай, отколкото може да изглежда при тази ситуация.
	Няколко секунди Хал размишлява над този отговор, докато конете им вървяха един до друг.
	— И какво казваше на ония, които са те питали какви са тези връзки?
	— Казвах им, че имам усещането, че тези връзки съществуват — както яздеше, тя обърна глава към него и го погледна право в очите. — Казвах им, че могат да приемат думите ми на доверие и да пристигнат или пък ако се усъмнят да не дойдат.
	— Но повечето са дошли… — той се вторачи в нея. — Много съм ти задължен. Само че бих искал да зная повече за това твое усещане, доколкото то се отнася за мен. Можеш ли да ми разкажеш за него?
	Аманда отново погледна встрани, нейде над ушите на своя кон.
	— Мога — рече. — Само че в този случай не мисля, че ще го направя.
	Двамата яздиха мълчаливо още няколко секунди.
	— Разбира се — каза Хал. — Прости ми.
	Тя дръпна юздите и спря коня си толкова рязко, че той отметна глава от натиска на юздата. Хал също спря и като обърна, видя, че очите й хвърлят мълнии.
	— Защо ме питаш? — рече тя. — Сам знаеш какво ти се случи в Греймхаус!
	За секунда той я изгледа изпитателно.
	— Да — потвърди най-накрая. — Зная. Само че ти откъде знаеш?
	— Аз те намерих там — отговори тя, — и знаех, че нещо подобно ще се случи.
	— Защо? — запита Хал. — Защо трябва да очакваш да ми се случи нещо в Греймхаус?
	— Заради това, което видях у теб при първата ти вечер тук — гласът й беше предизвикателен. — Май не си спомняш, нали? Помниш ли поне, че ми каза, че си усещал някаква идентичност с Донал, — защото неговото семейство и преподавателите му в Академията винаги са го смятали за толкова странно момче?
	Ехото от собствените му думи прозвуча в паметта му.
	— Мисля, че да — каза той.
	— И откъде знаеше това за него?
	— Вероятно от Малачи — отвърна Хал. — Малачи трябва да ми е разправял. Ти самата каза, че той вероятно е взимал участие в договорите, които Греймови са сключвали.
	— Малачи Насуно — заяви тя, — никога не би научил подобно нещо. Греймови никога не говореха един за друг пред хората извън семейството. Те не говореха един за друг дори пред Морганови. И никой преподавател в Академията не би обсъждал някой студент с когото и да било, освен с друг преподавател или с родителите на студента.
	Хал седеше на коня си и мълчеше. Нямаше какво да каже.
	— Е! — рече настоятелно тя най-накрая. — Какво те е карало да мислиш, че Донал е изолиран? Откъде ти хрумна идеята, че неговите преподаватели са говорели за него като за странно момче? Да не би да се каниш да ми обясниш, че си си го измислил?
	Хал все още не намираше у себе си никакъв отговор. Аманда отново подкара коня си. Той автоматично смуши своя, за да я последва, и двамата отново продължиха един до друг.
	След малко Хал заговори — не толкова на нея, колкото на целия свят, като междувременно бе вперил поглед в пътя, по който двамата яздеха заедно.
	— Не — заяви спокойно Хал, — може да е всичко друго, обаче не съм си го измислил.
	Двамата продължиха нататък. Умът на Хал изведнъж така се изпълни с мисли, че направо го заслепи, а Аманда не прекъсна тези мисли. Когато стигнаха до вратата на конюшнята във Фал Морган и слязоха от конете, тя пое юздите от неговата длан.
	— Аз ще се погрижа за конете — каза Аманда. — Иди и попремисли за малко нещата насаме.
	Хал влезе в къщата. Но вместо да продължи по коридора към усамотението на своята спалня, усети, че свърва към всекидневната. Когато влезе там, осветлението се включи автоматично и ярката светлина блъсна по нервите му. Хал махна с ръка пред най-близкия сензор и изключи лампите. Всекидневната остана в полумрак, осветявана единствено от коридора към кухнята, откъдето беше дошъл. Тъмнината му действаше успокояващо. Хал влезе във всекидневната и се отпусна в едно кресло пред незапаленото огнище, загледан, без да вижда нищо, в подпалките и дървата, които чакаха вътре.
	В него кипеше странна смес от чувства. Едната част от нея идваше от усещането за голямо облекчение и триумф, обаче другата се състоеше от такава черна тъга, каквато никога досега не бе изпитвал. Отново беше почувствал колко е откъснат от всички останали. Не го напускаше споменът за това как мъртвешки бледият мъж се беше извърнал на прага, за да му каже, че съжалява. Хал нямаше къде да избяга от разбирането за всичко, което този човек трябваше да изгуби. Всъщност той разбираше какво щяха да изгубят всички тия хора, ако го последват в борбата му срещу Другите. Само че те щяха да изгубят дори още повече, ако не се присъединяха към него. Тъй или иначе с него те щяха да изгубят много; и Хал не можеше да се скрие от факта, че нямаше никакъв начин да смекчи това, което се задаваше, само за да ги предпази от болката им.
	Нейде в дълбините на своето съзнание той долови как се отвори и затвори кухненската врата, а после звука от стъпките на Аманда премина по коридора към всекидневната, влезе вътре и изведнъж спря.
	— Хал? — от нейния променен, неуверен глас косъмчетата по врата му настръхнаха. — Това ти ли си… Хал?
	Преди да осъзнае, че е помръднал, той се изправи, извърна се встрани и застана пред Аманда там, където тя бе опряла гръб на стената току до вратата.
	Хал се извисяваше над нея. Никога преди това не бе усещал така своя ръст по отношение на нейния; стори му се, че тъй, както се беше прислонила до стената, тя се бе свила и е станала по-дребна. Само че не можеше да види нищо, което би могло да я ужаси. Бяха сами. Лицата им се гледаха в полумрака от няколко инча разстояние и сърцето му се сви, щом видя колко е уплашена.
	Той нежно улови раменете й и с потрес откри колко малки изглеждат костите и мускулите им обхванати и заключени по тоя начин в собствените му големи длани. Като не преставаше да я държи, той нежно плъзна длани по раменете й, отстъпи настрани и зад нея, като я подбутна от стената към едно от креслата срещу незапаленото огнище.
	— _Не!_ — рече Аманда, притваряйки очи, докато се пресегна към креслото, отдръпна се от него и седна. Хал се отпусна в едно полуобърнато към нея кресло и се взря. Очите му, вече привикнали към полумрака, забелязаха колко е бледо нейното лице.
	— Всичко е наред… — прошепна тя след доста време с останал без дъх глас. После отвори очи и продължи малко сковано: — Беше само за момент. Мислех си, че е естествено да отидеш да поразмишляваш в твоята стая. В последните години той отслабна, но косата му остана черна, също като твоята. Той… понякога забравяше да запали огъня и имаше навик да седи така, леко превит напред. Беше просто шок, нищо повече.
	Хал я изгледа.
	— Йън — рече той. — Имаш предвид… Йън.
	И от всичките му чувства към нея избликна внезапно разбиране.
	— Ти си го обичала — Хал не можеше да откъсне очи от лицето й дори с най-голямо усилие на волята. — На неговата възраст?
	— На всяка възраст — каза тя. — Всички жени обичаха Йън.
	Някакъв тъп нож започна бавно да реже и кълца вътрешностите му. Онуй ответно чувство към него самия, което Хал вярваше, че беше доловил у Аманда, всичко, което си бе въобразил, че е разбрал — те бяха погрешни до едно. Бил е само сурогат на един мъртъв от години мъж — мъж, който е бил достатъчно стар, дори да й бъде прадядо.
	— Когато той умря, аз бях на шестнайсет — поясни тя.
	… и тогава Хал разбра. Да обича и да не бъде в състояние да притежава тази обич, докато е израствала, трябва да е било достатъчно тежко. А да обича и наблюдава как той умира, ще да е било непоносимо. Ужасният пожар от собствената му загуба вътре в него беше потушен от прилива на обич към нея и от неистовото желание да я утеши. Той протегна ръка към нея и понечи да се изправи.
	— Не — бърже рече тя. — _Не! Не!_
	Хал отпусна ръка и болката се върна. Разбира се, че тя не би желала да бъде докосвана от него — особено сега. Би трябвало да се сети.
	Няколко минути седяха мълчаливо, като Хал не гледаше към нея. После той стана почти механично и запали огъня. Щом топлината и светлината от малките червени пламъчета, които се раздвижиха и умножиха между цепениците, набраха сила и промениха въздуха в стаята, Хал се осмели да я погледне пак. Забеляза, че лицето й е взело да си възвръща цвета, ала в чертите й все още личеше някаква вдървеност от остатъчното действие на шока. Тя седеше, положила ръце върху подлакътниците на креслото, опънала гръбнак по облегалката му.
	— Добре се справи днес — каза Аманда.
	— По-добре, отколкото се надявах — отвърна той.
	— Не просто по-добре. Ти се справи много, много добре — настоя тя. — Нали ти казах, че ако привлечеш над седемдесет процента от тях, това ще е победа. Ти загуби само четирима от тридесет и един човека, а дори и тях всъщност не си ги загубил. Ти просто ги убеди прекалено добре и те си тръгнаха точно затова.
	— Предполагам — рече Хал. За секунда част от предишното му усещане за облекчение и триумф се върнаха. — Само че отначало бях започнал да ги губя. А после Рурке ди Фачино ми зададе онзи въпрос, който сякаш дръпна спусъка на туй, което исках да им кажа. Ти забеляза ли?
	— Забелязах — каза Аманда.
	Късият й отговор не го насърчи да се разприказва за взрива от компетентност, който го беше връхлетял така внезапно по време на срещата. Хал се извърна да разръчка огъня, а когато отново погледна към Аманда, тя се беше изправила на крака.
	— По-добре да приготвя нещо да хапнем — каза тя, а когато той понечи да стане, тя го отпрати: — Не. Ти стой тук. Аз ще донеса храната.
	Бърже прекоси всекидневната, отиде до масата с напитките, наля в чаша малко от тъмното уиски и му го занесе.
	— Стой си така и се отпусни — рече. — Всичко е както трябва. Ще звънна в Омалу и ще видя дали има някой кораб, който да може да те откара на Последната Енциклопедия.
	Той се усмихна, пое чашата и отпи малко. Аманда му се усмихна в отговор, обърна се и излезе от всекидневната. Хал остави чашата на масата до себе си.
	Сега нямаше никакво желание да пие. Тя обаче щеше да забележи, ако той не изпиеше поне мъничко. Насили се малко по малко да преглътне част от течността и почти беше успял, когато Аманда се върна с две покрити чинии върху един поднос, който постави на масичката между неговото кресло и креслото, на което тя самата беше седяла преди това. Подносът се раздели и стана на два подноса. Тя му подаде единия, на който лежаха приборите и една от покритите чинии.
	— Благодаря — каза Хал и махна похлупака. — Добре мирише.
	— Има един въпрос, по който ще се наложи да помислиш, — каза тя, като също махна похлупака от своята чиния. — Обадих се в космопорта в Омалу. Има един кораб, който заминава за Фрайланд, откъдето можеш да се прехвърлиш на един друг за Земята. Корабът потегля утре по пладне. Ако не го хванеш, следващият може да се окаже след три седмици или дори повече. В космодрума не са сигурни. Във всеки случай ще минат поне три седмици. Още ли искаш да дадеш на хората една седмица?
	— Ще помисля — отговори Хал, като сложи вилицата си на масата. Аманда го погледна с лице, на което той разчете единствено загрижеността на домакинята към госта. — Права си. Вероятно ще е по-добре да хвана утрешния полет.
	— Много лошо — каза тя. — Ако можеше да останеш още седмица, някои от хората, с които се запозна вчера, щяха да имат възможност пак да говорят с тебе. Едно време човек можеше да си намери транспорт от Омалу за който и да било от останалите тринайсет свята едва ли не за другата сутрин. Днес обаче вече не е така.
	— Както казваш, много лошо — потвърди Хал. — Но ще е по-добре да хвана кораба, за който зная кога потегля.
	— Да. Вероятно си прав — Аманда сведе поглед към чинията си и усърдно започна да яде. — Естествено, надявам се имаш достатъчно междузвездни кредити за пътуването?
	— О, да — отговори той, гледайки към челото й. — С това нямам проблеми.
	Нахраниха се. Въпреки подновилото се усещане за празнота отвътре, апетитът му не го изостави, а сънотворното въздействие на солидната порция храна след напрежението през деня приглуши емоциите му и го накара да осъзнае колко е изморен. Двамата поговориха за плановете за утрешния ден.
	— Мисля, че някои от хората, който бяха тук днес, може да пожелаят да поговорят с теб за последно — каза Аманда. — Ще позвъня тук-там да разбера. Ако не възразяваш, бихме могли да отидем на космодрума по-рано и да разговаряме в тамошния ресторант.
	— Разбира се, че не възразявам — отговори той. — Само че може би е редно аз да им позвъня?
	— Не — възпротиви се тя. — Иди да поспиш. С тия работи, които имам да върша, ще бъда на крак още няколко часа.
	— Добре — съгласи се Хал. — Благодаря ти.
	— За нищо.
	Малко след това Хал си легна и от мрака в стаята най-накрая избяга в пещерата на съня.
	Спа тежко. Събуди го Аманда, която му се обади по вътрешната телефонна инсталация, и той надигна глава от възглавницата, за да види лицето й на екрана.
	— Закуска след двадесет минути — съобщи тя. — По-добре да тръгваме.
	— Добре — измърмори той полубуден.
	Когато Хал влезе в кухнята и седна на масата, тя беше огряна от първата светлина на утрото. Гъстата супа и къшеите кафяв хляб вече го очакваха. Аманда седна на масата заедно с него.
	— Как искаш да пътуваш до Омалу? — попита тя. Хал преглътна един залък.
	— Има ли избор?
	— Има два начина — обясни Аманда. — Ако някой от окръга отива днес в Омалу, можем да се качим на стоп; или ако никой няма да пътува, което е по-вероятно, можем да ти поръчаме транспорт от Омалу. И в двата случая ще трябва да си платиш превоза на човека, с когото ще пътуваме. Аз няма да плащам. Разбира се, аз мога да те закарам. Заради работата, която върша, аз разполагам със собствена совалка.
	Хал намръщи вежди. Това, което му беше казала току-що, някак висеше във въздуха.
	— В който случай няма да ми се наложи да плащам — каза бавно той. — Само че Дорсай може да използва всички междузвездни кредити, които би могъл да получи от мен, нали така?
	— Така е — отвърна Аманда. — Стига да можеш да си го позволиш.
	— Разбира се — каза Хал. — Само ми кажи колко би трябвало да ти платя за пътуването.
	— Ще го пресметнем според изразходваното гориво — и тя стана на крака. — Сега ще отида да извадя совалката. Ти си довърши яденето и събери всичко, което трябва да вземеш със себе си. После ела долу и ще ме намериш оттатък конюшнята.
	Нямаше за събиране нищо, което да му трябва особено, освен ония вещи, които беше донесъл при пристигането си. Важното, което отнасяше от Дорсай и особено от Фал Морган и Форали, беше нематериално и бе вътре в него. Двамата излетяха в същото почти безоблачно небе, което красеше целия му престой тук.
	… час по-късно се спуснаха през плътната облачна покривка над Омалу.
	От облаците валеше дъжд — не силно, но равномерно. Кацнаха на пистата за планетни полети, която беше разположена от едната страна на терминала, а на противоположната страна се намираше пистата за космическите кораби. После хукнаха заедно под дъжда към страничната врата на сградата.
	Когато влязоха в ресторанта на втория етаж, екранът със списъка на резервациите показваше, че Сивите капитани са в Четвъртото сепаре. Аманда поведе Хал през откритата централна площ за хранене към отделните помещения зад нея. Четвъртото сепаре се оказа помещение, което беше достатъчно просторно да побере ония близо четиридесет човека, които вече седяха зад квадратните зелени маси. Трите стени на заличката бяха от боядисани в бяло бетонни стени, докато четвъртата представляваше огромен прозорец, през който се виждаше пороят, леещ се над планетната писта. По доста от масите имаше разпръснати тежки бели чаши за кафе.
	— Имаш почти два часа — каза Аманда. — Ела. Дошли са поне една дузина души, с които още не си се срещал.
	И тя го поведе напред, за да го представи. Излезе, че двама от четиримата, които предишния ден си бяха излезли от Греймхаус, жената и единият от мъжете се бяха върнала, а заедно с тях бяха пристигнали и Сиви капитани, които или не бяха поканени, или не бяха имали възможност да присъстват на първата среща. След като Аманда представи Хал, той седна на един поотдалечен от масите стол с лице към полукръга от хора и започна да отговаря на въпросите. След малко повече от час обаче той поиска да прекъснат.
	— Не мисля, че така бележим особен прогрес — им каза Хал. — В основата си нещата, за които ме питате, изискват конкретни отговори. А точно това няма смисъл да правя, просто защото аз самият все още не съм стигнал до тях. Както вече ви казах няколко пъти, аз нямам конкретен план. Точно затова отивам да го разработя на Последната Енциклопедия. Всичко, което мога сега да направя за вас, вече съм го направил. Аз мога да ви посоча какво е положението и да ви оставя да се ориентирате в него сами, докато не се сдобия с повече информация.
	— Не целя да те обидя, Хал Мейн — каза Рурке ди Фачино. Той седеше в центъра на полукръга и изглеждаше дребничък и наконтен, а голямата подплатена яка на пътешественическото му яке беше широко разтворена заради топлината в помещението. — Ти обаче събуди между нас един демон и сега изглежда отказваш да ни подадеш ръка, за да го повалим.
	За момент на Хал му се стори, че онази увереност, която го беше обзела в трапезарията, се размърда и заплаши отново да го овладее. После тя отстъпи и Хал запази сигурния си контрол върху своето търпение.
	— Ще повторя какво вече казах — заяви той. — Аз само ви показах ситуацията такава, каквато е; и това беше нещо, което всъщност вие вече знаехте. Всички вие ясно дадохте да се разбере, че не ми обещавате нищо повече от това да обмислите казаното от мен. От моя страна аз също не мога да ви обещая повече от онова, което вече ви обещах.
	— Поне ни дай — обади се Ке Гок, — някаква идея какво да очакваме, някаква идея за посоката, в която си тръгнал. Дай ни нещо, за което да можем да се заловим.
	— Добре — съгласи се Хал. — Тогава нека го формулирам така. Ще бъдете ли всички вие готови да тръгнете срещу Другите, ако ви се предложи възможност да го направите под формата на обикновени военни действия?
	Последва общ хор на съгласие.
	— Добре тогава — уморено каза Хал. — Доколкото мога сега да кажа нещо по този въпрос, точно това ще се опитам да ви предложа. В това е силата ви и е съвсем разумно да работим с нея.
	— В този момент — рече Аманда, като се изправи на крака, — аз смятам да отведа Хал Мейн. Той трябва да отиде право на кораба си. Ония от вас, които искат да му кажат сбогом, нека му го кажат сега.
	За изненада на Хал всички се стълпиха около него. Чак когато най-накрая Аманда го измъкна от тълпата и заслизаха по старомодното стълбище към първия етаж, той се сети да погледне часовника си.
	— Имахме още десет минути — отбеляза той.
	— Исках да поговоря с теб насаме — заяви Аманда. — Мини оттук.
	На долната площадка на стълбището тя го поведе към една малка чакалня, в отсрещната стена на която имаше врата. Аманда тръгна към вратата, отвори я и двама излязоха на пистата за космически кораби.
	Вратата зад тях се затвори, засмукана от разликата във въздушното налягане над пистата и в терминала. Сега, когато излитането беше наближило, бяха включили контрола над времето. Облачната покривка беше плътна, но под въздействието на контрола на времето облаците над главите им се бяха огънали нагоре като купол и сивите плющящи завеси на дъжда обгръщаха трите открити страни на пистата. Тук отвън въздухът изглеждаше влажен и тежък, с онова особено затишие, което се получаваше при изкуствено поддържана атмосфера. Увеличеното налягане и затишието взети заедно създаваха впечатлението, че двамата са попаднали в някакъв мехур извън обикновеното време и пространство. На осемдесетина метра от тях на пистата лежеше по цялата си дължина космическият кораб от Фрайланд — огромен и блестящ като огледало. На полираната му обшивка се виждаха отраженията на терминала, облаците и дъжда наоколо, а от пълния с товари трюм излизаха последните валма обеззаразяващ газ.
	Аманда се обърна и тръгна на изток покрай лишената от прозорци фасада на терминала, чиято долна част беше накъсана единствено от също така лишените от остъкляване самозатварящи се врати, както вратата, през която бяха излезли на пистата. Хал я настигна и закрачи до нея.
	— Сигурно съзнаваш — започна тя, — че си бил тук само осем дни.
	Тя вървеше, вперила очи в завесата от дъжд в края на пистата, намираща се на двеста метра пред тях.
	— Да — отговори той. — Не беше дълго.
	— Не е лесно да започнеш да разбираш някой друг за осем дни — или, ако е там въпросът, за осем седмици или за осем месеца — продължи Аманда. За миг тя погледна косо към него, а сетне отново насочи вниманието си към дъжда в края на пистата. — Ако двама души идват от различни култури, те могат да използват едни и същи думи, а да имат предвид две различни неща; и ако техните съображения да правят това, което правят, останат неразбрани, тогава единият от тях може, без да е възнамерявал, напълно да подведе другия.
	— Да — съгласи се Хал. — Зная.
	— Аз знам, че ти си бил отгледан от дорсай — рече тя. — Само че това не е същото като да бъдеш роден тук. А дори и да си роден тук, пак можеш да сбъркаш с някой човек от друго домакинство. Ти не познаваш, и за осем дни не би могъл да опознаеш Морганови. Или Амандите. Или мен.
	— Всичко е наред — каза Хал. — Мисля, че знам какво се опитваш да ми кажеш. Разбирам. Аз просто изглеждам като Йън.
	Аманда спря, обърна се и го зяпна. По принуда той също спря и двамата застанаха лице срещу лице.
	— Йън? — запита тя.
	— Нали това открих снощи? — запита Хал. — Че на стари години той е изглеждал като мен; а ти си го обичала.
	— Ох! — рече тя и извърна очи от него към дъжда. — Само не и това!
	— И това? — той се ококори към нея.
	— Разбира се, че обичах Йън — каза Аманда. — Нямаше как да не го обичам. Само че след като той умря, аз пораснах.
	Тя млъкна рязко. Сетне подхвана отново.
	— Опитах се да ти помогна да разбереш. Не ме ли слушаше, когато ти разправях за първата и за втората Аманда? Не можа ли да чуеш какво ти казвах?
	— Не — отвърна Хал, — като ме питаш сега, си давам сметка, че не съм те чул. Не съм схванал, че се опитваш да ми кажеш нещо.
	От гърлото й излезе слаб, рязък звук и няколко секунди тя продължи да крачи към дъжда, без да каже нищо. Хал мълчаливо вървеше до нея.
	— Съжалявам — рече по-меко Аманда след малко. — Грешката е моя. Аз бях тази, която се опитваше да обясни. Ако не си ме разбрал, отговорността за това е моя. Разказах ти за другите две Аманди, като се надявах, че ще разбереш за мен.
	— Какво е трябвало да разбера? — запита той.
	— Какво представлявам аз — какво представляваме и трите. Първата Аманда е имала трима съпрузи, но всъщност даже ако включим и Джими, първия й син, който е бил специален случай, онова, за което е живяла, са били нейното семейство и народът като цяло. Тя е била един галопиращ защитник — Аманда въздъхна дълбоко, не преставайки да върви напред, с очи, втренчени в дъждовната завеса в края на пистата. — Втората Аманда е била наясно със себе си. Точно затова не е поискала да се омъжи за Кенси или Йън — особено за Йън, когато е обичала най-много. Отказала се е и от двамата, защото е знаела, че рано или късно ще дойде време да избира между онзи, когото е избрала и своите задължения към всички останали; а пък тя е знаела, че щом този момент настъпи, ще избере всички останали, а не мъжа си.
	Тя направи още няколко крачки.
	— И аз също съм една Аманда — рече. — Така че възнамерявам да бъда също тъй мъдра като втората Аманда и да спестя сърдечните страдания на себе си и на другите.
	Двамата продължиха нататък.
	— Разбирам — обади се най-накрая Хал.
	— Радвам се, че разбираш — каза Аманда, без да го погледне.
	— Ами-и… — рече след малко Хал. Усещаше се вдървен и всичко наоколо под купола, създаден около тях от контрола на времето, му се виждаше изкуствено и нереално. Погледна към космическия кораб. — Може би трябва да се качвам на борда.
	Аманда спря и той спря заедно с нея. Тя се обърна към него и му подаде ръка. Хал се поколеба за част от секундата, а сетне я пое.
	— Ще се върна — й каза той.
	— Пази се — рече Аманда. Ръцете им все още бяха здраво стиснати. — На Другите няма да им е по вкуса онова, което правиш. Най-лесният начин да го спрат е да спрат теб.
	— Свикнал съм с това — Хал стоеше и гледаше в очите й. — Бягам им повече от пет стандартни години, помниш ли?
	Той й се усмихна. Аманда му се усмихна в отговор и двамата с усилие си пуснаха ръцете.
	— Ще се върна — повтори Хал.
	— О, върни се! — просълзи се Аманда. — Върни се жив и здрав!
	— Ще го направя.
	Той се обърна и се затича към кораба. Когато стигна до върха на стълбичката към пистата и поспря, за да подаде своите документи и пасавана на корабния офицер, току зад въздушния шлюз, Хал погледна назад и я видя, много мъничка от разстоянието, да продължава да стои малко оттатък източния край на сградата на терминала и да гледа към него, а далеч зад нея завесата на дъжда не спираше да пада.


>	Двадесет и осма глава

	— Кажете им, — рече Хал, — че нямам пропуск. Но ги помолете да се свържат с Аджийла и да й кажат името ми, то е Хал Мейн.
	Той стоеше в дебаркационния салон на космическия кораб, който го беше докарал от Фрайланд до Земята и който сега се стоеше на десет километра разстояние от Последната Енциклопедия. Хал говореше на дебаркационния офицер — слаб сивокос мъж; и сега, след като повечето от сто петдесет и тримата други пасажери бяха заминали за повърхността на Земята, двамата бяха останали сами в салона.
	В отдалечените краища на дългия салон светлините вече се бяха приглушили автоматично до равнището на аварийната осветеност, а във въздуха се усещаше хлад, тъй като заради ония няколко минути, през които салонът щеше да остане все още отворен, не беше икономично нагревателните елементи да наваксат спада в температурата на помещението, предизвикан от внезапното изчезване на голямата тълпа от топли тела, която дружно и шумно се беше отправила към совалката за повърхността на Земята. Лекият студ се уви около Хал и отново го върна към спомена за онзи сън сред планините на Хармония, когато той се беше пробудил и бе открил, че се опитва да удуши Джейсън Роуи. Преди десетина часа, през последната му нощ тук на кораба, сънят отново го беше навестил. Хал пак си беше взел сбогом със спътниците си, беше слязъл от коня и потеглил пеша през каменистата равнина към далечната кула; само че този път беше стигнал по равнината по-далеч от всякога и беше открил колко измамлив е външният й вид.
	От ръба на склона тя беше изглеждала равна и гладка чак до кулата. Само че докато вървеше, Хал установи, че рядката тревица и твърдата чакълеста почва на повърхността, по която беше тръгнал, взеха да се променят. От една страна наклонът на почвата подвеждаше. Изникна фактът, че всъщност с приближаването на кулата равнината започва да се издига и че само някакъв номер на перспективата я е правил отдалеч да изглежда хоризонтална.
	По-важното обаче беше, че колкото по-далече проникваше сред голата й пустош, толкова повече се оказваше, че видимата й гладкост и равнинност са били илюзия. Почвата постепенно се изпъстряше с пукнатини, които се разширяваха до дерета, камъчетата бяха изместени от камънаци, а камънаците от морени; това, което беше камениста почва, се превърна в гола скала, така че изискващият много усилия негов напредък към кулата беше възпрепятстван и забавен до скоростта на човек, който се катери по отвесна скала…
	Сега обаче, докато стоеше замръзнал и встрани от офицера, който разговаряше за него с Последната Енциклопедия, онова, което му идваше на ум, не бяха спомените за борбата със скалистата земя, завоите и връщанията назад между големите скали, които му се изпречваха на пътя. Беше нещо, което си спомняше от самото начало на съня и което бе много простичко. Изпращяването на кожата на седлото, когато се беше плъзнал на земята, решителното изоставяне на топлината и силата на конското туловище между коленете му, цялостното усещане за сбогуване с всички, които му бяха познати, за да поеме лишения от ориентири път на поклонничеството към някаква скрита, но силно привличаща го цел. Нещо в настоящия момент и в това чакане да бъде допуснат за втори път в Последната Енциклопедия, беше върнало този спомен.
	Корабният офицер обаче най-сетне влезе в разговор с някого от Енциклопедията, който можеше да се заеме с това да предаде посланието на Хал до Аджийла.
	— Изчакайте — произнесе мъжки глас, който се намираше на другия край на линията.
	В розетката на телефонния високоговорител се възцари тишина.
	— И коя е тази Аджийла? — попита офицерът.
	— Личният асистент на Там Олин — отговори Хал.
	— О, — офицерът сведе поглед и се зае да пише нещо с маркер по разположения под пръстите му екран на бюрото. Хал зачака. След по-малко от минута гласът се обади отново.
	— Не е нужно да предавам тази молба — каза човекът от Енциклопедията. — Мислех, че съм виждал името и по-рано, така че просто проверих. Хал Мейн е в списъка за постоянен достъп.
	— Благодаря — отговори офицерът към телефона. — Добре. Изпращаме ви го право при вас.
	Той прекъсна връзката и се обърна към Хал.
	— Вие не знаехте ли, че имате постоянен достъп?
	Хал поклати глава и леко се усмихна.
	— Не.
	— Добре — произнесе офицерът към телефона. — Стартова палуба — готова ли е вече ремонтната капсула?
	— Вече е на път.
	— Благодаря.
	Фактически офицерът едва беше прекъснал връзката за втори път, когато едно предупредително иззвъняване откъм въздушния шлюз оповести, че на палубата е кацнала капсула, която се дехерметизира. Хал се обърна и закрачи към шлюза, а офицерът тръгна подире му.
	Двамата изчакаха, вслушвайки се в звуците на дехерметизационния процес, които долитаха иззад затворената вътрешна врата на шлюза. Накрая вратата се отвори и позволи на Хал да хвърли поглед през съчленените шлюзове към вътрешността на ремонтната капсула, която беше претъпкана с ремонтно оборудване.
	— Лек път, господине — каза офицерът.
	— Благодаря — отговори Хал.
	Нарамил малката си чанта с лични вещи, той се гмурна през съчленените шлюзове, изпитвайки кратковременното, но изненадващо дълбоко измръзване, предизвикано от излъчването на топлина от неговото тяло към студения метал на вътрешността на шлюзовете, и влезе в ремонтната капсула.
	— Оттук, господине — насочи го една мускулеста жена на средна възраст, облечена в бял работен комбинезон. — Опасявам се, че ще се наложи да си пробивате път между оборудването.
	— Няма нищо — каза Хал, докато я следваше по сложния маршрут, който се виеше около и между остроръбести машинарии към контролната кабина на капсулата.
	— Работата е там, че редовната пътническа совалка пътуваща от Земята е прекалено голяма за входния шлюз на Енциклопедията — подхвърли тя през рамо. — Тя е построена да вози до двеста пасажери плюс екипажа.
	— Това обяснява нещата — отбеляза Хал.
	— Само колкото да не се чувствате пренебрегнат — разсмя се тя. — Сега оттук…
	Влязоха в кабината и Хал се озова в едно помещение, натъпкано с контролни табла и екрани, с три операторски кресла в предната част, подредени пред един разделен на секции видеоекран. Най-лявото кресло вече беше заето от един човек от екипажа, който не правеше нищо.
	— Ако нямате нищо против, седнете на креслото в средата — обади се жената.
	Хал се подчини. Тя самата се настани вдясно от него и сложи длани на таблото пред себе си. Зад тях се разнесе звукът от повторното затваряне на техния въздушен шлюз и кратко разтърсване. Сетне всяко усещане за движение престана.
	— Това беше, сега напред — предложи мъжът. Беше жилест тип на четиридесет и няколко години и бе по-дребен от своята партньорка.
	Хал погледна големия екран. В момента неговите сегменти се бяха комбинирали, за да покажат един — единствено широко изображение на това, което се простираше пред тях. Виждаше се изпълненият със звезди Космос, а в центъра на екрана, изцяло огрян от Слънцето, плаваше малкият замъглен глобус на тяхната цел.
	Там висеше Последната Енциклопедия — също както те самите изглеждаха увиснали неподвижно насреща й, подобно на топка, която е достатъчно малка, за да легне удобно в ръката на някое малко дете. Само че докато Хал я виждаше, топката започна да нараства. Тя набъбваше и се уголемяваше пред очите му, докато най-накрая изпълни целия екран и надвисна, сива като пушек и огромна, над тяхната ремонтна капсула, затулвайки от полезрението им половината Вселена.
	Пред тях се появи отверстие от ярка жълта светлина, подобно на разширена зеница, и те минаха през него към същата онази шумна метална пещера, която Хал помнеше от първото си посещение тук преди пет години.
	Жената от капсулата стана заедно с него и го поведе обратно между машинариите от главната кабина до въздушния шлюз, който вече го чакаше отворен.
	Хал слезе по наклонената плоскост, докато дрънченето на машините, които се движеха по голата метална палуба, режеше слуха му. Пред него се намираше леко размазаният кръг, който представляваше входът към Последната Енциклопедия. Щом Хал пристъпи през него, грохотът отзад секна като отрязан. Той спря и се остави на подвижния коридор, на който току-що беше стъпил, да го откара напред към един видеоекран на стената отдясно и отпред. Екранът беше тъмен, но точно преди той да се изравни с него, засвети и оттам се показа лицето на Аджийла.
	— Хал? Влез в първата врата вдясно от теб — му каза гласът й.
	Той пропътува още десетина метра, видя вратата и влезе през нея в друг, по-къс коридор, на пода на който нямаше движеща се лента. В края на коридора се намираше втора врата. Щом стигна до нея, Хал я бутна, вратата се отвори и той влезе.
	Докато вратата се затваряше с всмукване зад гърба му, Хал видя, че се намира в помещение, което представляваше наполовина кабинет и наполовина приемна. Отсрещната стена — почти пълно копие на стената, която беше видял в апартамента на Там Олин, сякаш даваше път на един поток, виещ се през лятна гора, само че светлината тук беше като светлината в ранно утро. Аджийла вече се надигаше иззад едно широко бюро. Розовата й рокля се покри с едри гънки, когато тя изтича към него, целуна го и се дръпна назад, за да го огледа.
	— Само се виж! — възкликна тя.
	Всъщност той гледаше нея. След Аманда и другите жени, с които се беше запознал на Дорсай, Аджийла му се виждаше миниатюрна и крехка. Тя бе не просто по-дребна на ръст в сравнение с тях, но и с по-деликатни кости и черти. И въпреки това Хал знаеше, че в сравнение с жените от останалото човечество, тя му се бе видяла прекрасна.
	— Да се погледна? — отвърна той, като топлата й усмивка го предизвика също да й се усмихне без някаква друга причина освен това, че тя излъчваше такова щастие. — Защо?
	— Ти си чудовище. Гигант! — заяви му Аджийла. — Два пъти по-едър си от последния път, когато те видях, и достатъчно свиреп на вид, за да плашиш хората.
	При тия думи Хал се разсмя.
	— Свиреп на вид? — повтори той.
	— Погледни сам — тя го извърна към стената вляво от него и вероятно даде сигнал на някакъв сензор, защото мъгливата синева на стената се смени с огледална повърхност, която отрази към него собствения му образ и образа на стаята около него.
	Против волята си Хал се загледа. Беше навикнал да се вижда всяка сутрин, докато остъргваше наболата си брада, и от време на време, когато се зърнеше за малко в подобни отразяващи повърхности. Само че не се беше разглеждал тъй както сега — с Аджийла до него и с внезапно появила се емпатия за това как тя би трябвало да го вижда.
	Онзи неочакван непознат, когато Хал сега видя в огледалото, се извисяваше над тъничката русокоса млада жена, застанала до лакътя му. Тялото на мъжа беше сухо и се разширяваше нагоре от тесния кръст към дълбок гръден кош и рамене, достатъчно широки, та в сравнение е тесните хълбоци и кръст да го правят да изглежда неустойчив. Лицето над раменете беше със здрави кости, устата — хоризонтална, носът — прав, а пък очите, тъмносиви и с малка разлика в нюанса, гледаха изпод прави черни вежди и широко чело, увенчано от права, едва ли не четинеста черна коса. Но дори и тези черти, взети заедно, не биха могли сами по себе си да обяснят онова цялостно впечатление, което беше накарало Аджийла да го нарече свиреп на вид. Имаше още нещо, фигурата, която той съзерцаваше сега, оставяше особено впечатление. То спокойно би могло да създаде усещане за способност за контролирано насилие, ако не беше печалната замисленост в очите, която като че ли надделяваше над общото усещане от тялото и от лицето.
	Хал се обърна от екрана към Аджийла.
	— Е — каза тя. — Върна се, за да останеш? Или е само едно посещение?
	Той се поколеба.
	— И двете — отговори. — Ще трябва да ти обясня какво имам предвид с това…
	— Да, ще се наложи — потвърди Аджийла и внезапна го прегърна отново. — О, Там ще бъде така щастлив!
	Хвана го за ръката, поведе го към бюрото и го бутна към една тапицирана платформа за седене, която се рееше край него.
	— Как си? — попита Аджийла. — Гладен ли си? Мога ли да ти донеса нещо?
	Хал се разсмя.
	— Все още имам доста добър апетит — каза той. — Но нека за малко само да си поговорим. Сядай.
	Тя се настани на ръба на бюрото, извърната към него.
	— Нека първо ти обясня какво имам предвид — предложи той и отново се поколеба.
	— Давай — подтикна го Аджийла.
	— Мислех си как да ти го обясня — бавно подхвана Хал. — Смятах да те помоля да ми повярваш, когато кажа, че не мога да си представя нищо друго, което да желая повече, отколкото да приема предложението на Там и да работя тук в Енциклопедията…
	— А сетне разбра, че това не е вярно — подпита Аджийла, като внимателно го наблюдаваше. — Така ли е?
	— И да, и не — той се начумери към нея. — Енциклопедията ме привлича тъй, както Луната привлича приливите. Тук имам да върша много различни неща. В истинския смисъл на думата това е инструментът, който съм желал цял живот. Зная, че ако имам време, с него мога да направя такива неща, каквито досега никой дори не е и сънувал. Когато бях тук по-рано, наистина исках да остана. Само че ти си спомняш, че тогава открих, че не мога. Имаше да се вършат други неща. Е, повечето от тях все още тепърва имам да ги правя.
	— Това ли е цялата причина, да се въздържаш от това да останеш при нас? — Тя го наблюдаваше внимателно.
	Хал се усмихна малко унило.
	— Това е непосредствената причина — отговори. — Само че за да съм честен — да, права си, това не е цялата причина. Разбираш ли, през последните години аз бях навън сред хората…
	Поколеба се, а сетне продължи:
	— Не е толкова лесно за обяснение… — подхвана той. — Нека кажем, че съм открил, че има някои неща, които трябва да направя с хората; и във всеки случай точно сега има нещо, което е по-належащо и важно. Бих искал да поговоря за него с теб и с Там едновременно.
	— Разбира се — каза тя. — Аз още не съм му казала, че си тук — просто защото исках първо аз самата да изкарам минута-две с теб. Всъщност Там сега спи, но ще се разстрои, ако изчакам да се събуди, за да му кажа, че си се върнал. Само секунда. Ще му позвъня…
	Тя се извърна и пресегна ръка над бюрото си.
	— Не. Почакай — спря я Хал. — Нека първо да ти дам обща представа за какво говоря. Остави го да спи. В момента има някои работи, които искам да разбереш, а само за да те вкарам в курса на нещата, ще ми отнеме поне няколко часа.
	— Добре — Аджийла дръпна ръката си обратно и се обърна към него, като отново се усмихна. — Е, сега сигурен ли си, че не ти се ще да хапнеш нещо?
	Хал се разсмя.
	— Ами може би… — каза той.
	Двамата седнаха да се хранят в една от трапезариите и като докосна контролните сензори на масата, Аджийла този път ги затвори в нещо ново за него, в уединението на четири илюзорни каменни стени.
	— Не можем ли вместо това да имаме звездите? — запита Хал. — Навсякъде около нас така, както ги бях получил в карулата?
	Тя се усмихна, размърда пръсти над контролното табло върху бялата покривка на масата и изведнъж двамата сякаш заплаваха в Космоса заедно със синьо-белия кръг на Земята, който сякаш висеше съвсем близо до тях и земната Луна, която тъкмо започваше да се появява иззад него.
	Във всички други посоки се виждаха светлините и пространствата на Вселената. Хал погледна наоколо, над главата и под краката си, разпознавайки братските на Земята светове на Марс и Венера, а после се загледа към другите слънца на човечеството — Сириус, Алфа Центавър, Тау Сети, Процион, Епсилон Еридани, Фомалхо, Алтаир. В ума си той видя под тях това, което материалните му очи не бяха в състояние да видят — другите тринадесет планетни домове на човечеството: Фрайланд и Нова Земя, Нютън и Касида, Сета, Коби, Санта Мария, Мара и Култис, Дорсай, Хармония и Асоциация, Света на Дънин.
	Във въображението си видя не само планетите, но и хората върху тях; и за секунда Хал задиша дълбоко, тъй като празнотата, която беше усетил по-рано при мисълта за тяхната многочисленост, се върна.
	— Какво има? — запита Аджийла. Гласът й изведнъж стана по-мек, а нейните по лятному зелени очи сега го наблюдаваха внимателно.
	— Вероятно прекалено много неща, за да мога да ти ги кажа наведнъж — рече той, като се възстанови. И се усмихна, за да я успокои. — Както и да е, нека се справим с тая храна и ще ти разкажа какво ми се е случило.
	Седяха сред звездите и се хранеха, а той говореше. Разказа й за мините на Коби и Сост, Тонина и Джон; и за Джейсън, Рух и Джеймс Дете-на-Бога на Хармония; за своето самотно прозрение в килията на същия свят и за всичко, което се беше случило след това.
	— Но какво си мислиш, че можеш да намериш тук, за да се справиш с Другите? — запита тя, когато Хал привърши.
	— Имаш предвид да се справя с проблема на настоящата история — уточни той. — Не съм сигурен. Само че отговорът или се намира тук, или го няма никъде. Не става дума само за това да открия начин да спрем Другите. Ще трябва да намеря такъв начин, който да бъде хем очевиден, хем убедителен за екзотиците, за дорсаите и за всички останали, които се окажат необходими, за да се преборим с тях.
	— Значи наистина мислиш, че това, което търсиш, се намира тук?
	— Трябва да е тук — отговори Хал. — Нима Марк Торе в началото не е казвал, че Последната Енциклопедия накрая ще трябва да стане нещо повече от обикновен склад на знанието? Нима Там не я е пазил всички тези години така, че най-накрая да може да се открие начин с нея да се прави нещо по-голямо, отколкото някой досега се е сетил? Ако идеята беше само моя, бих могъл да се усъмня. Но няма как всички ние да грешим. Трима от нас, всичките трима, стигаме до едно и също заключение за нея и всеки от нас по свой собствен път.
	— Но ако наистина се окаже вярно, че крайната употреба на Енциклопедията винаги е била нещо повече… — и Аджийла млъкна, като изведнъж се замисли.
	— Точно така — потвърди Хал. — Ако това е вярно, много неща започват да придобиват друг смисъл. В такъв случай историческото уравнение се балансира. В противен случай расата-животно ще трябва да е подправила с прекалено много олово заровете в полза на Другите, а това звучи безсмислено. Защото расата-животно не се стреми да си избере фаворит победител измежду своите части вътре в себе си — тя се стреми да получава отговори за това как да оцелее. Корените, причините за появата на Другите се простират далеч, далеч назад в историята; и същото важи и за причините, довели до построяването на Последната Енциклопедия.
	— Но откъде си толкова сигурен в това? — запита Аджийла.
	Той се втренчи в нея от другата страна на масата.
	— Чувала ли си за Гуидо Камило Делминио или за Театъра на паметта? — попита я Хал.
	— Театъра на паметта? — намръщи се тя. — Мисля, че съм чувала да се споменава или съм чела някъде…
	— Марк Торе споменава за него в своите „Мемоари за градежа“ — поясни Хал. — Аз самият налетях на него там, когато бях млад, в библиотеката в моя дом. Библиотеката беше огромна и навремето, когато бях достатъчно малък, пожелавах всичко, за което четях и което ми се видеше интересно. Така че когато четох „Мемоарите“ и видях думите „Театър на паметта“, първото, за което помислих, беше, че искам да построя такъв театър. Отидох при Уолтър Наставника, за да ми покаже как да намеря начин да го направя и той ми помогна да открия истинската, историческата отправка.
	Аджийла сбърчи чело към него.
	— Значи наистина е имало някаква постройка, която се е наричала Театър на паметта?
	— Била е изградена поне частично — първо в Болоня, а по-късно в Париж с финансовата помощ на френския крал Франсоа Първи. Онзи Гуидо Камило, за когото ти споменах, го е замислил и цял живот се е опитвал да го превърне в реалност. Това е станало през шестнадесети век и целта му е била да изгради такъв театър, където всеки би могъл да застане на сцената, да огледа произведенията на изкуството — подредени на различни нива и поставени в определен ред, и да произнесе реч, като се позовава на цялото познание в света, което ще му бъде подсказвано от гледката на тия предмети на изкуството, докато той говори.
	Тя го зяпна.
	— Откъде ли му е дошла идеята за такова нещо? — рече Аджийла. — Шестнадесети век… — гласът й затихна в умислена нотка.
	— Роден е някъде около 1480 година — рече Хал. — Бил е професор в Болоня, но никога не е имал средства, с които да строи — ето защо той и Театърът са се свързали с Франсоа Първи. По време на Ренесанса е имало силно желание да се обедини цялото познание и по този начин да се прозре в самата същност на творчеството. Идеята за предмети, които да служат като мнемонични ключове, идва най-малкото от класическа Елада. Първите дейци на Църквата и схоластиците са я превърнали в упражнение по морал, а по-късно, през Ренесанса мистицизмът я е разглеждал като рамка за езотерично просветление. Тази идея произвежда Театъра на Гуидо през шестнадесети век, а през тринадесети вече е породила създаденото от Рамон Лул устройство от различни колела, което не е представлявало нищо друго, освен своего рода примитивен компютър. Същата тази идея е привличала хората от Бейкън до Лайбниц, който през седемнадесети век наистина измислил диференциалното смятане. На практика Театърът на паметта е бил една от основните причини за по-късното развитие на технологията и на самата Енциклопедия.
	— Разбирам — рече тя.
	— Мисля, че би следвало — отбеляза Хал. — Въпросът е там, че цялата верига от усилия, като се почне от Театъра и се стигне до Последната Енциклопедия представлява една борба, едно голямо усилие от страна на расата-животно да открие по-големи възможности у самото себе си. Това е важната истина, която лежи в основата на борбата между Другите и всички останали — че истинското бойно поле е тук и че известно време то ще продължи да бъде тук. Така че ще се наложи да постоя на Последната енциклопедия още някое време.
	— Разбирам — повтори Аджийла. — Добре. Сега ми е ясно.
	Тя бавно кимна, а погледът й беше отвлечен.
	— Да-а — каза тя. — Да. В крайна сметка мисля, че колкото по-скоро поговориш с Там, толкова по-добре. Ако си приключил с храната, ще му се обадя и ще идем веднага при него.
	— Щяхме да отидем веднага даже и ако не бях приключил — усмихна се Хал. — Но за късмет вече свърших.
	Двамата тръгнаха.
	Доколкото Хал можеше да вярва на очите си, на вид Там Олин беше съвсем същият. Старецът не беше помръднал от последния път, когато Хал го бе видял. Жилището на Там с онази илюзия за гора и ручей и неговите плаващи във въздуха мебели — столовете, бюрото и всичко останало, като че ли не беше поместено и на милиметър през тия години. И, преди всичко, изражението на лицето на Там бе същото.
	Гласът обаче бе различен.
	— Здравей, Хал Мейн — каза той и остави на Хал труда да отиде до него, за да се ръкуват.
	Разликата не беше голяма, ала ухото на Хал отбеляза едва-едва спадналата сила на гласа, леко увеличеното поемане на дъх между думите и безкрайно малкото удължение на паузите между тях, когато Там говореше.
	— Хал, седни тук — покани го Аджийла, като го заведе до една мека платформа на не повече от ръка разстояние от платформата, на която седеше Там, а после придърпа още една за себе си.
	— Ти си се върнал — рече Там.
	— Да — каза Хал. — Само че се върнах с нещо, което ще трябва да направя и което включва не само Енциклопедията, но и всичко останало. Мисля, че нещата се свеждат до това, че най-накрая ще трябва да използваме Енциклопедията така, както би следвало.
	— Тъй ли? — удиви се Там. — Разкажи ми за това.
	— Ти беше прав, когато предишния път като бях тук, ми говори за Армагедон — започна Хал. — На мен ми трябваха близо шест години, за да започна да разбирам какво си имал предвид. Когато тръгнах оттук, за да отида в мините на Коби, аз не знаех какво правя; знаех само, че бягам както за да намеря някое безопасно място за себе си, така и заради нещата, които трябваше да извърша. Тогава не знаех какви са те. _Днес знам!_
	— Да — съгласи се Там. Засиленият от възрастта хриптеж, с който говореше, правеше неговите думи да идват сякаш нейде изпод Халовите — все едно че от някакво подземие, разположено под техните нозе. Той говореше като призрак. — Ти трябваше да откриеш себе си. Това го знаех още тогава.
	— Аз не разбирах хората — рече Хал. — Бяха ме отглеждали под стъклен похлупак. Точно затова моите възпитатели поискаха да отида на Коби. На Коби започнах да се пробуждам…
	Той разказа на Там за Уолтър, Малачи и Авдий, за Коби, Хармония и часовете, прекарани в милиционерската килия; заедно с всичко, което беше започнал да разбира там, и с всичко, което бе последвало от това чак досега. Там Олин седеше и слушаше с онази неподвижност на лицето и тялото, която му беше докарала възрастта. Когато Хал най-сетне спря да говори, той дълго не се обади.
	— И това приключва с твоето завръщане тук — отбеляза накрая Там.
	— До голяма степен — отвърна Хал.
	Там седеше и го гледаше. Някой по-млад човек щеше да се намръщи от недоумение. Там Олин обаче вече не се нуждаеше от особени лицеви движения, за да даде знак за своите реакции.
	— До голяма степен това е само началото — продължи Хал. — Сега мога да проумея ситуацията, мога да видя отвъд Другите и зная, че те са само част от истинския проблем — симптом, а не причина. Истинският проблем е, че всички ние най-накрая сме стигнали до точката, където вече не съществува избор. Сега ще се наложи да поемем отговорност, съзнателно, за това, което ще ни се случи; наместо да се препъваме инстинктивно напред — така, както сме правили винаги, откакто за пръв път сме започнали да се вглеждаме отвъд следващото ядене или отвъд следващото сухо място, където ще преспим. И единственият инструмент, който може да ни позволи да го направим, е тук. Последната Енциклопедия е единственото нещо, с което можем да се похвалим за всички тия дълги столетия дивачество и късите векове цивилизация, които засега са ни докарали само до точката, където една шепа от нас могат да избият всички останали.
	— Да — рече Там. Минута той не каза нищо друго. Погледът му минаваше през Хал и Аджийла, а когато той заговори отново, то беше явно както на самия себе си, така и на тях.
	— Знаеш ли какво означава да се опитваш да контролираш историята? — запита Там, като пак погледна Хал. — Знаеш ли масата и инерцията на тези сили, за които казваш, че ще ги подбутнеш? Аз се опитах да направя нещо подобно, но аз имах власт. Аз надигнах една социална приливна вълна срещу цял народ. Приливна вълна, която завинаги трябваше да удави Дружествените светове. Оказа се, че всичко, което е достатъчно, за да ме спре, беше Джеймтън Блек, един Човек на Вярата, който не пожела да се отмести от пътя ми. Цялата тази огромна сила, която аз задействах, се разби в него и се отцеди на милион дребни поточета в милион посоки, без да свърши нищо, без никому да навреди.
	Аджийла се приведе напред и положи дланите си върху неговата ръка, която лежеше на тапицирания подлакътник на неговата платформа. Хал погледна топлата бяла млада длан, поставена върху тъмната и изкривена от възрастта ръка.
	— От близо деветдесет години ти се опитваш да компенсираш това — обади се меко тя.
	— Аз? Всичко, което съм правил, е било да наблюдавам огнището, да поддържам свещта запалена… — главата му леко потрепна отляво надясно на раменете му. — Но аз зная каква е силата на историята, когато тя се задвижи.
	И той пак погледна Хал.
	— А ти казваш, че ще работиш точно с това — продължи Там. — Дори и да си прав за използването на Енциклопедията, дори да събереш всичко, което се надяваш да събереш в подкрепа на нещата, дето знаеш, че е необходимо да се направят, ти все още ще бъдеш мравка, която се опитва да насочва ураган. Знаеш ли това?
	— Така ми се струва — трезво отвърна Хал.
	— Бог знае — каза Там, — че искам да те видя да опиташ. Бог знае, че това ще ме оправдае, че след всички тия години ще направи, ще направи полезно това нещо в очите на хората, които ако можех, щях да унищожа. Това ще оправдае и Марк Торе и всичко други след него, които са идвали да работят тук. Но помисли — ти би могъл също така лесно да си затвориш очите за това накъде вървят нещата. Ти би могъл да използваш своя ум и сила, за да изградиш удобно и безопасно убежище от бурята за себе си и за всички, които би могъл да обикнеш — през ония няколко години, които твоето тяло все още има да ти дава. Просто като си затвориш очите за това, което в края на краищата ще се случи на хората, които никога няма наистина да узнаят кой си бил или какво ти е струвало да опиташ да направиш това, което желаеш да направиш. Ти все още можеш да се върнеш назад.
	— Не — каза Хал. — _Вече не!_
	Там пое дълбоко дъх и се оттласна от своята платформа.
	— Тогава добре — рече той. — Само че, следва да знаеш, че вече над десет свята действат срещу онова, което искаш. Блейс Аренс е привел в действие един план за мобилизиране на финанси и войски, за да превземе всичко, което Другите още не контролират, ако е нужно и с военни средства.
	За момент тримата останаха мълчаливи.
	— Само Блейс ли? — попита Хал. — Ами Дахно?
	— Дахно умря, неочаквано и много удобно, преди четири стандартни месеца — отговори Там. — Сега Блейс контролира Другите. Всъщност той може би ги е контролирал сам известно време и по-рано. Очевидно е взел да усеща, че не може да рискува да чака още, без да действа.
	Хал гледаше стареца като хипнотизиран.
	— Откъде го знаеш? — запита. — Откъде знаеш за този план, за тази мобилизация?
	— Това се отразява в стотици хиляди обикновени новини — отвърна Там. — Трябваше само да ги подбера и да ги разчета правилно, за да видя загатванията за онова, което вече бях прочел в нервните пътеки на Енциклопедията. Това, което учените отвън идват да вършат тук, и онова, което ни молят да им кажем, отразява състоянието на нещата в техните светове.
	— В нервните пътеки? — Хал се обърна и се вторачи в Аджийла.
	— Аз не съм го забелязала — лицето й побледня. — Само че аз ти казах, че никой не е в състояние да разчита нервните пътеки както Там.
	— Времето учи всекиго — каза Там. — Повярвайте ми.
	В гласа му се усещаше цялата сила на неговия мрачен и опърничав ум и Хал му повярва. Като гледаше този мъж, който толкова дълго беше поддържал Последната Енциклопедия вярна на мечтата на Марк Торе, Хал за пръв път разбра, че в очите на Там Олин неговото задължение не е било като да стои на пост пред една гробница. То е наподобявало пазенето на живо същество. У мъжа насреща му властваше не просто яростта на дракон, приклекнал над съкровището, но и някаква безусловна решимост като на човек, който защитава и отглежда дете от своята плът. Не на машинарията беше отдал той дълги години от живота си, а на душата.
	— Тогава остава малко време — каза Хал.
	— _Много малко_ — потвърди Там. — Какво възнамеряваш да правиш?
	Сега, след като решението очевидно беше взето, силата, която допреди миг Хал беше усещал у стария човек, отново беше отстъпила място на огромната умора.
	— Първо, — започна Хал, — ще трябва да използвам Енциклопедията, за да проследя ония корени, които са довели до появата на Другите и до появата на хората, които биха могли да им се противопоставят успешно. Точно процесът, чрез който знанието поражда идеята, а идеята поражда изкуството, е ключът към начина, по който най-накрая Енциклопедията трябва да бъде използвана. Знанието обаче е на първо място. Докато не получа пълна представа за това как се е получила настоящата ситуация, няма да имам никаква надежда, че ще идентифицирам ония човешки елементи, които в случая са истинските воюващи страни. Така че, докато Блейс провежда мобилизация, аз ще трябва да изследвам най-различни хора и техните действия обратно в праха на миналото. Не разполагам с друга пътека, която да ме отведе дотам, където ни е нужно.
