D>
	На Джийн Девлин; благодаря за всичко, което правиш.
	И на всички читатели, влюбили се в Стоунвил — ето книгата за вашия човек най-после!
D$


>
C>
	Скъпи читатели,
	Името ми е Хестър Плъмтри, но повечето хора ме наричат Хети. Ръководя семейната пивоварница, откакто съпругът ми почина. Някои лица ми създават трудности в работата, но както винаги казвам: Ако разполагаш с време да се оплакваш, тогава някой трябва да ти осигури повече занимания.
	Разбира се, стане ли въпрос за внуците ми, това не важи за мен. Имам право да ги напътствам как да постъпят, нали? Отгледах ги предимно сама, след като баща им, маркизът, и майка им, моята дъщеря, умряха при трагични обстоятелства. Само толкова ще споделя, защото и без това всички разпространяват клюки по въпроса.
	Истината е, че желая правнуци. Толкова много ли искам? Но инатливите ми внуци, без изключение, не ми ги осигуряват. Да вземем Оливър например; разбираемо е млад мъж да обикаля града и непрекъснато да задява една или друга оперетна танцьорка, но Оливър го е превърнал в професия! Заради пиенето и флиртовете му няма жълт таблоид, който да не го е споменавал по страниците си във връзка с някоя история, включваща полуразголена жена, или незаконно доставено бренди. Виня баща му, чието поведение Оливър започна да следва след смъртта на родителите си.
	И дори няма да се впускам в приказки за останалите четирима: Джарет и увлечението му по залаганията; Минерва и нейните сладострастни готически романи; Габриел и склонността му да се състезава; и Силия, която види ли пушка я засърбяват ръцете да стреля с нея. Неслучайно в обществото са известни като „палавниците от Халстед Хол“. Не ме разбирайте погрешно — те са добри внуци. Интересуват се от здравето ми, придружават ме на светски събирания и се грижат да не се преуморявам. Същевременно обаче отказват да загърбят скандалните си навици и на мен ми дойде до гуша!
	Затова измислих как да ги принудя да се установят и да се държат като наследниците, които заслужавам. Планът ми няма да им хареса, но тежките моменти изискват тежки мерки. Бог ми е свидетел — ще се сдобия с правнуци… скоро!
@	Искрено ваша, Хети Плъмтри
C$


>	Пролог

	_Илинг, Англия_
	_1806 година_
	Оливър Шарп, шестнайсетгодишният наследник на маркиза на Стоунвил, излезе от конюшните на Халстед Хол с натежало сърце и буца в гърлото. Майка му бе поела към ловната хижа бясна, а Оливър рядко я виждаше такава. През по-голяма част от времето тя беше тъжна, ако… нещо нечувано не я извади от релси.
	Като например да завари сина си да се държи по най-долен начин. Бе напълно съкрушен.
	— _Ти си позор за семейството!_ — изкрещя тя, готова да се задави от предателството му. _Държиш се досущ като баща си. По дяволите! Няма да допусна да те превърне в себично същество като себе си, готово да пожертва всеки, за да получи каквото иска!_
	Оливър никога не бе чувал майка си да кълне и фактът, че я докара дотам, го ужасяваше. Нима беше права? Наистина ли започваше да прилича на своя безотговорен и развратен родител? От самата мисъл стомахът му се сви.
	Още по-ужасно бе, че сега майка му препускаше на коня, за да съобщи прегрешението му на съпруга си, а нямаше начин Оливър да я спре, защото тя му нареди да не й се мярка пред очите.
	Но се налагаше _някой_ да я последва. Беше я виждал толкова бясна единствено, когато за пръв път научи за изневерите на баща му. Тогава Оливър бе седемгодишен. Тя изгори колекцията от еротични книги на съпруга си във вътрешния двор на имението.
	Бог знае какви щети щеше да нанесе сега, когато смяташе, че синът й е поел по пътя на баща си. Да не говорим, че къщата гъмжеше от гости и поредното събиране бе в разгара си.
	Оливър сви зад ъгъла на огромната къща, техен дом в провинцията, и зърна позната карета да приближава по алеята. Сърцето му подскочи от радост. Баба му! Слава богу, най-после пристигна. Имаше надежда майка му да послуша съветите на родната си майка.
	Оливър пристигна пред главния вход на къщата в момента, когато каретата спря. Пристъпи напред и отвори вратата за баба си.
	— Боже, наистина много мила изненада — отбеляза тя с топла усмивка и слезе. — Радвам се, че не си загубил добрите си маниери.
	При обичайни обстоятелства той щеше да отговори с шега и двамата с баба му щяха да се засмеят. Днес обаче не му хрумваше нищо остроумно; не и при страха и ужаса, които изпитваше.
	— Мама е сърдита на татко.
	Предложи й ръка, за да я въведе вътре и й го съобщи шепнешком. Прислужниците не биваше да го чуят. И без това половината свят говореше за изневерите на баща му.
	— Нищо ново, не смяташ ли? — отбеляза баба му суховато.
	— Този път е различно. Бясна е. Двамата се скарахме и тя пое към ловната хижа сама.
	— Вероятно го търси.
	— Точно от това ме е страх. Знаеш колко обича да й вади душата. Ако той е там, кой знае какво ще направи тя.
	— Чудесно. — Баба му го дари с крива усмивка. — Дано унищожи проклетата хижа. Така Луис няма да има къде да води фльорците си.
	— По дяволите, бабо, говоря сериозно! — Шокирана от езика му, баба му вирна вежди и той прехапа език, за да не изругае отново. Все пак продължи: — Извинявай, но този път е различно. Трябва да я последваш, да поговорите, да я успокоиш. Важно е. Мен тя не ме слуша.
	Баба му присви очи.
	— Да не би да ми спестяваш нещо?
	— Не, разбира се — възрази той, но се изчерви.
	— Недей да лъжеш баба си. Защо се скара с майка ти?
	Как да й каже? Призляваше му само като се сетеше.
	— Няма значение. Но ми повярвай: тя има нужда от теб.
	— Майка ти няма нужда от мен от деня, в който се роди — изсумтя баба му.
	— Бабо…
	— Слушай, Оливър — подхвана тя, потупвайки го по ръката, сякаш е дете, — с майка ти сте близки, знам. Разстройваш се, когато я видиш сърдита. Но ако й дадеш време да се съвземе, ще се оправи.
	— Не. Ти трябва да…
	— Достатъчно! — сряза го тя. — Пътуването беше дълго и трудно. Уморена съм. Имам нужда от чаша горещ чай и да си дремна. Нямам намерение да се намесвам в караницата на родителите ти. — Забеляза отчаяното му изражение и смекчи тона. — Ако не се върне до здрач, обещавам да я потърся. Но ще видиш: тя ще се прибере много преди това, ще се извини подобаващо и цялата история ще бъде забравена.
	Но майка му така и не се появи. Същата вечер, в ловната хижа, застреля баща му, а после и себе си.
	И животът на Оливър се промени завинаги.


>	Глава 1

	_Илинг_
	_1825 година_
	Оливър гледаше през прозореца на библиотеката в Халстед Хол. Мрачният зимен ден го депресираше допълнително, докато се бореше да натика болезнените си спомени в някое кътче на съзнанието си и да го заключи. Тук му се отдаваше далеч по-трудно, отколкото в града, където търсеше забрава в леки жени и вино.
	Забравата обаче и там никога не продължаваше дълго. Ето вече деветнайсет години след скандала продължаваха да шушукат за него.
	Навремето баба му съобщи на гостите, че майка му била отишла в ловната хижа, за да се усамоти и заспала. Събудил я шум. Тя решила, че някой иска да нахълта, паникьосала се и го застреляла, но жертвата се оказал съпругът й. После, шокирана и ужасена, насочила пистолета към себе си.
	Историята, съшита с бели конци, целеше да обясни убийството и самоубийството. Клюките обаче така и не секнаха, а навремето всички присъствали в имението гости гадаеха каква е истината. Скоро предположения плъзнаха из цялото виеше общество. Затова баба им забрани на Оливър, на братята и сестрите му да говорят за това пред когото и да било — дори и помежду си.
	Твърдеше, че цели да тушира хорските приказки, но той често се питаше дали всъщност не го е направила, защото вини него за случилото се. Как иначе да си обясни тази нейна настойчивост през последните месеци да й разкаже повече за кавгата между него и майка му през онзи фатален ден? Той, естествено, не й каза нищо. Само при мисълта да коментира темата с нея, стомахът му се свиваше.
	Именно поради тази причина избягваше Халстед Хол — вечно изпадаше в сълзливо настроение.
	Защо, за бога, баба им бе решила да проведе проклетата среща тук? Той държеше имението затворено от години. Миришеше на влага и разложение и бе студено като Антарктика. Наложи се да свалят предпазните покривала в помещението, където се намираха в момента, за да проведат срещата, която спокойно можеше да се състои в градската къща на баба им.
	При нормални обстоятелства би отказал да се съберат в занемареното му имение. Но след инцидента с брат му Габриел преди три дни той, братята и сестрите му се държаха извънредно предпазливо с баба си. Предстоеше нещо и Оливър подозираше, че то няма да се хареса на никого от внуците.
	— Как е рамото ти? — обърна се сестра му Минерва към Гейб.
	— Ти как мислиш? — тросна се Гейб. Ръката му бе привързана към тъмния му жакет за езда, а светлокестенявата му коса както винаги бе леко разрошена. — Адски ме боли.
	— Не се зъби на мен. Не аз едва не загинах.
	Двайсет и осем годишната Минерва, четири години по-малка от Джарет, вторият по възраст в семейството, бе две години по-голяма от Гейб и четири — от Силия, изтърсачето. Като най-голяма от момичетата обаче проявяваше склонност да се държи майчински към другите.
	Дори приличаше на майка им — светла кожа, кестеняви, изпъстрени с руси кичури коси и бръшляновозелени очи, каквито имаше и Гейб. За разлика от тях двамата Оливър бе наследил външния вид на баща им — наполовина италианец по произход. Първородният син беше смугъл, с тъмни очи и тъмна коса.
	— Имал си късмет, че лейтенант Четуин се е отдръпнал в последния момент — напомни Силия на Гейб. Тя представляваше малко по-бледо копие на Оливър, сякаш някой бе добавил сметана към тена й, а очите й бяха лешникови на цвят. — Описват го като човек, който се ръководи от смелостта, а не от здравия разум.
	— Следователно той и Гейб си приличат — изръмжа Оливър.
	— Спри да го мъмриш, чу ли? — обади се Джарет. На външен вид той бе взел по равно от родителите им. — След глупавото състезание с карети го хокаш непрекъснато. Беше пиян. Състояние, познато ти до болка.
	Оливър се извърна към Джарет.
	— Да, но ти не си бил пиян, а въпреки това допусна…
	— Недей да виниш Джарет — намеси се Гейб. — Четуин ме предизвика да се състезаваме. Щеше да ме обяви за страхливец, ако бях отказал.
	— По-добре е да си страхливец, отколкото мъртъв — сопна се Оливър на брат си. — Нищо не заслужава да рискуваш живота си — нито жена, нито чест, и определено не репутацията.
	Жалко, че още не бе успял да внуши тази мъдрост на идиотите, негови братя.
	Гейб трябваше да е наясно повече от всички. Беше се състезавал на най-опасното трасе в околностите на Лондон. Минаваше между две скали. Наричаха мястото „игленото ухо“. И неслучайно — в тесния проход два екипажа не можеха да се разминат, нито пък един да изпревари друг. Налагаше се някой да отстъпи, за да даде път на другия. Първият отказал се обикновено губеше състезанието, защото не успяваше да навакса изгубеното време при отсечката между скалите и финалната права, която бе съвсем наблизо.
	Да, любителите на тези състезания наричаха трасето „игленото ухо“, но за Оливър самото участие беше лудост! Вярно, Четуин бе отстъпил, ала каретата на Гейб се бе ударила в едната скала, бе се счупило колелото и остана само купчина натрошени дъски, изпокъсана кожа и извити метални прътове. Слава богу, конете бяха оцелели, а Гейб извади късмет да му се размине само със счупена ръка.
	— Четуин не отправи обида само към мен, ако искаш да знаеш — вироглаво възрази Гейб. — Усъмни се, че едва ли ще приема да се състезавам, защото съм бил страхливец като мама, която стреляла по сенки. — Гласът му трепереше от гняв. — Нарече я Убийцата от Халстед Хол!
	Познатите клевети станаха причина всички да настръхнат.
	— Мъртва е от години. Излишно е да браниш честта й — изръмжа Оливър.
	Гейб придоби каменно изражение.
	— Някой трябва да го прави. Ти отказваш.
	Да, той наистина не предприемаше нищо. Майка им бе извършила нещо немислимо. Никога нямаше да й го прости. Нито на себе си, задето допусна да се случи.
	Вратата се отвори и баба им влезе, следвана по петите от семейния адвокат Елайъс Бок. Всички внуци затаиха дъх. Присъствието на адвокат не вещаеше нищо добро.
	Баба им се настани начело на масата. По набръчканото й лице се забелязваха признаци на умора. Нова вина обзе Оливър. Напоследък тя изглеждаше по-стара от своите седемдесет и една години. Сякаш тежестта на отговорностите привеждаше раменете й и я смаляваше.
	Той се опита да я убеди да престане да ръководи основаната от дядо им пивоварница, но тя отказа. По-редно бе да наеме управител, ала тя не искаше и да чуе. Твърдеше, че работата й допада. Какво да прави иначе? Да се оттегли в провинцията и да бродира ли? Самата мисъл вдовица на основател на пивоварна да бродира, я разсмиваше.
	Вероятно имаше основание да се смее. Хестър „Хети“ Плъмтри беше онова, което мнозина биха нарекли „простолюдие“. Родителите й държаха странноприемница, където се бе запознала със съпруга си и двамата превърнаха „Пивоварница Плъмтри“ в достатъчно голяма империя, за да осигурят най-добрите училища за Прюданс, майката на Оливър. Достатъчно могъща империя, та Прюданс да впримчи обеднял маркиз за съпруг.
	Баба им не криеше радостта си от факта, че дъщеря й е влязла в един от най-старите аристократични английски родове, но така и не съумя да заличи петното от произхода си — бе родена в семейство на търговци.
	Въпреки това бе твърдо решена внуците й да се превърнат в истински аристократи. Затова ненавиждаше склонността им да втрещяват обществото, което смяташе, че потомството на скандалната двойка вечно се държи недостойно. Заради стремежа й да издигне семейството в очите на света тя възнамеряваше да види усилията си увенчани със сполучливи бракове и чудесии правнуци. И се ядосваше, защото никой от внуците й не бързаше да удовлетвори това нейно желание.
	Според Оливър тя имаше известно право да се чувства така. Макар през детството им често да отсъстваше, прекалено заета да ръководи „Пивоварница Плъмтри“, след смъртта на съпруга си, тя беше най-близкото подобие на майка, което малките някога бяха имали. Именно затова те я обожаваха.
	Той — също, когато не се караше с нея за пари.
	— Седни, Оливър! — Сините й очи го пронизаха. — Краченето ти напред-назад ме изнервя.
	Той спря да снове, но не седна.
	Тя свъси вежди и изправи рамене.
	— Взех решение относно вас, деца — обяви, сякаш още бяха малки. Изгледа всичките подред и гласът й стана непреклонен. — Крайно време е да се задомите. В продължение на една година нещата ще останат каквито са. След това ще ви лиша от наследство. Всички. Ще ви изключа от завещанието ми. — Престори се, че не чува всеобщия им възглас. — Освен ако…
	Направи пауза, за да придаде по-голям драматизъм на думите си.
	— Освен ако какво? — процеди Оливър през зъби.
	Тя насочи поглед към него.
	— Освен ако не създадеш семейство.
	Трябваше да очаква подобно нещо. На трийсет и пет той вече оставяше зад гърба си възрастта, когато повечето мъже с титли си вземаха съпруги. Баба им често се жалваше, че все още няма наследник на титлата, но кой със здрав разум би искал да види този очернен род продължен? Родителите му се бяха събрали заради пари и резултатът се оказа катастрофален. Колкото и драстично да намаляваха финансите на Оливър той нямаше да повтори тази грешка.
	Баба му знаеше отлично мнението му по въпроса, така че да използва братята и сестрите му, за да го накара да играе по гайдата й, бе равностойно на болезнено предателство.
	— Ще оставиш братята и сестрите ми да мизерстват, само и само да ме видиш обвързан?
	— Не само теб — отвърна тя хладно — Условието се отнася за всички. — Погледна към другите внуци, насядали около масата. — Искам да ви видя задомени до една година или се сбогувате с наследството си. И още нещо: ще се откажа от градската си къща. Засега я държа единствено защото момичетата са при мен. След една година те няма да получат зестри и ще преустановя да плащам ергенските квартири на Гейб и Джарет в Лондон, както и за конюшните, където си държат конете. Ако вие петимата не се венчаете, край на подкрепата ми за вас. Оливър поема грижите за вас. Само той и никой друг.
	Оливър простена. Наслственото имение, обременено с маса задължения, му носеше някакви доходи, но далеч недостатъчни.
	Гейб скочи на крака.
	— Бабо, не можеш да постъпиш така! Къде ще живеят момичетата? Къде ще отидем с Джарет?
	— Ще се настаните тук, в Халстед Хол, предполагам — изрече тя.
	Оливър се намръщи като буреносен облак.
	— Невъзможно е, както ти е известно. Ще се наложи да отворя имението.
	— А едва ли ще го направи — подметна Джарет. — Той се издържа с доходите от Халстед Хол. Дори ние да постъпим съгласно желанието ти, бабо, на него не му се налага. Значи само ние ще бъдем наказани.
	— Това е условието ми, момчето ми — отвърна тя хладно. — Не подлежи на обсъждане.
	Независимо какво мислеше Джарет, баба им бе наясно, че Оливър няма да допусне братята и сестрите му да страдат. Най-после бе открила начин да ги принуди да й се подчинят. Възползваше се от огромната им привързаност един към друг.
	Планът беше брилянтен; и пъклен; и вероятно единственият, който щеше да даде резултат.
	Ако засягаше само Джарет, той едва ли би се подчинил на баба си, но никога не би обрекъл сестрите си да живеят като стари моми или гувернантки. Минерва пишеше книги и изкарваше малко пари. Тя имаше куража да отхвърли ултиматума на баба им — щеше да преживява със скромните си средства, — но как да обрече другите на бедност?
	Всеки щеше да се притеснява за останалите. В крайна сметка означаваше едно: щяха да се чувстват задължени да й се подчинят; това важеше и за Оливър.
	— Какво ви пречи да превърнете имението в самозадоволяващо се място — отбеляза наставнически Хестър Плъмтри. — Петимата си разделете задълженията, например… — Погледна изпитателно Оливър. — Или брат ви да се захване по-сериозно с управлението му, вместо да разчита само на помощник, докато си прекарва времето да ухажва разни дами и да пие. Така вероятно ще разполагате с достатъчно средства.
	Оливър едва се въздържа да не й отговори гневно. Старата жена бе съвършено наясно защо той ненавижда това място. Баща му се бе оженил за майка му, за да използва парите й да опази семейното имение, но Оливър в никакъв случай не бе готов да позволи Халстед Хол да го унищожи, каквато участ бе сполетяла родителите му.
	— Случайно научих, че Оливър е продал последното читаво родово имение, за да плати някои от вашите дългове, господа, натрупани съвместно — продължи баба им. — Направил го е, защото аз отказах да покрия задълженията ви. Не разполагате почти с нищо друго, което да продадете. Необходимо ви е онова, което аз съм в състояние да ви осигуря, за да продължите да живеете както сте свикнали.
	Колкото и неприятно да беше, тя имаше право. В случай че се откаже от градската си къща и спре да плаща квартирите на братята му в столицата, на Джарет и на Гейб, както и на сестрите му, не им оставаше друго, освен да се нанесат в Халстед Хол. Дори Оливър нямаше къде да живее в момента. Именно споменатият имот в Актън бе неговият дом доскоро.
	Нищо чудно, че баба им ръководеше „Пивоварница Плъмтри“ така успешно вече двайсет и две години. Тя бе истински Макиавели в женски дрехи.
	— А кой ще наследи пивоварницата? — попита той. — Няма ли да я оставиш на Джарет, съгласно желанието на дядо?
	— Ще я завещая на братовчед ви Дезмънд.
	Джарет простена, но Минерва не се въздържа:
	— Не бива! Дезмънд ще я съсипе!
	Баба им само сви рамене.
	— Въобще не ме интересува. Аз ще съм мъртва. А ако вие не предприемете необходимите мерки, за да я задържите в семейството, всъщност няма значение, нали?
	Тук вече и Силия се намеси:
	— Бабо, наясно си как ще постъпи Дезмънд. Ще наеме деца и ще ги изтощи до смърт. — Силия подпомагаше с доброволен труд благотворителна организация, която се бореше за промяна на законите, регулиращи детския труд. Бе отдадена страстно на каузата. — Виж го само как ръководи мелниците! Не бива да оставяш пивоварната на него!
	— Мое право е да я оставя на когото поискам — сряза я с леден тон Хестър Плъмтри.
	Нямаше начин да не блъфира! Та тя мразеше Дезмънд колкото го мразеха и те. От друга страна не беше в стила й да блъфира.
	— Предполагам, че си избрала бъдещите ни партньори вместо нас — обади се Оливър.
	Тонът му бе пълен с горчивина.
	— Не съм. Предоставям го на вас. Вие обаче явно няма да се задомите, ако не ви извия ръцете. Прекалено дълго се съобразявах с желанията ви. Сега е време вие да направите нещо за семейството, а това включва _и_ осигуряването на следващото поколение, което ще продължи рода ни.
	Съсипана, Силия се отпусна на стола.
	— Нито Минерва, нито аз сме в състояние да си изберем съпруг ей така — въздъхна тя. — Мъжът предлага брак. Ами ако никой не ни поиска?
	Баба им забели театрално очи.
	— И двете сте прекрасни млади дами. Където и да се появите, всички се обръщат след вас. Ако ти, Силия, престанеш да демонстрираш колко си по-добра в стрелбата от приятелите на братята си, някой положително ще ти предложил да се обвържете. А ако Минерва престане да пише онези ужасни готически романи…
	— Няма да го направя! — възрази разпалено Минерва.
	— Поне пиши под псевдоним. Наистина не разбирам _защо_ огласяваш, че си автор на тези книги. Само за да скандализираш всеки, с когото заговориш ли? — Прехвърли поглед върху Джарет и Гейб. — Що се отнася до вас двамата — не е зле от време на време да се появявате на някой бал. Не е нужно да прекарваш всяка вечер в игралните зали. Джарет, а ти, Гейб… — Въздъхна уморено. — Престани да се състезаваш с всеки глупак, който те предизвика. Така ще ти остане време да си потърсиш съпруга. Вие, момчета, сте напълно годни да очаровате порядъчна жена да се ожени за вас. Никога не се затруднявате да придумате леки жени или актриси да споделят леглото ви.
	— Боже! — промърмори Гейб поруменял. Едно бе да спиш с лека жена, и съвсем друго да слушаш как баба ти коментира този факт.
	После тя се обърна към Оливър.
	— Брат ви, разбира се, има значително предимство: титлата си.
	— А и придобиването на титла срещу пари завърши изключително благоприятно за родителите ни — подметна Оливър саркастично. — Явно затова желаеш и аз да постъпя така.
	Върху лицето на баба му се изписа болка, но той пренебрегна появилото се в гърдите му чувство за вина. Щом тя е решена да ги принуди да изпълнят условието й, нека си поеме и последствията.
	В ума му се завъртяха последните думи на майка му по негов адрес. _Ти си позор за семейството…_
	Полазиха го студени тръпки. Направи няколко решителни крачки към вратата и я отвори.
	— Да разменим няколко думи насаме, бабо.
	Едната й сива вежда се стрелна във въздуха.
	— Щом желаеш.
	Озоваха се сами в коридора и Оливър подхвана незабавно:
	— Дори да ме натрапиш като съпруг на някоя злочеста жена, нищо няма да се промени.
	— Сигурен ли си? — Баба му посрещна спокойно погледа му, ала сините й очи бяха поомекнали. — Ще бъде по-добре, отколкото да водиш безцелен живот, Оливър.
	Боже, само да знаеше!
	— Такъв съм аз. Време е да го приемеш. Мама го направи.
	Баба му пребледня.
	— Не обичаш да говориш за случилото се през онзи ден, знам…
	— Не, не обичам! — прекъсна я той. — И няма да говоря!
	Нито пред нея, нито пред друг.
	— Правиш го, защото виниш мен за случилото се.
	— По дяволите, не е вярно! — Винеше себе си. Ако беше последвал майка си тогава… Ако беше проявил по-голяма настойчивост пред баба си… Ако, ако, ако… — Не те виня за нищо от миналото. Но ще те виня за сегашната ти приумица.
	— Не виждаш ли, че трябва да се направи нещо?
	— Защо? Минерва и Силия все ще се омъжат някога. Гейб и Джарет ще се укротят след време.
	— Ти не го направи.
	— При мен е различно.
	— С какво е различно?
	— Защо внезапно реши да настояваш да се задомим?
	— Отговори ми на въпроса и аз ще отговоря на твоя.
	Значи това иска тя — да го принуди да признае греха си. Е, няма да стане.
	— Един ден, Оливър, ще трябва да споделиш какво точно стана през онзи ден, ако не за друго, то за да го оставиш зад гърба си.
	— То вече е зад гърба ми! — Завъртя се на пети и тръгна към вратата.
	— Няма да променя решението си за наследството и всичко друго. Или се жените, или губите всичко — извика баба му след него.
	Той застина на прага. Тя дойде до него и обходи с поглед братята и сестрите му в стаята.
	— Омръзна ми жълтите вестници да ви наричат „палавниците от Халстед Хол“. Омръзна ми да чета как най-малката ми внучка е скандализирала за пореден път обществото с участието си в състезание по стрелба. — Обърна се към Гейб. — Или как внукът ми почти не загинал при надпревара с карети. Всичко това приключва още сега.
	— А ако обещаем да се държим по-дискретно в бъдеще? — поинтересува се Оливър.
	— Не е достатъчно. Ако вие петимата поемете отговорност към партньор и деца, например, вероятно най-после ще се научите да цените каквото ви е дадено.
	— По дяволите, бабо…
	— Престани да ругаеш, Оливър. Няма да го обсъждаме повече. Господин Бок ще ви запознае с подробностите и с въпросите си ще се обръщате към _него_. Аз отивам на събрание в пивоварницата.
	Тя тръгна по коридора, а бастунът й потропваше енергично.
	С излизането й от стаята братята и сестрите на Оливър затрупаха господин Бок с питания.
	— Не говори сериозно, нали?
	— Как е възможно да постъпва така?
	— Ще се опитате ли да я разубедите?
	Бок слушаше, облегнат удобно на стола. Най-после подхвана:
	— Нищо не мога да предприема, съжалявам. След нараняването на лорд Габриел тя твърдо реши да не допусне внуците й да умрат, преди да са изпълнили семейния си дълг.
	— Видя ли какво направи, Гейб? — наежи се Силия. — Всичко провали!
	— Не Гейб е причината, а аз — намеси се Оливър уморено. — Не желае да загуби титлата и мястото в обществото, които придоби с толкова труд за семейството. Иска да е сигурна, че родът ще бъде продължен.
	— Тогава защо принуждава мен и Силия? — обади се Минерва.
	— Извинете, ваша светлост — намеси се Бок, — но грешите. Тя се тревожи за всички ви. Иска да е спокойна, че сте задомени добре, преди да почине.
	Оливър се сепна.
	— Да почине?! Баба болна ли е? — От подобна перспектива стомахът му се сви. — Да не би да не ни казва нещо?
	Така внезапният ултиматум придобиваше логика.
	— Просто се умори да ви чака да я дарите с правнуци.
	В това вече Оливър повярва.
	Бок прочисти гърло.
	— Имате ли още въпроси?
	— Само един — отвърна Оливър. — Наистина ли не е поставила условие с кого да сключим брак?
	Беше му хрумнало как да избегне налудничавия й план.
	— В това отношение няма никакви ограничения. Но съществуват други правила.
	Оливър слушаше подробностите, които адвокатът започна да изрежда. Сред тях бе да се венчаят в Англия, а да не прибягват до „приставане в Гретна Грийн“. Очевидно се тревожеше съдът да не разтрогне такъв брак. За щастие нищо от изброеното от Бок нямаше да попречи на оформилия се в главата му план.
	Изпълнил дълга си, Бок си тръгна. Остави ги сломени. Минерва се обърна умолително към Оливър:
	— Твоя работа е да разубедиш баба. Не виждам защо да се омъжвам, след като този ми начин на живот напълно ме удовлетворява.
	— И аз никак не държа да се задомявам, Минерва — изръмжа Джарет. — Нищо чудно веднага след това да ми натрапи да ръководя и пивоварницата, а това е последното ми желание.
	— Предлагам всички да се нанесем тук и да й покажем, че нямаме нужда от парите й — възкликна Силия. — Ще я послушаме. Ще управляваме заедно имението…
	— Да, бе. Сякаш сме наясно как се прави — троснато я прекъсна Гейб.
	— Силия е права донякъде — намеси се Минерва. — Ако й докажем колко добре се справяме и сами, има надежда да се откаже от намерението си.
	— Бог да ни е на помощ! — Джарет изгледа Оливър настойчиво. — Не желаеш да се настаняваме тук, нали?
	Оливър въздъхна.
	— Бих искал никога повече да не видя това място. За жалост обаче в предложението на Силия има хляб. Ако заживеем тук, ще се справим с баба. Ще я каним на гости и тя ще се убеди какви поражения ще нанесе планът й, ако се осъществи.
	Постара се да прикрие отвращението си от мисълта отново да се „закотви“ в Халстед Хол. Налагаше се обаче да предприеме тази стъпка, докато задейства своя план; после животът пак щеше да потече както преди.
	— Междувременно измислих нещо — призна той. — Рисковано е, но вероятно ще извие ръцете на баба. Не е обмислила всичко докрай и възнамерявам да й го докажа. Останали са ми пари от продажбата на последния имот и ето какво предлагам…


>	Глава 2

	— За бога, Фреди, не изоставай! — просъска Мария Бътърфийлд на върлинестия си братовчед, докато крачеше по калната улица.
	Набелязаната „жертва“ пред тях налагаше бързо темпо. Не стига, че трябваше да понасят отвратителното английско време, но ако загубят и „водача“ си, нямаше да успеят да намерят Натан Хайът. В никакъв случай не биваше това да ги сполети, особено след като пропътуваха разстоянието от Дартмът, Масачузетс, за да си върне годеника.
	— Сигурна ли си, че кожената чанта в ръцете на този тип наистина е на Натан? — едва успя да попита останалият без дъх Фреди.
	— От двете страни има отпечатани букви, точно каквито бях поръчала да направят на неговата. А и този мъж беше в района на „Лондон маритайм“. Там са видели Натан за последен път преди три месеца. Стига ми само да я погледна по-отблизо, за да съм напълно сигурна.
	— И как ще успееш? Не очаквай аз да го направя. Отказвам да си имам вземане-даване с някакъв си английски дявол.
	— Нали сабята на кръста ти служи да ме браниш?
	Всеки ден, откакто пристигнаха в Лондон, Фреди излизаше, препасал напъхана в ножница старата сабя на баща си. Привличаше всеобщо внимание, защото вече никой не ходеше със сабя на кръста.
	— Тя е, за да брани _мен_ — уточни Фреди. — Чух, че тук са готови да се дуелират за щяло и нещяло. Не съм дошъл отнякъде си, та някой да нащърби любимата ми сабя.
	— Дойде, защото по-големите ти братя се грижат за своите семейства, а и леля Роуз щеше здравата да те смъмри, ако не беше ме придружил! — Фреди поруменя и тя смекчи тона: — Но едва ли ще се наложи да се дуелираш. Ще убедим онзи да разгледаме кожената чанта на спокойствие. Ще го направим, след като видим накъде се е запътил. Все се надявам да ни отведе при Натан.
	— А аз се надявам да ни отведе до пекарна с пайове. Хапнахме за последно преди повече от три часа. — Сякаш по даден сигнал коремът му изкъркори. — Нали не си решила да ме умориш от глад?
	Тя въздъхна. Фреди постоянно говореше за храна. По думите на леля Роуз всеки млад мъж на двайсет и една яде като ламя, но в момента Мария предпочиташе той да яде колкото врабче. Имайки предвид колко бързо Фреди „поглъща“ наличните им средствата; „защитникът“ й излизаше доста скъпичко.
	Мечтаеше си Натан да беше останал в Америка, където му е мястото; мечтаеше си и баща й да не беше починал…
	Налегна я тъга. Още не можеше да повярва. Вярно, от известно време баща й изгуби обичайната си жизненост и енергичност, но тя не очакваше той да почине внезапно на шейсет и пет години.
	Хрумна й нещо обезпокоително. Ако Натан не е получил последните й писма, значи дори не знае нито за смъртта на баща й, нито че сега той е единствен собственик на „Ню Бедфорд шипс“, при положение че се венчаят, както бе планирано.
	Ами ако не се ожени за нея? Това ли е причината да не получи никакви известия от него през последните няколко месеца? Да не би да се е възползвал, за да се измъкне от тяхното вричане?
	Всеки мъж на негово място щеше да се отчая от постоянните настоявания на баща й Натан да докаже, преди да се ожени за жената, която щеше да наследи половината компания, че е достоен да я ръководи. Именно тези изисквания пратиха Натан в Англия да продаде изгодно клипери на „Лондон маритайм“. Възможно ли беше да се е отказал?
	В очите й се появиха сълзи. Не. Не би постъпил така. Та той бе мъж на честта. Връзката им не бе толкова страстна, колкото на други двойки, но все пак държеше на нея, както и тя — на него. Очевидно се бе случило нещо ужасно. Той никога не би загърбил задълженията си. Тя бе длъжна да го намери. Не беше готова да загуби и него.
	Но фактът, че кожената чанта се намираше в ръцете на друг, не вещаеше нищо добро. Натан никога не би се разделил с нея. Онзи тип пред тях най-вероятно я бе откраднал.
	Ускори крачка и сърцето й заби по-учестено. Довършен от подлите англичани, Натан вероятно лежи мъртъв в някое поле. Ако е така…
	Няма да мисли за това в момента, защото ще се срине.
	— Мопси… — обади се Фреди.
	— Не ме наричай така! Вече не сме деца.
	На всичкото отгоре Натан намираше обръщението за неподходящо към дама. Държеше на тези неща, защото бе израснал във висшето общество на Балтимор, преди да се прехвърли в малкия Дартмът преди шест години като партньор на баща й.
	— Извинявай, Моп… Мария — промърмори Фреди. — Все забравям. — Приближи се по-плътно до нея. — Все пак според мен не е редно да сме навън по тъмно. Тази част на града не изглежда особено безопасна. А онези дами ей там са… малко… разголени.
	Сериозно съсредоточена да не изпуснат мъжа пред тях, тя не бе обърнала внимание какво ги заобикаля. Огледа се и сърцето й се сви. По прозорците наоколо стояха надвесени оскъдно облечени жени. Гърдите на повечето почти изскачаха от деколтетата.
	Спомените как прибираше баща си от подобни места, където всички други отказваха да стъпят, я сковаха.
	— Ей, господине — подвикна една от тях на Фреди, — обещавам моите номера да ти харесат много.
	— А аз ще съм твоя за половин лира, скъпи — подхвърли друга.
	Мария не разбираше напълно смисъла на думите им, но ако съдеше по руменината, плъзнала по обсипаните с лунички бузи на Фреди, предложенията определено бяха доста… непристойни.
	— Да се връщаме в пансиона — продължи Фреди.
	— Не още. Онзи отпред явно стигна крайната си цел и спира. Ето ти случай да погледнем кожената чанта отблизо.
	Проследиха с поглед как мъжът се шмугна в една от сградите и приближиха входната врата. Отвътре се чуваха необуздан смях и звуци от цигулка. През открехнатата врата се виждаха танцуващи двойки и такива, ангажирани с… разюздано поведение.
	— Не бива да влизаш вътре — отсече Фреди. — Не е подходящо за почтени жени.
	— Виждам. — Тя потрепери и се загърна по-плътно с черната си пелерина. — Несъмнено е бордей.
	— Мопси! — Страните му пламнаха и добиха цвета на разрошената му коса. — Не бива да говориш така!
	— Защо? И двамата знаем, че всяка събота вечер татко посещаваше такъв. — Обърна се към него. — Защо не влезеш ти? Няма да направи впечатление, ако вътре се появи мъж. Намери чантата и огледай дали е на Натан.
	— И ако е неговата — какво?
	— Придумай мъжа да излезе, за да говоря с него. Сплаши го, че майка му е отвън и ще влезе, ако не се подчини. Никой млад мъж не би го искал. — Фреди изглеждаше скептичен и тя въздъхна. — Ако го направиш, ще ти купя колкото пая кажеш.
	— Добре. — Изтегли сабята си и й я подаде. — Вземи я. Не бива да стоиш беззащитна на улицата.
	Жестът му да се раздели със скъпоценната си сабя я трогна.
	— Благодаря. — Побутна го. — А сега влизай.
	Фреди заизкачва стълбите с дълбока въздишка. За да остане незабелязана, тя се оттегли в сенките и едва се удържа да не се разсмее, долавяйки с какво колебание пристъпва братовчед й. Всеки негов връстник би влязъл охотно в бордей, но както обикновено Фреди мислеше само за храна. И независимо колко поглъщаше, оставаше слаб като върлина, а на нея роклите й отесняваха. Не беше честно.
	Впрочем като цяло животът не беше честен спрямо жените. Ако беше мъж, тя щеше да бъде наследник на компанията на баща си и той никога нямаше да привлече външен човек.
	Вярно, тя харесваше Натан. Беше умен и доста привлекателен; за подобен тип мъж всяка жена би минала през огън, за да го направи свой съпруг. А и тя не разполагаше с големи шансове да се сдобие с друг добър съпруг в Дартмът. В малкото рибарско градче имаше едва неколцина образовани ергени, а колоритното минало на баща й с нищо не допринасяше да се омъжи за истински джентълмен.
	Понякога се питаше дали Натан въобще би я приел за своя бъдеща съпруга, ако не беше наследница на „Ню Бедфорд шипс“.
	Не, не беше справедливо да разсъждава така. Той винаги се държеше прекрасно с нея. Не по негова вина няколкото разменени целувки не се оказаха разтърсващи. Явно тя бъркаше някъде; или очакваше прекалено много от него.
	Баща й изглежда беше прав. Наистина прекаляваше с четенето на готическите романи на Минерва Шарп. Едва ли съществуваше чаровник като виконт Чърчгроув или храбрец като херцог Улфплейн; или някой толкова омайващ, колкото злосторника маркиз Роктон.
	Свъси вежди. Как е възможно да мисли за Роктон в такъв момент? Достатъчно лошо е, че тайно се зарадва, когато той се измъкна от лапите на правосъдието в края на романа. Да фантазира за злодей, вместо да мисли единствено за Натан, й се стори обезпокояващо.
	Да не би да не е нормална жена? Определено е по-дръзка и със собствено мнение от повечето познати й жени. И обожава да чете за убийства и избухнали скандали. Баща й го смяташе за „неестествено“.
	Въздъхна неволно.
	Внезапни викове отвътре „Спри!“, „Крадец!“, „Спрете го!“ я изтръгнаха от мислите й. Боже, да не би Фреди… Едва ли е…
	Направил го е, естествено! Фреди не разсъждаваше!
	Завтече се по стълбите със сабята в ръка и нахлу вътре точно навреме, за да види как мъж препречва пътя за бягство на Фреди, който стискаше чантата като щит към гърдите си.
	— Хванах те, крадецо! — изкрещя мъжът.
	Сърцето й се сви.
	На няколко крачки зад Фреди стоеше господинът, когото проследиха. Беше полуразсъблечен и с почервеняло лице. Зад него набъбваше тълпа от посетители, любопитни да видят какво става. В коридора започнаха да се появяват и разголени в една или друга степен жени.
	— Поли, извикай пристава — нареди застаналият пред Фреди мъж на една от жените.
	О, не! Това бе истинско бедствие!
	Двама от „гостите“ приближиха Фреди, който мърмореше:
	— Само исках да я разгледам, това е всичко…
	Тя вдигна сабята и я насочи към най-близкия тип.
	— Пусни го! Иначе ще те разполовя като портокал!
	— Като портокал ли? — обади се глас вдясно от нея. — Това ли е най-страшната ти заплаха, скъпа?
	При вида на високия мъж, появил се откъм салона, я обзе паника. Беше без жакет и вратовръзка, а ризата му зееше разкопчана до средата на гърдите. Самоувереният му вид обаче подсказваше, че е в състояние да контролира всяка ситуация, независимо как е облечен.
	— Стой назад! — насочи тя сабята към него, докато наум се молеше да успее да си послужи с проклетото оръжие. Не подозираше, че сабята е толкова тежка. — Просто ми дайте братовчеда, сър, и ще си вървим.
	— Нейният „братовчед“ се опита да ми открадне кожената чанта, милорд — обади се мъжът, когото бяха проследили дотук.
	_Милорд?!_ Пулсът й се ускори. Високият тип не приличаше на онези, които си представяше, когато четеше романите на госпожица Шарп, но определено притежаваше тяхната арогантност. Тенът му бе смугъл, а от впитите му в нея очи я побиха тръпки. Ако е благородник, тя и Фреди бяха загазили здравата.
	— Вие дръжте жената, лорд Стоунвил, а ние ще се погрижим за съучастника й. Ще предадем крадците на пристава, щом пристигне.
	— Не сме крадци! — Тя насочи острието към мъжа зад Фреди. Едва държеше тежката сабя. — Ти, господине, си крадец! Кожената чанта принадлежи на годеника ми! Нали, Фреди?
	— Не съм сигурен — отвърна Фреди плахо. — Изнесох я в коридора, за да я разгледам по-добре, а този се развика. Не знаех какво да предприема и побягнах.
	— Много правдоподобно звучи, няма що — присмя се онзи, когото бяха следили.
	— Слушай, Тейт — обади се лорд Стоунвил, — ако госпожица…
	Обърна въпросително вдигнатите си черни вежди към нея и тя отговори, без да се замисли:
	— Бътърфийлд. Мария Бътърфийлд.
	— Ако госпожица Бътърфийлд ми даде сабята, обещавам да разреша възникналия спор удовлетворително за всички.
	Да не би да очаква от нея да повярва, че полуоблечен лорд в бордей ще отсъди справедливо? Английските лордове от книгите спадаха към две категории — почтени джентълмени и развратни злодеи. Този приличаше по-скоро на злодеите, а тя не бе глупачка, готова да се остави в ръцете на такъв човек.
	— Имам по-добър план. — Със силно разтуптяно сърце тя пристъпи напред и опря върха на сабята във врата на лорд Стоунвил. — Или им кажете да пуснат братовчед ми, или ще ви пронижа.
	Той дори не трепна. По лицето му се изписа необяснимо веселие, когато обгърна с ръка острието.
	— Нямаш никакъв шанс, скъпа.
	Тя замръзна. Не смееше да мръдне, за да не пореже дланта му.
	— Чуйте ме добре, госпожице Бътърфийлд — продължи той със спокоен, овладян тон, от който тя настръхна. — Вече сте уличена в кражба. Освен това заплашихте да нападнете благородник. И за двете престъпления наказанието е бесило. Склонен съм да омаловажа нападението, но само ако пуснете сабята. В замяна ще позволя да изложите доводите си в своя защита и на „братовчед“ ви относно кражбата. — Изрече думата „братовчед“ с неподправен сарказъм. — Ще ви изслушам и ако обяснението ме задоволи, двамата ще бъдете свободни да си вървите. Ясен ли съм?
	Беше я впримчил в капан и го знаеше.
	Полагайки старание уплахата й да не проличи, тя попита:
	— Заклевате ли се в честта си на джентълмен да ни пуснете, ако обясним всичко?
	Ако той прояви разбиране, значи не е злодей. Освен това тя нямаше кой знае колко голям избор.
	На устните му се появи тънка усмивка.
	— Кълна се. В честта си на джентълмен.
	Тя погледна към Фреди, вече на път да припадне. И отново обърна очи към лорд Стоунвил.
	— Отлично. Постигнахме споразумение.


>	Глава 3

	— Чудесно — обяви Оливър и въздъхна облекчен. До момента вътрешно се колебаеше дали ще успее. Всяка жена, достатъчно смела да насочи сабя срещу него, в най-добрия случай бе непредвидима, а в най-лошия — опасна. — На три и двамата пускаме сабята. Става ли?
	Тя кимна и сведе сините си очи към ръката си, стиснала дръжката.
	— Едно, две, три — преброи той.
	Сабята издрънча на пода.
	Портър и Тейт мигом сграбчиха младежа, когото тя нарече Фреди. Той нададе вик и тя се обърна разтревожена към тях. Оливър се наведе, взе сабята и я подаде на собственичката на бордея Поли, за да я отнесе на безопасно разстояние.
	— Вкарайте го тук — разпорели Оливър, кимна към вратата на салона и същевременно стисна здраво за лакътя госпожица Бътърфийлд, насочвайки я в същата посока.
	— Не така грубо — просъска тя.
	— Повярвай, госпожице Бътърфийлд, мога да съм и по-груб. Седни — нареди той и я побутна към един стол. — Опитай се поне за малко да пребориш желанието си да нападаш хората, ако обичаш.
	— Не съм…
	— А ти — обърна се той към спътника й, — дай тази кожена чанта, която предизвика целия този хаос.
	— Да, сър… Тоест, да, милорд…
	Оливър взе чантата от младия мъж, пребледнял като платно.
	Чантата изглеждаше обикновена: прилична кожа, метален обков по ъглите. Няколкото банкноти вътре не доказваха, че момъкът се е опитал да я открадне. Повечето крадци щяха да задигнат парите и да оставят чантата, за да не събудят подозрения.
	— Откъде я взе, Тейт? — попита Оливър.
	— От заложната къща на ъгъла. Купих я преди няколко месеца.
	Госпожица Бътърфийлд изсумтя и Оливър я погледна мрачно.
	— Твърдиш, че принадлежи на годеника ти, така ли?
	— Ако огледате отпечатаните букви, ще откриете инициалите му „НДХ“ от едната страна и „Ню Бедфорд шипс“ от другата. Лично поръчах да ги направят.
	— Нима?
	Тя беше права относно изписаното, но какво от това? Всеки изкусен крадец щеше да огледа добре плячката си, преди да я задигне.
	От друга страна тези двамата определено не приличаха на крадци. Бяха прекалено добре облечени, на всичкото отгоре в траур, ако се съди по тъмните тонове. Ню Бедфорд се намираше в Америка, а те несъмнено бяха американци, ако се съди по акцента им.
	А това вероятно обясняваше дързостта на дамата. Беше чувал колко са наперени американките. Но чак пък дотам, че да нахлуят в бордей и да опрат върха на сабя във врата на мъж? Да не би да са просто по-сръчни крадци? В такъв случай хрумването да се облекат в черно е хитро. Кой би заподозрял жена в траур в криминално деяние?
	Особено такава хубавица. Червеникаворуси къдрици се спускаха около прелестното й лице под черната копринена шапка и воала. Имаше вирнато носле, обсипани с лунички бузи и устни, които те изкушават да ги целунеш. Плъзна поглед по тялото й с вещината на мъж, отдавна свикнал да разсъблича жени. Под плътната пелерина тя определено притежаваше фигура, приканваща да я обладаеш: добре оформени бедра, изкусителна гръд… Точно неговият тип.
	Х-м-м-м… Съществуваше ли начин да използва създалата се ситуация в своя полза? Обърна се към Портър и Тейт.
	— Пуснете младежа и ни оставете.
	— Милорд, според мен… — подхвана Портър.
	— Ще си получат заслуженото — увери го Оливър. — Няма да имате основание да се оплаквате.
	— А чантата ми? — поиска да узнае Тейт.
	— Моята чанта?! — възмути се госпожица Бътърфийлд и скочи на крака. — Как смееш…
	— Седни, госпожице Бътърфийлд — нареди Оливър строго. — На твое място бих си държал езика зад зъбите в момента.
	Тя се изчерви, но се подчини.
	Оливър хвърли чантата на Тейт.
	— Вземи я и излез. Ще узнаеш решението ми за тези двамата.
	С крайчето на окото си видя как американката се наежва, но поне прояви благоразумието да запази мълчание, докато двамата мъже не затвориха вратата след себе си.
	След това обаче скочи от стола и го изгледа свирепо.
	— Чантата принадлежи на годеника ми и вие го знаете! Господин Тейт очевидно я е откраднал…
	— Познавам Тейт от години, мадам. Има недостатъци, но не е крадец. Щом твърди, че я е взел от заложна къща, най-вероятно е така.
	— Приемате думите му за истина и омаловажавате казаното от една дама?
	— _Дама_ ли? Такава ли си? — Изгледа я пренебрежително и се захвана да си закопчава ризата. — Нахълтваш в бордей, повела само този младок да те защитава. Опря сабя във врата ми и се опита да го измъкнеш. Как очакваш да приема казаното от теб само защото си жена? — Погледна към застиналия от ужас Фреди. — Вероятно ме смяташ за толкова глупав, колкото и братовчед ти.
	Тя пристъпи към него с ръце на хълбоците.
	— Престанете да произнасяте така презрително думата „братовчед“! Фреди не е мой съучастник в никакво престъпление.
	— Тогава защо с теб е _той_, а не предполагаемият ти годеник?
	— Годеникът ми е изчезнал! — Пое дълбоко въздух. — Казва се Натан Хайът и е бизнес партньор на баща ми. Дойдохме в Лондон, за да го намерим. Татко почина, след като Натан замина и сега трябва да се върне, за да ръководи „Ню Бедфорд шипс“. Писах му няколко писма, но не ми е отговарял от месеци. Разпознах чантата му, когато видях приятеля ви с нея близо до мястото, където са видели Натан за последно и проследихме онзи мъж с надеждата да ни отведе до годеника ми.
	— Аха… — Отиде до стола, където бе метнал вратовръзката си и си я сложи. — И очакваш да повярвам на тази небивалица, защото…
	— Защото това е истината! Питайте хората в „Лондон маритайм“! Натан дойде тук преди четири месеца, за да преговарят за някакви кораби, но преговорите се провалили, той изчезнал и оттогава никой не го е виждал. Предположили, че се е върнал в Америка. Собственикът на пансиона, където се бил настанил, каза горе-долу същото. — Започна да крачи, видимо раздразнена. — Не е отбелязано да е пътувал с кораб на компанията. И най-лошото: писмата ми си стоят в пансиона неотворени! — Обърна се и го погледна угрижено. — Случило му се е нещо ужасно и вероятно приятелят ви знае какво. Натан никога не би заложил чантата. Подарих му я за Коледа. Не би се разделил с нея.
	Отчаянието й звучеше убедително. Цял живот Оливър беше живял в Лондон и бе виждал множество измамници и мошеници. Никой не съумяваше да прикрие закоравелите си пороци под привидно благонадеждна външност. Докато тя…
	Забеляза учестеното й дишане, загриженото й изражение. Изглеждаше невинна. Едно от предимствата сърцето ти да е затворено за света е, че долавяш искреността, сблъскаш ли се с нея.
	Най-вероятно тя говореше истината. Какъв смисъл да лъже? Нищо не му пречеше да я задържи, докато историята й се потвърди. Той обаче не възнамеряваше да постъпи така. Нейното окаяно положение я правеше идеална за плана му. Но преди да й направи предложение за замисленото от него нетрадиционно споразумение, не беше зле да разбере в какво точно се набърква.
	— На колко години си?
	Тя премигна насреща му.
	— На двайсет и шест. Какво общо има това?
	Значи беше невинна, но не дете, слава богу. Баба му не би скрила подозрението си, ако доведе вкъщи току-що завършила ученичка.
	— И баща ти притежава корабна компания? — поинтересува се той. Богат човек, който разполага с връзки. Това би било проблем.
	— Притежаваше. Да. — Вирна брадичка. — Името му е Адам Бътърфийлд. Питайте, когото искате. В корабната индустрия всички го познават.
	— Но дали познават _теб_, скъпа. Това е въпросът.
	— Това пък какво значи?!
	— Дотук не си ми дала никакви доказателства, че си негова дъщеря. — Закопча си жакета. — Имаш ли препоръчителни писма?
	Тя вирна още по-войнствено брадичка.
	— Не очаквах да са ми нужни. Надявах се да открия Натан в „Лондон маритайм“.
	— Попитайте в канцеларията на корабната компания — вметна младежът услужливо. — Ще ви осведомят с кой кораб пристигнахме.
	— Ще ми кажат с кой кораб са пристигнали госпожица Бътърфийлд и господин Фредерик — отбеляза Оливър. — Ами ако само се представяте за тях?
	— Мислите ни за лъжци?! — възмути се тя и почти се задави от гняв.
	Нищо подобно, но не печелеше нищо, ако й го съобщи.
	— Просто обръщам внимание на факта, че не сте ми дали никакво основание да ви вярвам. В Америка вероятно е по-различно, отколкото в Англия. Собствениците на корабни компании са готови да гарантират за всичките си пътници. Доколкото баща ти е богаташ…
	— Така е — подхвърли Фреди. — Чичо Адам разполагаше с куп пари.
	— И въпреки това дъщеря му не е наела човек да открие годеника й, както би постъпила всяка почтена дама?
	— Тревожех се за него! — намеси се Мария. — Пък и… в момента всички пари на татко са блокирани заради компанията, а това може да бъде уредено единствено в присъствието на Натан.
	Боже, нещата се уреждаха от хубаво по-хубаво.
	— Значи си тук почти сама, без никакви средства, въпреки богатството на баща ти и известно положение в обществото? — Оливър се чудеше как да изкопчи още информация. — Очакваш да повярвам, че дъщеря на заможен собственик на корабна компания, възпитана да прави каквото й се казва и да уважава нормите на приличието, ще прекоси океана, за да издири годеника си, ще го търси в бордей и ще нападне първия джентълмен, който…
	— О, я стига! — скастри го тя. — Обясних вече защо се държах така.
	— Освен това — побърза да се включи и Фреди, — чичо Адам не е… не беше като другите богаташи. Започнал е като войник в морския флот. Не си придаваше важност. Обичаше да повтаря, че се е появил на белия свят като беден незаконороден син на слугиня, но ще умре богат незаконороден син на слугиня, а това е по-добре, отколкото да си богат надут задник.
	— Фреди, престани! — простена тя. — Не ми помагаш.
	— Затова, сър — продължи невъзмутимо Фреди, с което безкрайно развесели Оливър, — Моп… Мария не е като другите жени. Прилича на баща си. Не слуша, когато й казват да седи кротко и да си мълчи.
	— Забелязах — отвърна Оливър суховато. Това бе точка в нейна полза. — А майка й? Не е ли научила братовчедка ти на обноски?
	— Ако искате да знаете… — вклини се госпожицата напористо.
	— О, тя е починала при раждането — побърза да обясни Фреди. — Пък и е била просто дъщеря на магазинер, също като мама, нейната сестра. Чичо Адам ни приюти, след като татко почина, та мама да отгледа Мария. Затова я придружих дотук. — Изпъчи гърди: — За да я защитавам.
	— И се справяш отлично — подметна Оливър саркастично.
	— Не му обръщайте внимание — нареди му госпожица Бътърфийлд с блеснали очи. — Нищо не се е опитал да открадне, не виждате ли? Влезе заради _мен_. Да огледа дали чантата е щампована с буквите и надписа.
	— Но го заловиха да бяга с чантата. Затова мъжете отвън нямат търпение да го видят на бесилото.
	— Те са глупаци! Фреди не е крадец. Повече от видно е.
	— Права е — реши да се намеси услужливо глуповатият Фреди. — С два леви крака съм. Хукна ли нанякъде, все се блъскам в нещо. Сигурно затова ме хванаха.
	— Именно в такива случаи на глупаците като цяло им се разминава. Хората отвън не се интересуват от истината. Те искат кръвта на братовчед ти.
	Върху лицето й се изписа паника.
	— Не бива да им позволите да се стигне дотам!
	— Бих могъл да кажа добра дума за него, да ги успокоя и да ви измъкна от тази каша, ако…
	— Ако какво? — Тя моментално се наежи.
	— Ако приемеш предложението ми.
	Примамлива руменина плъзна по красивото й лице.
	— Не бих се разделила с непорочността си, дори от това да зависи живота ми!
	— Споменах ли отнемане на непорочност?
	— Е… не. — Тя премигна. — Но като имам предвид що за човек сте…
	— Какъв точно? — поинтересува се той развеселен.
	— Такъв, който посещава бордей — вирна брадичка тя. — Чувала съм много за вас, английските лордове и вашата поквареност.
	— Не желая непорочността ти, скъпа. — Плъзна бърз поглед по тялото й и потисна въздишка. — Идеята е изкусителна, но в момента имам по-големи грижи.
	А и никой знатен мъж не е чак такъв глупак, че да съблазни девственица. Няма по-сигурен начин да се види обвързан с интригантка. Освен това той предпочиташе жени с опит. Знаят как да задоволят един мъж, без да се интересуват от чувствата му.
	— Вероятно ще те изненадам — продължи той, — но рядко не успявам да намеря жена, която доброволно да скочи при мен в леглото. Не ми се налага насилствено да вкарвам там крадла, пък макар и хубавица.
	— Не съм крадла!
	— Откровено казано, не ме интересува. Напълно си подходяща за плановете ми, а това е важното.
	Тя притежаваше същия нахакан нрав като сестрите му, който хвърляше баба му в отчаяние. От възпитание като това на жената пред него американците определено се възхищаваха, ала англичаните го презираха. Майка й бе дъщеря на магазинер, а баща й — незаконороден американец, участвал в Гражданската война. А същата тази война бе отнела единствения син на баба му. Не можеше и да мечтае за нещо по-добро.
	И най-хубавото бе, че тя се намираше в беда; значи нямаше да му струва цяло малко състояние като леката жена, която бе възнамерявал да наеме за целта си. Но понеже я срещна в бордей, щеше да използва и това, за да разстрои допълнително баба си.
	— Водя с баба ми битка и възнамерявам да я спечеля. Ти можеш да ми помогнеш. Ще ви измъкна — теб и Фреди — от сегашната деликатна ситуация, но искам да направиш нещо за мен.
	— Какво? — Изгледа го изпитателно.
	Той се усмихна при мисълта как ще реагира баба му, когато я доведе вкъщи.
	— Да се престориш на моя годеница.


>	Глава 4

	Мария го зяпна. Очевидно не го бе чула добре.
	— _Какво_ да направя?!
	От игривата усмивка, появила се върху чувствената уста на лорд Стоунвил, сърцето й трепна.
	— Да се престориш на моя годеница за кратко. Щом убедя баба, че възнамерявам да се оженя за теб, ще сложим край на цирка.
	Обзе я чувството, че е попаднала в някой от готическите си романи.
	— Ти си луд!
	— Не. Просто баба ми си въобразява, че ако аз, братята и сестрите ми се задомим, макар и насилени от нея, ще е спокойна за бъдещето ни. Смятам да й покажа колко абсурдно е това нейно хрумване.
	— Като се престориш на сгоден за напълно непозната?
	— Дойдох тук да потърся лека жена за ролята. Оказаха се обаче скъпи. А и защо да се захващам с някоя от тях, когато ти ще ми свършиш чудесна работа. — Плъзна доста дързък поглед по цялото й тяло. — Според критериите на баба ми си най-неприемливата жена за мен: американка, без знатно потекло, с нахакано поведение и остър език. Но си достатъчно хубава, за да изглежда правдоподобно, че наистина обмислям да се венчая за теб.
	Крайно шокирана, тя нямаше сили да помръдне. Не съобразяваше кое е по-лошо: бездушната му готовност да наеме _проститутка_, за да подведе баба си, или нанесените й с невъзмутима арогантност обиди.
	— Нима си въобразяваш, че след като ме засегна по всички възможни начини, ще се съглася на подобна лудост?
	В тъмните му очи се появи весело пламъче.
	— С оглед на шансовете ви пред господата в коридора… Да, така смятам. Разбира се, ако искаш да видиш братовчед си на беси…
	Той тръгна към вратата.
	— Спри!
	Той застина с ръка на дръжката и въпросително вирнати вежди.
	Този негодяй я впримчи в капан и го знаеше!
	Никой в Лондон нямаше да се застъпи за нея, или за Фреди. Както се бе досетил, тук никой не ги познаваше. Дори корабът, с който пристигнаха, вече отплава. Ако ги задържат, английските власти вероятно ще склонят да пишат на леля Роуз, за да потвърди думите им. Но докато пристигне отговорът, ще мине доста време, което тя и Фреди — по всичко личи — ще прекарат в затвора. Тя едва ли ще издържи там седмици наред, а Фреди не би преживял и един ден.
	Дори и час!
	— Не сме крадци, както си съвсем наясно. Защо не се застъпиш за нас? Ще ти повярват.
	Той присви очи.
	— Защо да го правя? Какво ще спечеля?
	— Удовлетворението, че си постъпил правилно.
	— Ти наистина си пленително наивна — изрече той провлачено.
	— Нямаш ли морал? — Тя се наежи.
	— Никакъв.
	Ха! Той направо го призна. При това — без капка срам.
	— Нали щеше да ни пуснеш, щом се убедиш в невинността ни? Закле се в честта си на джентълмен.
	Той се облегна върху рамката на вратата и скръсти ръце пред впечатляващо широките си гърди.
	— За твое нещастие не притежавам никаква чест. Определението „джентълмен“ също не ми подхожда особено.
	Игривият му маниер я вбеси.
	— Защо ли не те намушках със сабята, когато имах възможност?
	Думите й само го развеселиха още повече.
	— Тогава със сигурност щеше да увиснеш на бесилото. Щеше да е жалко, защото наистина си много хубава.
	Тя потисна женската си суета, готова да се поддаде на комплимента му. Вероятно на всички жени говори така.
	— Нищо чудно защо баба ти е вдигнала ръце от теб. Само бог знае на какво изпитание подлагаш горките си родители.
	Безгрижното му изражение мигом се стопи.
	— Родителите ми не се тревожат за поведението ми. За жалост са мъртви.
	Произнесе го нехайно, ала не успя да прикрие тъгата в очите си.
	— Моля да ме извиниш — откликна тя веднага, проклинайки прибързания си език. — Ужасно е да загубиш родителите си. Знам го добре.
	— Не е нужно да се извиняваш. Отчаяха се от мен доста преди да умрат, така че не беше далеч от истината.
	— Въпреки това не биваше…
	— Стига, госпожице Бътърфийлд. Това няма нищо общо с предложението ми. Ще се престориш ли на моя годеница, или не? — Тя се поколеба и той продължи малко по-ядосано: — Не виждам защо се съпротивляваш толкова. Не те карам да правиш нищо лошо.
	Нахалната му забележка прогони моментното й съчувствие.
	— Караш ме да лъжа! Да измамя една жена, за да постигнеш целта си, каквато и да е тя. Това е против всички морални принципи…
	— А да заплашиш да намушкаш мъж не е ли? — Усмихна й се хладно. — Приеми го като влизане в роля. Все едно си актриса. Ти и братовчед ти ще поживеете в имението ми седмица-две като гости, незаангажирани с каквото и да било. — В черните му очи се появи пламъче. — Дори ще провеся чучело с моя лик, та да го мушкаш на воля.
	— Определено звучи изкусително — побърза да го увери тя.
	— А Фреди ще язди, ще ловува и ще играе на карти с братята ми. Доста по-забавно ще му бъде, отколкото в затвора.
	— Стига да ме храните, сър — обади се Фреди, — ще ви последвам навсякъде.
	— Фреди! — извика възмутено Мария.
	— Какво? Проклетата странноприемница, където сме отседнали, е пълна с бълхи и по-студена от свърталище на вещица. А ти така здраво стискаш кесията, че съм полумъртъв от глад през цялото време. Какво лошо да помогнем на този човек, ако най-после ще спим в прилични легла? Толкова ли е сложно да се престориш, че си сгодена за него?
	— Вече съм сгодена, благодаря — сряза го тя. — А и Натан… Докато ние мамим горката баба на този мъж, Натан може да е в беда. Нима очакваш да преустановя търсенето само за да се нахраниш прилично?
	— И да избегнем бесилото — обърна й внимание Фреди. — Не го забравяй.
	— А, липсващият годеник — намеси се лорд Стоунвил хладно. — Чудех се кога ще го споменеш отново.
	Тя го изгледа изпепеляващо.
	— Как да не го спомена?! Той е причината да съм тук!
	— Така твърдиш ти.
	Забележката му я предизвика да изригне.
	— Слушай, долен, арогантен…
	— Добре. Щом настояваш да се придържаш към тази версия, ти предлагам следното: ти ще се преструваш на моя годеница, а аз ще наема човек да потърси твоя годеник. Размяна на услугите. Таен полицейски агент от Боу Стрийт ще ми излезе по-евтино, отколкото да платя на проститутка за две седмици.
	— Боже, съмняваш се в самоличността ми, защото не отговарям на представите ти за дъщеря на заможен човек, а същевременно мърмориш колко ще ти струва да наемеш някого. Мислех, че лордовете безделници разполагат с много пари.
	— Не всички. — Той въздъхна. — Но положението ми ще се подобри, когато баба се вразуми. Ще ми помогнеш, нали?
	Зададе го като въпрос, но блесналият му поглед подсказваше, че това по-скоро е заповед от човек, свикнал да постига своето.
	Но пък от друга страна предлагаше да й помогне да намери Натан. Ако може да му вярва.
	— Пределно ясно даде да се разбере, че нямаш чест и не си никакъв джентълмен. Защо да вярвам на думите ти? Как да съм сигурна, че когато всичко приключи, няма да ни предадеш на властите?
	— Не можеш да бъдеш сигурна — потвърди той.
	— Тогава ще рискувам и ще изляза в коридора.
	Тя тръгна към вратата.
	— Чакай!
	Тя спря. Бръснещият й поглед към него установи, че няма и следа от самодоволната му усмивка и високомерно вирнатите черни вежди.
	— Ами ако се закълна в гроба на майка ми да спазя думата си? — Впи очи в нейните. — От тази клетва не се отмятам.
	Побиха я тръпки. Нещо в отчаяния му поглед прикова вниманието й. Сякаш доловил настроението й, той се окопити. Отново придоби ненавистното й отегчено и нехайно изражение. Дори се запита дали не си с въобразила моментната му уязвимост.
	— Госпожице Бътърфийлд, не ме принуждавай да ходя в кабинета на съдия-следователя, където да прекарам часове да обяснявам случилото се. Нямам нито време, нито търпение да го правя.
	— Приемаме предложението — обади се Фреди напористо.
	— За бога, Фреди… — стъписа се Мария.
	— Трябва да го направим, Мопси. Няма да лежа в затвора заради твоите принципи. Освен това той ще ни помогне да намерим Натан. Нали точно това искаш?
	Тя въздъхна примирено. Фреди имаше право. Чувстваше се уморена от издирването на Натан; уморена да бъде нащрек всеки миг в този проклет град; уморена да слуша постоянните оплаквания на Фреди. Май беше готова да приеме нечия помощ.
	Погледна лорд Стоунвил.
	— Колко дълго ще играя тази роля?
	— Най-много две седмици. По-вероятно е да отнеме дори по-малко.
	Сигурно е луда въобще да обмисля предложението му. Но той я хвана в капан. Пък и ако наистина наеме човек да потърси Натан…
	— Добре — склони тя. — Две седмици, не повече. — Той понечи да се усмихне широко и тя добави: — Но трябва да се закълнеш в гроба на майка си да ми помогнеш да намеря Натан, както обеща. И след като изпълня условието ти, ще пуснеш и двамата ни да си вървим и ще сложим край на тази нелепост да ни арестуват за кражба.
	— Както желаеш — подхвърли той непринудено.
	— Закълни се!
	Инстинктът й подсказваше, че наистина става въпрос за клетва, от която не се отмята.
	На брадичката му трепна мускул. После той кимна.
	— Кълна се в гроба на майка ми да направя всичко по силите си да намеря твоя годеник. Също така след две седмици ще бъдете свободни да си тръгнете.
	Тя издиша облекчено.
	— Много добре. Приемам предложението ти.
	— Чудесно. Стойте тук. — Отвори вратата и повика някого. Появи се едър, непознат мъж. — Наблюдавай ги, докато се върна — нареди му лорд Стоунвил и излезе в коридора.
	„Пазачът“ им я изгледа, все едно е качествено парче месо, и Мария му обърна гръб. Забрани си да мисли какво ги очаква сега, когато се оставиха на милостта на лорд без морал. Не искаше да си припомня жестоките сцени от романите, където злодеите държат затворени в къщите си жени и правят непристойни неща с тях.
	В тази част описанията бяха лаконични, но Мария наваксваше пропуснатото с въображението си. Доста бе слушала от практичната си леля как мъже и жени общуват в спалнята. Лесно си представяше как злодей от рода на лорд Роктон се настанява между краката на жена и получава исканото.
	Или злодей като лорд Стоунвил.
	Фреди се приближи до нея, погледна пазача им и прошепна:
	— Стоунвил ми се струва свестен и почтен.
	Тя потисна истеричния смях, предизвикан от забележката му.
	— О, съвсем свестен и почтен. Срещнахме го в бордей, а сега ни изнудва да мамим баба му.
	— Поне не ни предаде на властите. А и разбра откъде се е взела чантата. Можеше да ни прати в затвора още щом сабята падна на пода.
	Отговаряше на истината. Изслуша ги, без да е длъжен да го прави. Но пък това бе само защото тя „ще му свърши чудесна работа“.
	Вратата се отвори. Влезе лорд Стоунвил с разни неща в ръце. Кимна на едрия мъж, който излезе.
	Лорд Стоунвил метна върху канапето яркочервена рокля и други дамски аксесоари.
	— Преоблечи се. Когато те представя на баба, не бива да си в траур. Ще породи въпроси, а не искам да се досети, че е измама.
	Мария предпазливо разгледа какво е донесъл. Белите ръкавици, чорапите и шапката изглеждаха приемливи, но роклята беше крещящо безвкусна — от евтина коприна и с неприлично дълбоко деколте.
	— Нали не очакваш да облека това?!
	— Според Поли ще ти стане. На ръст си горе-долу колкото едно от момичетата й.
	_Момичетата_ й? Поли вероятно е собственичката на бордея. Нищо чудно, че той бе толкова близък с жените тук, както забеляза Мария.
	— Другите неща стават, но роклята е скандална.
	— Само нея успях да набавя за толкова кратко време — процеди той през зъби. — Утре ще ти купим други, но сега ще облечеш тази.
	Възмути се от повелителния му тон, ала не посмя да възрази. С нетърпение очакваше с Фреди да се измъкнат невредими оттук.
	Лорд Стоунвил я наблюдаваше нетърпеливо.
	— Хайде, сложи я.
	— Не преди ти и Фреди да излезете — отсече тя.
	— Съжалявам, скъпа. Не бих го извел навън, където нашите приятели са готови да преосмислят решението си да го пуснат. Нито ще ви оставя двамата сами, та да избягате през някой прозорец. — Хвърли й бегъл поглед. — Повярвай, виждал съм повече жени по корсети и фусти, отколкото са годините ти.
	— Безусловно ти вярвам — изсумтя тя. — Поне се обърнете.
	— Добре. — Той се обърна с гръб към нея, а Фреди последва примера му. — Но побързай. Искам да сме в Халстед Хол навреме за вечеря.
	— Прави каквото ти казва — обади се Фреди. — Ще припадна от глад.
	— Фреди, ще престанеш ли поне веднъж да мислиш за стомаха си?
	Тя разкопча роклята си, за да облече другата. Но нямаше да може да я закопчее сама. Боже, щеше да й е нужна помощ.
	— Фреди, ела да ме закопчаеш.
	Видя как мускулите на гърба му се напрегнаха.
	— Не мога!
	— О, за бога. — Лорд Стоунвил се приближи. — Знам, вие американките сте превзети, но чак пък толкова.
	Преди да успее да възрази, той започна да закопчава роклята. За неин ужас от лекия аромат на одеколона му и от пръстите, които умело се справяха с копчетата, по тялото й се разля странна топлина. Това не вещаеше нищо добро.
	— Доста вещо се справяш с дамски рокли. — Постара се да звучи не принудено. — Явно имаш богат опит.
	— Такива сме ние, безпътните — отвърна той суховато. — Постоянни се упражняваме, упражняваме, упражняваме.
	Думите му я накараха да се замисли колко ли жени е вкарал в леглото си. Навсякъде ли ги докосваше, както леля й твърдеше, че правят мъжете? В съзнанието й нахлуха различни образи и тя преглътна. Трудно бе да избегне подобни видения, докато пръстите му шареха така нежно и гальовно по гърба й. Не помагаше и фактът, че процес му се забави доста, когато се захвана с най-долните копчета.
	— Роклята е прекалено тясна за мен — отбеляза тя леко засрамена.
	— Не. Просто проклетите копчета са малки. — Усети дъха му върху бузата си и неволно потрепери. — Дребни са за пръстите на мъж.
	Макар и изпълнена със скептицизъм, тя си глътна корема; това явно помогна, защото най-после той се справи докрай. Сега обаче тя осъзна, че роклята е далеч по-скандална, отколкото предполагаше огромна част от бюста й се показваше навън. Съмнението й се потвърди, когато той застана пред нея и очите му се изпълниха с похот.
	— Много е подходяща — промърмори лорд Стоунвил.
	Гърленият му глас стана причина пулсът й да се учести. А когато погледът му се задържа с интерес върху разголената й плът, веднага й дойде наум едно от предупрежденията на леля Роуз относно ухажорите: _Мъжете ще искат да докосват гърдите ти. Не им позволявай._
	Тя се изхили притеснено и той вирна вежда.
	— Едва ли е като роклите, които си свикнала да носиш.
	— Не е. Моите са ми по мярка. С тази няма да мога да хапна.
	В този момент и Фреди се обърна и веднага отбеляза:
	— Няма да ти навреди да свалиш някой килограм, Мопси.
	Тя го изгледа свирепо, но лорд Стоунвил я изненада с думите:
	— Братовчедка ти е прекрасна и така. — Огледа я от главата до петите с неприкрито възхищение. — Наистина е идеална.
	Страните й пламнаха. Не бе свикнала мъже да й правят спонтанни комплименти. Баща й бе прекалено практичен, а Натан — прекалено погълнат от работата си в компанията. Неопитността й в това отношение предизвика недоверието й към ласкателствата на лорд Стоунвил.
	— Имаш предвид „идеална“ да постигнеш целта си.
	Той се усмихна.
	— Да, и това. — Изчака я да си прибере роклята и другите вещи. После й помогна да наметне пелерината и с доста галантен жест й предложи ръката си. — Тръгваме ли?
	За миг тя не помръдна. Умът ли си бе загубила, та поставяше живота им в неговите ръце? Този мъж можеше да направи какво ли не с тях, да ги отведе, където никой няма да ги намери, а нямаше начин да го спрат. Но поне избегнаха затвора.
	Хвана го под ръка, а тъмните му очи проблеснаха победоносно.
	— Умно решение, госпожице Бътърфийлд — отбеляза той, докато я отвеждаше към вратата. — Няма да съжаляваш.
	За жалост тя се съмняваше дълбоко в това.

	* * *

	Каретата пое, а Оливър си извади часовника и го погледна. Малко след шест вечерта. Отлично. Щяха да пристигнат навреме за вечеря.
	Погледна хубавата жена, седналата срещу него. Жалко, че беше с пелерина, защото роклята отдолу очертаваше фигурата й много добре. И още по-жалко, че не му бе позволено да свали която и да е от дрехите.
	Докато й помагаше да се облече, едва се въздържа да не прокара устни по чувствените извивки на шията й. Усещането определено беше странно: намираше се достатъчно близко до жена, за да я докосне, а не му бе позволено. Беше свикнал да получава от жените каквото желае; понякога дори те го насърчаваха.
	Шията на госпожица Бътърфийлд щеше да е вкусен ордьовър преди пир от деликатеси. Само устните й бяха в състояние да направят един мъж щастлив; да не говорим за изящните й сочни гърди. За миг се впусна във фантазии как я притиска в ъгъла, целува я до забрава, а после плъзва ръка в така достъпната под бюстието гръд…
	Потисна ругатня, усетил членът му да се размърдва в панталоните. Изключено бе да съблазни госпожица Бътърфийлд. Освен проблема с нейната девственост, годеникът й можеше да се появи всеки момент и да усложни нещата.
	А дори ако тя склони, по-късно ще съжалява. Не биваше да нарушава „моралните й принципи“ и да я тласне паникьосана да побегне.
	Братовчед й зяпаше през прозореца, а тя седеше напрегната и видимо нащрек. На изящните й устни нямаше и следа от усмивка, а раменете бяха изправени, все едно се готвеше за битка. Беше решила, че той е злонамерен съблазнител и дори спасяването на братовчед й от бесилото не промени мнението й.
	Всичко това обаче доста го интригуваше.
	Жените рядко изричаха на глас какъв го намират по характер. Девствените бяха прекалено ужасени, за да го сторят, защото майките им ги бяха предупредили колко е опасен, а омъжените нямаха търпение да споделят леглото му и не се захващаха да корят неговото вероломство. Освен когато говореха зад гърба му и с наслада повтаряха гадните слухове относно смъртта на родителите му. Свъси вежди.
	_Моля да ме извиниш. Ужасно е да загубиш родителите си. Знам го по-добре от всеки друг._
	Усети болезнено свиване в гърдите и се скова. Какво го интересува дали тя съжалява, или не? Или че ненатрапчивото й съчувствие проникна под защитната му обвивка и сгря частица от онова мрачно тъмно място в душата му?
	Съчувствието й не означаваше нищо. Тя не бе в течение на клюките за семейството му. Научи ли ги, ще се отдръпне ужасена. Не бе от жените, които биха приели клюките за опасния му характер като възбуждащи; беше прекалено „морална“ за такова нещо.
	Отърси се от тези мисли. Разполагаше само с час, за да я подготви.
	— Налага се да спомена някои неща, преди да стигнем в имението. — Тя го погледна леко презрително, а той прецени, че така дори е по-добре. Щеше да му помогне да държи хубавицата на разстояние. — Уговорката ни да се включа в издирването на годеника ти, по очевидни причини, трябва да остане тайна между нас тримата.
	— И дума няма да пророня — обяви седналият до него Фреди.
	— Нито пък аз, естествено — добави тя.
	— И не забравяй да се правиш на готова да се омъжиш за мен — уточни Оливър.
	— Разбрах.
	— Наистина ли? Това означава да се държиш сякаш компанията ми ти допада.
	За негова изненада на устните й се появи лека усмивка.
	— Ще успея да се справя. — След това, осъзнала, че се размеква, изтри усмивката от лицето си. — Но ти трябва да се държиш отговорно.
	— Имаш предвид да не те съблазнявам ли?
	Тя го зяпна.
	— Не! Исках да кажа… Спомена за някакви неотложни грижи. — В тона й се прокрадна тревога. — Боже, призна, че нямаш нито чест, нито морал!
	Твърдеше го пред всички почти през целия си съзнателен живот, но тази вечер съжали. Неочаквано възможността да шокира млади дами вече не му се струваше толкова привлекателна.
	— Повярвай, госпожице Бътърфийлд, с мен целомъдрието ти е в безопасност. — Тя го изгледа скептично и Оливър добави: — Не си от типа жени, които предпочитам. Почтените жени само създават излишни проблеми.
	— Не се и съмнявам — забели тя очи. — Вижда се с просто око.
	Това го свари неподготвен. Тя обаче продължи невъзмутимо:
	— Мъж без морал не би се захванал с жена, която го притежава. Тя не би допуснала той да й стори нещо неприлично.
	Фреди се закашля. Оливър го разбираше. Госпожица Бътърфийлд умееше да стигне до същината на нещата.
	— Да, така е — принуди се да потвърди той. После присви очи и попита: — Какво включва да се „държа отговорно“?
	— Обеща да намериш годеника ми и очаквам да спазиш думата си.
	— Да, вярно — годеникът ти.
	Постоянно го забравяше. Трудно му бе да си представи жена да прекосява океана, за да издири годеника си. Никоя не би направила подобно нещо за него.
	Но и той не би го искал. Щеше да означава, че някой държи на него повече отколкото е разумно, като се има предвид характерът му.
	— Разкажи ми за Натан — предложи той, макар и малко суховато. — Защо е било толкова важно да дойдеш ти, а не да пратиш човек от компанията на баща ти?
	— Вече обясних. Парите на татко са обвързани с компанията. Моите опекуни отказаха да предприемат каквото и да било по отношение на Натан, приемайки, че е прекалено зает да договаря сделката. А аз не разполагам със самостоятелни средства, за да наема някого.
	— Човекът можеше да пътува с кораб на компанията, както сте дошли и вие. Щеше да е безплатно.
	— Да, но тук щяха да му трябват пари, за да се издържа, докато го търси. С Фреди сме свикнали… да живеем оскъдно.
	— Меко казано — промърмори Фреди.
	Тя го изгледа свирепо.
	— Вярно е — не се предаваше той. — Докато бяхме малки, на чичо му бе трудно да изхранва всички ни. Поне докато не се появи Натан и не се сдружи с чичо Адам. После нещата се оправиха.
	— Натан е на трийсет, но бляскаво борави с пари — заяви Мария с гордост. — Татко знаеше отлично как се строят кораби, но Натан умееше да ги пласира.
	На Оливър започна да му се прояснява.
	— А в замяна баща ти е предложил на Хайът единствената си дъщеря за съпруга.
	— Не е така — възрази тя. — С Натан вече бяхме приятели, когато татко заговори за брак. Понеже нямаше син, който да наследи неговата половина от компанията, щеше да я остави на Натан. Татко не го е принуждавал да се ожени за мен. Той само…
	— … е направил предложението по-съблазнително — отбеляза Оливър.
	— Не беше толкова хладнокръвно…
	— Нима? Хайът получава половината от компанията, а ти получаваш съпруг. И тук е често срещана обичайна практика.
	И то такава, която го отвращаваше.
	— Не съвсем… Татко не… О, как да ти го обясня? Гледаш на всичко толкова цинично!
	— Или ти не забелязваш целия цинизъм? — подметна той кротко. — Кажи ми, скъпа, ако Хайът толкова е искал да се ожени, защо не го е направил преди това?
	Тя поруменя.
	— Защото татко настоя, преди да се венчаем, той да се научи да ръководи компанията.
	— И той не възрази?
	— Искаше да спечели благословията на татко.
	Колкото повече научаваше за „годежа“, толкова повече се ядосваше.
	— Ако бях влюбен в някоя жена, нямаше да се бавя да си я подсигуря, със или без съгласието на баща й.
	— Да, но ти не съблюдаваш правилата, нали? — скастри го тя.
	— Какво ще стане, ако Хайът не се ожени за теб?
	— Има възможност да откупи моята половина. Ако не желае, посочените от татко опекуни ще намерят купувач. И в двата случая ще разполагам със средства.
	— Тогава за него е много по-изгодно да се ожените, нали?
	Поради незнайна причина се вбесяваше от идеята тя да бъде разменена като стока. От подобни сделки никога нищо добро не излизаше.
	По лицето й премина сянка.
	— Не виждам какво общо има това?
	— Интересното е, че ти и аз сме в почти сходни ситуации. Баща ти се опитва да наложи волята си от гроба, а баба прави всичко възможно да го стори, преди да е попаднала там. Но и двамата не желаят да ни дадат никакво право на избор.
	— Просто не разбираш. Това е всичко…
	— Разбирам по-добре, отколкото си представяш.
	— Твоята ситуация е по-различна. — Тя присви очи. — Макар да не я схващам напълно.
	— Тогава най-добре да ти я обясня.
	— Да. Не бих искала да допусна гаф като твоя предполагаема годеница.
	— Не се притеснявай. Ще се справиш. Ако маневрата ми не накара баба да се откаже от изискванията си, няма да го постигна с нищо. Планът ми непременно ще успее.


>	Глава 5

	Мария изслуша оплакванията на лорд Стоунвил от повелята на баба му внуците й да се задомят до година, но се усъмни доколко правилна е преценката му. Възрастната дама очевидно бе доста строга.
	— Защо толкова се съпротивлявате да изпълните желанието й? — поинтересува се тя. — Все пак баба ви не ви налага да се обвържете с човек, когото не харесвате. А рано или късно всеки се задомява.
	— Не всеки — побърза да възрази той. После тонът му се смекчи. — А и не е редно да принуждава братята и сестрите ми да правят такова нещо прибързано. Ами ако не намерят подходящия човек? Някой, към когото да изпитват истински чувства? Да се ожениш без любов е много по-голям ад, отколкото въобще да не се обвържеш.
	Загледа се през прозореца с мрачно изражение.
	Дали е бил женен преди? Или говори хипотетично? Мария изгаряше от любопитство, но се съмняваше, че той ще е склонен да сподели. Освен това — какво я засягаше нея? Щом си е наумил да „спаси“ себе си, братята и сестрите си от обвързване с брак, така да бъде. Стига да спази своята част от уговорката, на нея й е все едно.
	Изпитваше обаче раздразнение заради циничното му отношение към нейното положение. Да не би да смята, че никой няма да се омъжи за нея, ако баща й не я подсигури добре?
	Вярно, понякога мотивите на Натан я озадачаваха, но той неизбежно отвръщаше, че би се оженил за нея и без щедрото предложение на баща й. Не й говореше за любов, ала не го бе виждала и да флиртува с други жени; следователно изпитваше към нея истински чувства, макар и не толкова страстни, каквито описваха в книгите.
	Свъси вежди. Лорд Стоунвил виждаше света в мрачни краски. Това бе проблемът му. Не притежаваше морал и слагаше другите в същата категория. Отчаянието на баба му бе напълно обяснимо.
	— Леле-мале, я погледни! — възкликна Фреди.
	През прозореца се виждаше добре осветена група сгради.
	— Кое е това селище? — обърна се Мария към лорд Стоунвил.
	— Не е селище — отвърна той, докато конят сви по дълга алея, водеща към светлините. — Това е Халстед Хол, моето имение.
	Дъхът й секна.
	— Но как… Покривите са толкова много…
	— Да. — За миг й се стори, че той няма да добави нищо повече. За нейна изненада последва продължение, изречено със странно отнесен тон: — Хенри VIII дал земята на първия маркиз на Стоунвил като благодарност за извършена услуга. Оттогава е собственост на рода ни.
	Тя не виждаше логика защо не изглежда щастлив от това обстоятелство. Беше фантастично да притежават подобно впечатляващо имение. При това семейството му го бе получило от крал!
	— Ако не възразяваш, бих попитала: колко стаи има?
	— Приблизително стотина.
	— Приблизително? — смая се тя.
	— След сто никой не ги брои. Приемаме бройката на доверие. След петия вътрешен двор и десетата сграда малко се объркваме. Имението наистина е големичко.
	_Големичко?!_ Та то бе направо дворец. Винаги бе смятала, че на подобно възхитително място живеят само кралски особи.
	— Сигурно струва цяло състояние да се поддържа — обади се Фреди.
	— Нямаш дори представа — процеди лорд Стоунвил през зъби. — За пръв път след смъртта на родителите ми го виждам така добре осветено. Само свещите… — Свъси вежди. — Сега, понеже баба е на гости, явно някой се е престарал заради нея. По дяволите!
	Защо ли се ядосваше, запита се тя.
	— Това е отговорът на всичките ти финансови неволи — обърна му внимание тя. — Продавате го и семейството ти ще има пари поне за три века напред.
	— Ще ми се да беше вариант — въздъхна той горчиво. — В Англия е в сила завещаване по определена линия без право на отчуждаване. С други думи наследниците не могат да продадат имота — и аз включително. Дори вещите в сградите не подлежат на разпродажба.
	— Дай го под наем на някой крал — предложи Фреди.
	— Наистина само по възможностите на крал е да наеме подобен имот. Кой друг разполага с нужните средства? Същевременно имотът не е модерен по съвременните стандарти. Мебелите са стари, а някои — дори вехти. Повярвай — правил съм опити да го дам под наем.
	Начинът, по който го изрече, подсказваше, че имението по-скоро му тежи. Това я изненада.
	— Без съмнение ти е трудно да притежаваш истински дворец — отбеляза тя суховато.
	— Това не е ли като присмял се хърбел на щърбел, госпожице Бътърфийлд? Ако може да ти се вярва, и ти не си потънала в благоденствие. Баща ти е бил собственик на корабна компания, а ти не разполагаш с никакви средства.
	— Вярно, но той никога не е живял в палат.
	— Нито пък аз през по-голяма част от времето. — Загледа се замислено през прозореца. — Рядко идвам тук. Имението беше затворено.
	— Защо?
	Последва мълчание и тя се запита дали въобще я е чул. След малко обаче той промълви:
	— Най-добре е да оставим някои места да потънат в разруха.
	Думите му я шокираха.
	— Как така, милорд?
	Той видимо се стегна.
	— Няма значение. И не ме наричай „милорд“. Така се обръщат към мен слугите. Ти си моя годеница, забрави ли? — Звучеше раздразнен. — Ще те наричам Мария, а ти се обръщай към мен с Оливър.
	— На драматурга Оливър Голдсмит ли си кръстен?
	— За жалост — не. Кръстен съм на пуритана Оливър Кромуел.
	— Шегуваш се.
	— Не, за жалост. Баща ми го намираше за забавно, а и с оглед на неговата склонност към… безпътство…
	Бог да й е на помощ.
	Внезапно я обзе паника. Как ще се преструва на годеница на мъж, собственик на такава къща?!
	— Аз съм кръстен на крал Фредерик — обади се Фреди.
	— На кой от всичките? — попита лорд Стоунвил.
	— Много ли са били? — учуди се Фреди.
	— Поне десетина — отвърна маркизът суховато.
	— Не знам на кого точно. — Фреди свъси вежди.
	В очите на Оливър се появиха весели пламъчета и Мария побърза да се обади:
	— Леля Роуз по-скоро се е стремяла името да звучи кралски.
	— Точно така — побърза да се съгласи Фреди. — Просто на който и да е крал Фредерик.
	— Разбирам — кимна Оливър тържествено, но на устните му се появи усмивка. Насочи поглед към нея. — А ти? На коя Мария си кръстена?
	— На Дева Мария, естествено — обясни Фреди.
	— Естествено — засмя се Оливър. — Защо ли не се досетих?
	— Католици сме — обади се Фреди.
	— Майка ми беше католичка — уточни Мария, — но не и татко. Но понеже майката на Фреди също е католичка, и двамата бяхме възпитани като такива.
	Не че някога се бе отнасяла сериозно към това. Баща й вечно мърмореше срещу глупостта на религията.
	По устните на Оливър се появи дяволита усмивка.
	— Значи и католичка на всичкото отгоре? Баба ще получи удар.
	Уморена от обидните му коментари по неин адрес, тя подхвана:
	— Виж, сър…
	— Пристигнахме! — обяви той.
	Мария хвърли поглед навън и стомахът й се сви. Халстед Хол се стелеше до безкрай в двете посоки и на зимната лунна светлина сияеше като скъпоценен камък. Предната фасада можеше да се определи като скромна — липсваше грандиозно стълбище и внушителни колони, — ако я нямаше назъбената каменна фасада и бойниците в ъглите. Да не говорим за масивната дъбова врата, която в момента се отваряше, за да ги посрещне. Все едно се бе озовала в двора на крал Артур.
	Завтеклите се слуги и прислужници в красиви ливреи обаче определено бяха от този век.
	Оливър видимо се напрегна.
	— Баба явно е довела и своя помощен персонал. — Изчака кочияшът да спусне стъпенката, помогна й да слезе и я побутна да го хване под ръка. — Баба седна ли да вечеря вече? — Въпросът, зададен с нетърпящ възражения тон, бе отправен към появилия се прислужник.
	— Не, милорд.
	— Чудесно. Кажи на готвачката, че на масата ще има още трима.
	Мария се бе вкопчила в ръката на Оливър, за да не загуби самообладание. Не че никога не бе имала прислуга. След като баща й започна да се замогва, той нае няколко души, но не ги облече в скъпи униформи. Тукашната прислуга пърхаше около тях, поеха пелерината й, палтата и шапките на мъжете сякаш е чест да обслужват „негова светлост“. Това я притесняваше, особено след като Оливър не откъсваше високомерния си поглед от тях.
	Минаха под аркада и се озоваха във вътрешен двор между четири стени, всяка с по една-две врати. Той я отведе до втора тежка дъбова врата. Чувстваше се като кралска особа, която развеждат из палат.
	Прекосиха огромно преддверие, от чийто размери дъхът й секна.
	— Оттук е официалният вход — обясни Оливър. — Средновековният му вид плаши доста.
	— Според мен е невероятно красив.
	— Баба го обожава. То е едно от любимите й места и винаги настоява да го използва.
	Мария я разбираше защо. В двата края на помещението имаше две мраморни камини. Над богато резбованата врата изпъкваше родов герб.
	Запленена от всичко наоколо, тя се стресна от гласа зад тях.
	— Както виждам, успя да дойдеш навреме за вечеря, Оливър.
	Заедно с придружителя и се обърнаха. На върха на стълбището с позлатени перила видя красива млада жена, хванала под ръка сивокоса дама, която изучаваше Мария с нескрит интерес. Зад тях се появиха двама млади мъже и още една млада жена, изглеждаха неспокойни.
	— Добър вечер на всички — поздрави Оливър хладно. — Да ви представя годеницата ми. Госпожица Мария Бътърфийлд и братовчед й, господин Фредерик…
	Мария си даде сметка, че той не знае презимето на Фреди.
	— Дънс — прошепна тя.
	— Фредерик Дънс — окопити се Оливър. — Мария, това са братята ми лорд Джарет и лорд Габриел. Сестрите ми лейди Минерва и лейди Силия. И баба ми — госпожа Хестър Плъмтри.
	Братята и сестрите му промърмориха поздрави. Възрастната жена кимна на Мария, но очите й останаха впити в крещящо евтината рокля с безсрамно дълбоко деколте.
	— Интересно ми е да се запознаем, госпожице Бътърфийлд.
	Изрече го страшно сдържано.
	— За мен с чест да се запознаем, мадам — обяви Мария.
	Надяваше се да не е объркала обръщението. Защо баба му е „госпожа“, а останалите — „лорд“ и „лейди“?
	— Мария и братовчед й са американци — продължи Оливър непринудено. — Запознахме се съвсем наскоро. Последва вихрено ухажване, ако разрешите да се изразя така. — Стисна ръката й. — Нали така, скъпа?
	— Доста вихрено — потвърди тя, защото не знаеше какъв отговор се очаква от нея.
	— Доколкото обитаваната от нея квартира не е най-приветливата, поканих я да отседне тук заедно с братовчед й. — Изрече го предизвикателно. — И без това след сватбата ще живее тук, а разполагаме с предостатъчно място.
	Мария едва не се задави от думите му, предизвикали у един от мъжете смях, който почти веднага секна след строгия поглед на госпожа Плъмтри.
	Бабата отново обърна очи към Мария, изпълнени със странен блясък. Младата жена недоумяваше какво ще последва. Битката се водеше с оръжия, които тя определено не владееше.
	Затова истински се изненада, когато възрастната дама обяви:
	— Ще наредя да приготвят кралските покои за гостите ни, ако нямаш нищо против.
	— Не разбирам защо въобще си даваш труда да ме питаш за мнението ми — отвърна Оливър с леден тон. — Очевидно си пренесла цялата си прислуга тук без мое знание и без мое одобрение.
	— Щом се очаква всички да се задомите в рамките на година, не бива да изглеждате като просяци.
	— Най-важното е какво впечатление се оставя, нали? — подметна той подигравателно.
	Тя се направи, че не е доловила сарказма.
	— Като стана въпрос, трябва да пуснем обява във вестниците за предстоящата ти сватба. Балът във Фоксмур е следващата седмица. Добре ще е на него да обявиш годежа си. Или възнамеряваш да се ожениш дотогава?
	Оливър стисна по-силно ръката на Мария.
	— Зависи. Вероятно ще има спънки да се сдобием със специално разрешение, защото Мария е католичка.
	Госпожа Плъмтри препъна ли се, или на гостенката така й се стори?
	Дори да беше така, бързо се окопити.
	— Да, вероятно ще е препятствие, но ще успеем да го преодолеем.
	— Естествено — отвърна Оливър спокойно. — Мъж с моята титла общо взето получава всичко. Нали каза, че искаш бързо да се задомим?
	Госпожа Плъмтри присви очи.
	— А семейството на госпожица Бътърфийлд? Не държи ли да присъства на сватбата?
	— Родителите й са покойници. Имаш късмет в това отношение, защото едва ли желаеш дъщерята на магазинер и незаконният син на прислужница да присъстват на тържеството.
	Мария му стисна ръката. Да, ролята й бе да ужаси достатъчно баба му, та тя да оттегли ултиматума си, но той изкарваше семейството й по-черно, отколкото беше. И, естествено, не спомена нищо за „Ню Бедфорд шипс“, нищо за постигнатото от баща й.
	Госпожа Плъмтри изгледа Оливър хладно и промълви:
	— С радост бих посрещнала на сватбата всеки от семейството на бъдещата ти съпруга.
	Ако се съдеше по мрачното му изражение, не този отговор бе очаквал.
	— Кажи ми, Оливър — обади се тъмнокосият му брат, — къде срещна прекрасната си годеница?
	Мария изтръпна от коварната усмивка, появила се по устните на Оливър.
	— Странен въпрос, Джарет. Всъщност се срещнахме в бордей.


>	Глава 6

	Баба му само премигна, изправи рамене и си придаде безразлично изражение. Наложи се Оливър да събере целия си самоконтрол, за да не изкрещи от раздразнение. Минерва и Силия изглеждаха далеч по-разстроени от нея, за бога!
	Но пък защо се разстроиха толкова? Да не би да не схванаха провокацията му? Заяви, че ще се сгоди за напълно неподходяща жена, само и само да принуди баба им да се откаже от пъкления си план.
	Изведнъж усети как пръсти се забиват болезнено в ръката му.
	— Извинете — обади се застаналата до него Мария, — искам да поговоря с годеника си. Има ли къде да се уединим?
	По дяволите! Напълно я бе забравил. Сега щеше да се наложи да се справи и с нея, защото тя имаше основание да не е доволна от думите му, понеже определено не беше лека жена.
	Минерва посочи към библиотеката. Мария се отправи натам и на Оливър не му оставаше друго, освен да се извини и да я последва.
	Със затварянето на вратата след тях тя му се нахвърли:
	— Как смееш?! Не спомена, че ще ме изкараш лека жена! Не такава бе уговорката ни!
	— Да те обявя за крадла ли предпочиташ? — напористо отвърна той. Очите й блестяха от негодувание.
	— Не съм крадла, както отлично знаеш. Няма да се правя на проститутка заради теб.
	— Дори това да означава да се изправиш пред властите в Лондон?
	Тя пребледня, но не се поколеба.
	— Да. Хвърли ни в затвора, ако желаеш, но нито минута повече няма да играя налудничавата ти игричка.
	Шокиран, проследи как тя се насочва към вратата. По дяволите! Тя наистина възнамеряваше да си тръгне!
	Светкавично й препречи пътя и я сграбчи за лакътя.
	— Договорихме се и няма да се измъкнеш толкова лесно.
	— От самото начало планът ти е бил такъв, нали? Да ме облечеш като проститутка и да използваш затрудненото ми положение за своите цели. Да не би да си представяше как ме водиш тук, а аз ти се подчинявам заради заплахите ти? — Той не отговори веднага и тя свъси вежди. — _Това_ си възнамерявал! Знаех си. Ти си долен, измамлив…
	На вратата се почука.
	— Оливър, всичко наред ли е? — долетя гласът на баба му.
	— Да — отсече той, тласкан от желанието баба му да се отдалечи, преди Мария да се развика, та всички да я чуят. — Ей сега идваме.
	— Редно е и аз да участвам в обсъждането ви — заяви баба му.
	Дръжката изскърца и той изруга наум. Тя наистина щеше да влезе.
	За да попречи на Мария да провали всичко, той я прегърна през кръста, притисна я към себе си и залепи устни върху нейните.
	В първия момент, дълбоко потресена, тя не предприе нищо. След секунди обаче усети как се опитва да се отдръпне от обятията му. Постави ръка на врата й и не й позволи.
	— О! — възкликна баба му. — Извинете.
	Чу как вратата се затваря и долови шума от отдалечаващи се стъпки. Преди да успее да пусне Мария, усети пронизваща болка в слабините и пред очите му затанцуваха звезди. По дяволите, проклетата жена го бе сритала с коляно в интимните части!
	Преви се на две, за да потисне болката, а тя просъска:
	— Това е и защото ме постави в положение да изглеждам като проститутка!
	Тръгна към вратата, но той се обади, макар и задавено:
	— Чакай!
	— Защо? — попита тя, без да спира. — Непрекъснато ме обиждаш и унижаваш пред семейството си!
	Все още дишаше трудно, ала съумя да извади последния си коз:
	— Ако се върнеш в града, как ще намериш Натан?
	Въпросът му, слава богу, я накара да спре.
	Той се насили да изправи рамене, макар стаята леко да се завъртя.
	— Все още ти е нужна помощта ми.
	Тя се обърна бавно с лице към него.
	— Досега не си показал никакво намерение да ми помогнеш — заяви тя ледено.
	— Но ще го направя. — Пое си дълбоко въздух, за да тушира болката. — Утре ще се върнем в града и ще наема таен полицейски агент. Познавам един много подходящ. Ще му разкажеш всичко, което си открила досега, а аз ще се погрижа той да започне истинско издирване.
	— А в замяна от мен се иска да продължа да се преструвам на _проститутка_, така ли?
	Той направи гримаса. Боже, явно бе страшно недоволна. Как не се досети, че няма да подчини лесно жена, заплашила го със сабя?
	— Не.
	— Какво „не“? — попита тя.
	— Няма да се преструваш на проститутка. Само не си тръгвай. Все някак ще успея да осъществя плана си.
	— Не виждам как — възрази тя. — Вече оповести, че сме се срещнали в бордей. Ако ни обявиш за крадци, нещата няма да се подобрят.
	— Не се притеснявай. Ще съчиня някаква история.
	— В която ще ме изкараш съвсем долна, алчна интригантка ли?
	— _Не!_ — Беше го притиснала и той го знаеше. — Повярвай, произходът ти е предостатъчен, за да разтревожи баба. Прави се, че не я засяга, но _скоро_ ще се откаже. Само остани. Всичко ще се нареди, обещавам.
	Тя извърна поглед и придоби угрижено изражение.
	— Колебая се дали да ти вярвам. Та ти разполагаш с това имение и си свикнал да командваш всички.
	Думите й го раздразниха. Беше права, ала никой никога не бе приемал нито Халстед Хол, нито титлата му като недостатък. Всяка друга жена би паднала в краката му заради тях.
	Всяка англичанка. Американките бяха различни.
	— Слушай — подхвана той. — И двамата сме наясно, че не изгаряш от желание да се върнеш в Лондон в този час. Остани тази вечер. Хапни, поспи в удобно легло. — И понеже тя вирна войнствено брадичка, той добави: — Продължи да се правиш на моя годеница, а на сутринта ще отидем в града. Ако тази вечер се случи още нещо, което не ти е по вкуса и утре пожелаеш да сложим край на всичко, ще кажем, че сме квит.
	Върху лицето й се изписа несигурно изражение.
	— Нали няма да се опиташ отново да ме целунеш?
	— Като имам предвид ефективния ти метод да се справяш с проблема — не. Не си падам особено по болката.
	— И ако утре откажа да продължа този маскарад, няма да ме пратиш с Фреди в затвора, така ли?
	— Не. Но и няма да наема таен полицейски агент да издири годеника ти. Ти ще избереш какво да направим утре. — Тонът му стана по-строг. — Но тръгнеш ли си тази вечер, ще подведа и двама ви под отговорност за кражба.
	И почти възнамеряваше да изпълни заканата си, най-малкото, за да й го върне заради коляното в слабините. Но дори той имаше съвест, дотолкова, че да не му позволи да постъпи така.
	Ако успее да я задържи да остане тази вечер, има шанс везните да се наклонят в негова полза. При желание братята и сестрите му умееха да са изключително чаровни; каже ли им, че не е лека жена, те щяха да се държат изискано. А когато тя разбере колко твърдо баба им е решила Минерва и Силия също да се задомят против волята им, тя вероятно ще прояви съчувствие към положението им и ще склони да му помогне.
	— Една вечер — отсече Мария. — Само толкова.
	— Освен ако не решиш, че уговорката ни не устройва и теб.
	Тя хвърли поглед към вратата. Мисли за злочестия си братовчед, досети се той.
	— Добре. Тази вечер ще останем. После ще видим.
	Слава богу! Оливър кимна и леко вдървено я приближи.
	Тя се поколеба, но все пак изрече:
	— Съжалявам, задето бях толкова… груба.
	— Лъжкиня — промърмори той. — Никак даже не съжаляваш.
	На устните й се появи лека усмивка.
	— Прав си.
	Той й предложи ръка.
	— Впрочем, къде научи този номер?
	— Един от по-големите ми братовчеди ми показа какво да правя, ако ми налети мъж.
	Най-малкото решимостта й да се брани щеше да охлади привличането, което започваше да изпитва към нея. Всяка жена, склонна да постъпи така, вещаеше проблеми, а той не възнамеряваше да й даде втора възможност да посегне на родовото му „съкровище“.
	Завариха семейството да ги чака в големия салон. Шепнешком, но разпалено обсъждаха нещо, докато Фреди крачеше нервно.
	Оливър си прочисти гърлото и всички се сепнаха.
	— Годеницата ми даде да разбера, че не одобрява шегите ми.
	— Оливър обича да шокира хората — добави Мария спокойно. Той я погледна изненадан от нейната наблюдателност, но тя само вирна вежди. — Несъмнено го знаете — продължи тя. — Намирам го за недостатък на характера му.
	Тя явно намираше много недостатъци в характера му, за което не можеше да я вини.
	Баба му премести очи от него към Мария.
	— Значи двамата не сте се срещнали в бордей?
	— Напротив — отвърна веднага Оливър, — но само защото горкия Фреди се бе загубил и по погрешка влязъл в един. Опитвах се да разбера какво търси, когато Мария влетя, разтревожена до краен предел къде е изчезнал. При вида на двама безпомощни американци, загубили се в този опасен град, се почувствах задължен да им помогна. През последната седмица ги развеждах из Лондон. Нали, скъпа?
	Тя го дари с фалшива усмивка.
	— Да, скъпи. Беше много добър гид.
	Джарет ги изгледа озадачен.
	— Оливър, странно, че след като те е срещнала в бордей, госпожица Бътърфийлд не възразява да се омъжи за теб.
	— Сигурно трябваше — обади се Мария, — но той се закле, че тези дни остават в миналото. Падна на колене пред мен и ме увери в безкрайната си любов към мен.
	Габриел и Джарет едва се въздържаха да не прихнат, а Оливър само стисна зъби. На колене, как ли пък не! Явно тя бе твърдо решила да накърнява гордостта му при всеки удобен случай. Вероятно смяташе, че той го заслужава. Оставаше му единствено да се моли баба му да се откаже от битката, преди да запознае Мария с някои от приятелите си, иначе няма да спрат да му се подиграват поне десетилетие напред.
	— Опасявам се, скъпа — заговори той кисело, — че братята ми трудно ще си представят как изглеждам паднал на колене.
	Тя отвори широко очи, привидно изумена.
	— Нима нямат представа колко си романтичен? Ще им покажа какви сонети написа във възхвала на красотата ми. Май останаха в джоба на пелерината. — Тя дори не се поколеба да погледне към преддверието зад тях. — Ще ги донеса, ако позволиш.
	— Не сега — спря я той, разкъсван от желание да се разсмее, но същевременно готов да я удуши. — Време е за вечеря, а аз умирам от глад.
	— И аз — намеси се Фреди веднага, но понеже Мария го погледна строго, побърза да добави тихо: — Всъщност не е толкова важно…
	— Как да не е? — обади се госпожа Плъмтри великодушно. — Не обичаме гостите ни да се чувстват неловко. Хайде, господин Дънс. Вие ще ме съпроводите, защото внукът ми има дама.
	Насочиха се към трапезарията. Оливър се наведе към ухото й:
	— Голямо удоволствие ли ти доставя да ме представяш за безумно влюбен идиот?
	На устните й се появи дяволита усмивка.
	— О, да. Страшно е забавно.
	— Значи одобряваш обяснението ми как все пак си попаднала в бордея?
	— Засега го приемам. — Погледна го изпод дългите си мигли. — Но това не е краят на грижите ти, сър.
	_Ще стане преди вечерта да приключи._ Каквото и да му струваше сега да остане, за да му помогне да осъществи замислите си.


>	Глава 7

	Когато зърна величествената трапезария с гипсови орнаменти по таваните и разкошни мраморни статуи в стенните ниши, Мария изпита нов пристъп на паника. Масата бе подредена с позлатени чаши и чинии от фин порцелан. Ленените салфетки бяха малко похабени, а кристалните чаши — понащърбени, но повечето от солидните сребърни прибори не бе виждала дотогава, да не говорим, че не бе наясно как се използват. Неколцина строени прислужника чакаха, готови да изпълнят зарежданията на господаря. Фреди бе не по-малко смаян. Как щяха да налучкат правилното поведение сред тези изтънчени хора?
	Мария продължаваше да се чувства унизена от шокираните изражения на сестрите му, когато Оливър обясни, че са се срещнали в бордей. Никога няма да му го прости. Не обичаше да я правят на глупачка, особено мъж, убеден, че ролята на жените е единствено да му доставят удоволствие.
	По лицето й плъзна руменина. Та той я целуна, за бога! И за миг изпита онова, което винаги си бе представяла, че една целувка предизвиква: учестява ударите на сърцето и ускорява пулса. Това я унизи най-много.
	Причината очевидно се криеше в уменията на Оливър. Нищо чудно Натан просто да не е наясно как се целува. Бе решила, че липсата на емоции, когато я целува, е по нейна вина, но сега се запита дали не е по негова.
	Или обзета от гняв към Оливър, изпита вълнение, каквото никога не я бе спохождало при нормални обстоятелства. Да, това беше обяснението. Гневът й явно бе избил в страстна възбуда.
	В момента и той изглеждаше сърдит, но определено не на нея. Със свъсени вежди я отведе до стола й — слава богу до Фреди — и отиде начело на масата. Не седна обаче.
	— Започни да сервираш — нареди баба му на най-близкия прислужник.
	— Не още — Оливър погледна към прислугата. — Оставете ни сами.
	— Какво, за бога… — веднага реагира госпожа Плъмтри.
	— Вечерята е прекалено разкошна, не намираш ли, бабо? — Изчака прислужниците да излязат, отиде до бюфета и започна да вдига един по един капаците на сребърните съдове. — Телешко филе, говежда рибица във винен сос, скариди, омар… — изгледа мрачно баба си. — Довела си френския си готвач и си донесла от най-скъпите продукти.
	— Няма причина да не се храня добре, докато съм тук — възнегодува тя.
	— Но сега си в моя дом. Тук ще ядеш каквото предлага имението — еленско, овнешко и яребици. Свещи няма да светят през цялото време и ще бъдат отворени само помещенията, които използваме.
	— Стига, Оливър…
	— За теб ще се грижат моите прислужници. Настоявам утре сутринта да отпратиш твоите в Лондон. Ако условията не те задоволяват, предлагам и ти да се върнеш в столицата.
	Баба му го изгледа гневно.
	— Това, предполагам, е наказанието ти в отговор на моите изисквания към вас, петимата.
	— Ни най-малко. За добро, или за лошо, имението е мое. Никога досега не си го издържала със свои средства и няма да го правиш и в бъдеще. За собствеността си се грижа аз. — Тонът му стана по-остър. — Погледни на нещата така: по този начин ще покажа нагледно на братята и сестрите ми какво точно ги очаква, ако не изпълнят волята ти.
	Възрастната дама го изгледа изпитателно.
	— Целта ти е да ги съжаля дотам, че да се откажа, нали?
	— Ти настоя да се нанеса тук и да проявя интерес към имота. Ето, правя го. Това са моите условия.
	— Добре — махна тя пренебрежително. — Но тази вечер прислужниците са тук, а храната вече е приготвена. Предлагам да й се насладим.
	Той се поколеба, но накрая кимна в знак на съгласие.
	— Слава богу — промърмори седящият до Мария брат — по-русият лорд Габриел. — Обожавам скариди.
	— И аз — обади се Фреди.
	Мария наблюдаваше как Оливър извика прислужниците, а после се настани вдървено начело на масата. Очевидно бе по-изискан, отколкото я бяха подвели безцеремонните му забележки.
	Досега го възприемаше като разглезен богат лорд, готов на всичко, за да постигне своето. Гневът към баба му обаче не се вписваше в тази представа. Нито неприкритата му омраза към това място. Миризмата на плесен и влага в помещенията говореше, че къщата наистина е необитаема, но защо човек би допуснал такава сграда да загине? Наистина ли въпросът се свеждаше само до пари? Или обяснението се криеше в мрачното изражение в очите му, което забеляза, докато пътуваха към Халстед Хол?
	Едно бе сигурно: маркиз Стоунвил бе нещо повече от първоначално придобитото повърхностно впечатление. А и битката и баба му бе доста по-сложна, отколкото си представяше.
	Мария погледна крадешком към госпожа Плъмтри в другия край на масата. Тя очевидно бе не по-малко упорита от него и също толкова решена да постигне целта си. Нещо се криеше под повърхността. А и госпожа Плъмтри не бе за подценяване. Дори при шокиращото представяне на Мария, баба му не трепна. Дали конфликтът им бе възникнал само заради прищявката й? Или имаше и по-старо огорчение?
	А това огорчение засягаше ли и другите? Май не. Те изглеждаха видимо доволни да вечерят с нея. Лорд Джарет, братът, седнал между двете сестри точно срещу Мария, разпитваше госпожа Плъмтри как е минал денят й. Шега на лейди Силия развесели баба й, а лейди Минерва ги наблюдаваше с доволна усмивка.
	Минерва. Колко странно! Сестрата на Оливър и госпожица Шарп имаха едно и също име. Явно е популярно сред дамите в Англия. Не беше го чувала, докато не започна да чете книгите на госпожица Шарп, и затова го смяташе за псевдоним. Ами ако не беше?
	Към нея се приближи прислужник със супник и я попита дали желае супа от змиорка. Мария премигна и кимна. Нима хората ядат змиорки?
	А и как точно се яде? Вторачи се в трите лъжици до чинията: едната наподобяваше миниатюрна лопата, другата — много красива — имаше странни орнаменти, третата — обикновена — бе почти със същия размер. Коя, по дяволите, е за супата? Лопатка — едва ли, но не бе сигурна коя от другите две да избере.
	Ужасена да не направи погрешен избор, продължаваше да ги гледа вторачено. В този момент лейди Минерва си прочисти тихо гърлото. Мария вдигна очи и долови насърчителния поглед на дамата, която взе по-обикновената лъжица и я потопи в супата.
	С благодарствена усмивка Мария последва примера й. Супата от змиорка се оказа доста вкусна.
	— Е, госпожице Бътърфийлд — заговори я госпожа Плъмтри, — какво те води в Англия?
	Мария замръзна, а умът й заработи трескаво. Какво да отговори?
	— Дойде да търси Натан — обяви Фреди до нея.
	— Мой братовчед — уточни Мария светкавично и здравата ощипа Фреди по бедрото. — Брат на Фреди. Натан дойде тук по работа. Леля ми има нужда от него, но той не отговаря на писмата й.
	— Намери ли го? — поинтересува се госпожа Плъмтри.
	— Още не — призна Мария. — Но Оливър обеща да ни помогне.
	— Най-малкото, което мога да направя — вметна той непринудено.
	Последва дълга пауза, а тя се питаше още колко издънки ще направи Фреди, преди вечерта да приключи. Слава богу, ядеше ли, забравяше за всичко друго наоколо.
	— А ти имаш ли братя или сестри, госпожице Бътърфийлд? — реши да се осведоми лорд Джарет.
	— Не — отвърна Мария. — Само Фреди и тримата му братя. Всички израснахме заедно в една къща.
	— Четири момчета и ти?! — възкликна лейди Силия. — Горката. А едва издържам моите братя в градската ни къща. Постоянно създават проблеми.
	— Да, бе. А ти си света вода ненапита — подметна Оливър. — Забрави ли тримата юнаци — твои гости? Уж щяхте да се състезавате по стрелба, а те налетяха да се бият, защото не се споразумяха чия пушка ще използваш? Или какви приказки предизвика, когато се облече като мъж, за да участваш в надпревара по стрелба? Или пък…
	— Нима умеете да стреляте с пушка, лейди Силия? — намеси се Мария изненадана. — Къде се научихте? Винаги съм искала да придобия това умение, но татко и братовчедите ми бяха категорично против. Ще ми покажете ли как се прави?
	— Не! — троснато се обадиха Оливър и Фреди в един глас. А Оливър добави: — В никакъв случай.
	Лорд Габриел се наведе към нея.
	— С радост ще ви науча, госпожице Бътърфийлд.
	— Не се бъркай, Гейб — изръмжа Оливър. — Достатъчно е, че увлече Силия по стрелбата. Мария и така разполага с прекалено много оръжия.
	Баба му вдигна въпросително вежди.
	— Уточни, моля те, какви точно оръжия имаш предвид.
	Оливър направи пауза, преди да отговори с широка усмивка:
	— Красотата й, естествено. Тя сама по себе си е унищожителна.
	— Това не би спряло негодник да се възползва от женските й прелести — вметна лейди Минерва кисело.
	— Ти пък откъде знаеш? — засече я лорд Джарет навъсено. — Само защото редовно се отнасят грубо с героините в твоите книги не значи, че така се случва и в живота.
	Мария се вторачи в лейди Минерва, а сърцето й се разтуптя. Нима бе попаднала в присъствието на самата…
	— Да не би случайно да сте писателката Минерва Шарп? — попита тя спонтанно.
	— Да, аз съм. — Лейди Минерва се усмихна.
	— За бога, госпожице Бътърфийлд — почти простена лорд Джарет, нима четете готическите измишльотини на Минерва?
	— Не са готически измишльотини! — възрази разпалено Мария. Книгите са чудесни! И да, чела съм всичките и то повече от веднъж.
	— Е, това вече обяснява някои неща — обади се Оливър. — Явно трябва да благодаря на сестра ми, задето в бордея насочи сабя към мен.
	Лорд Габриел се засмя.
	— Наистина ли заплаши старчето Оливър със сабя? Това е страхотно!
	Лорд Джарет отпи вино и подметна:
	— Е, поне мистерията с „прекалено многото оръжия“ се изясни.
	— Не се държеше подобаващо — побърза да обясни Мария, след като хвърли предупредителен поглед към Оливър. — Нямах друг избор.
	— О, Мария постоянно прави подобни неща — обади се Фреди, дъвчейки парче змиорка. — Затова не я учим да стреля. Никога не знаеш какво ще предприеме.
	Мария вирна брадичка.
	— Една жена трябва да умее да се защитава.
	— Съвършено вярно — отсече лейди Силия възторжено и вдигна чашата с вино, за да поздрави Мария. — Не им обръщай внимание. Какво да очакваш от мъже? Предпочитат да сме кротки и хрисими.
	— Не е така — възрази лорд Габриел. — Допада ми жената да е малко буйна. Не знам за Оливър, разбира се…
	— Не ги искам съвсем хрисими, уверявам те — обяви брат му небрежно. Погледна към Мария и на устните му се появи усмивка. — Случвало се е да целуна жена, без да е била напълно подготвена, но кой не го е правил?
	— И повечето получават шамар, но не и ти, предполагам — изсумтя лейди Минерва. — Дори когато не се държиш подобаващо, умееш да размекнеш жената насреща. Как иначе, след като те е заплашила със сабя, госпожица Бътърфийлд е приела да стане твоя жена? Наистина: как точно, госпожице Бътърфийлд?
	Мария не й отговори. Нещо витаеше из ума й — познато изречение от книга на лейди Минерва. „Той притежаваше таланта да размеква жените, което хем я плашеше, хем я привличаше“.
	— О, небеса! — Тя се вторачи в Оливър. — Ти си маркиз Роктон!
	Братята и сестрите му прихнаха и тя си даде сметка, че го е изрекла на глас.
	По лицето на Оливър се изписа болезнено изражение.
	— Не ми напомняй. — Насили се да не погледне свирепо Минерва. — Нямаш представа колко се забавляват приятелите ми, задето сестра ми ме е изкарала злодей в романа си.
	— Забавляват се, защото тя превърна и тях в герои — отбеляза лорд Джарет с игриви пламъчета в очите. — Фоксмур се главозамая, а след излизането на последния роман Киркуд се перчи. Страшно му е приятно, че на него се е паднала ролята да те набие.
	— Защото е изключено да го направи в истинския живот! — тросна се Оливър. — Сега постоянно настоява да излезем на дуел, за да докаже качествата си.
	Мария ги гледаше слисана.
	— Нима виконт Чърчгроув е истински?! А Фоксмур… Боже, той е Улфплейн!
	— Да — забели очи Оливър. — Чърчгроув е мой приятел. Той е виконт Киркуд. А Улфплейн е друг приятел, херцогът на Фоксмур. Явно на Минерва й е трудно да измисля оригинални герои.
	— Използвах само сходни на техните имена, както добре знаеш — защити се Минерва. — Героите ги измислих аз.
	— Като изключим теб, Оливър — отбеляза лорд Джарет. — Ти определено си Роктон.
	Определено. Също като лорд Роктон той притежаваше остър ум, висока интелигентност и лице на принц, пък бил той и италианец. И в друго отношение си приличаха: отнасяха се пренебрежително към джентълменската чест и проявяваха непоколебима решителност да получат каквото пожелаят.
	Но тя започваше да осъзнава, че той всъщност не е изцяло злодей. Най-малкото страшно много държеше на семейството си. Начинът, по който говореше за братята и сестрите си и се бореше за правото им да не се задомят по чужда воля, показваше, че участва в този маскарад заради всички, а не само заради себе си.
	И въпреки първоначалното му намерение да я представи за проститутка, за да шокира баба си, промени решението си, когато Мария се противопостави на идеята. А като се има предвид как го ритна — и къде, — можеше да нареди да ги откарат оковани във вериги. Вместо това той повтори предложението си да й помогне да намери годеника й. Предостави й и възможността да си тръгне на следващия ден.
	Не беше сигурна, разбира се, дали да му вярва. Той беше арогантен, скандален и доста циничен. Но понякога в очите му се появяваше онзи съкрушен поглед и на нея й ставаше… жал за него.
	Което бе глупаво. Явно не бе съвсем наред, щом изпитваше подобни чувства към негодник като него.
	— Роктон не е Оливър, нито Чърчгроув е лорд Киркуд — заяви Минерва твърдо.
	— Тогава защо го нарече с моето име? — попита Оливър.
	— Малко го е променила, старче — напомни му лорд Габриел.
	— Престани да ме наричаш „старче“ — възнегодува Оливър. — Не съм толкова възрастен!
	— На колко си всъщност? — попита Мария.
	— На трийсет и пет. — Госпожа Плъмтри почти не се бе обаждала досега, но разговорът очевидно я забавляваше. — Мъж на тази възраст отдавна трябва да е женен, нали, госпожице Бътърфийлд?
	Усетила погледа на Оливър върху себе си, тя внимателно подбра думите си.
	— Всъщност зависи от мъжа. Татко се е оженил приблизително на тази възраст. Бил е прекалено зает да се бие във Войната за независимост и не му е останало време да ухажва когото и да било.
	Госпожа Плъмтри пребледня силно, а в очите на Оливър се появиха тържествуващи пламъчета.
	— А, да, Войната за независимост. Нима забравих да спомена, бабо, че господин Бътърфийлд се е бил срещу англичаните?
	На масата се възцари зловеща тишина. Лейди Минерва се захвана да яде съсредоточено супата си, лейди Силия отпи няколко глътки вино, а лорд Джарет се загледа в чинията си. Единственият звук, който се чу, бе промърмореното от лорд Габриел „по дяволите“.
	Нещо определено смущаваше всички, ала Мария не разбираше какво е. Оливър пак гледаше баба си като вълк, готов да й се нахвърли, а тя трескаво обмисляше с какво оръжие да отблъсне звяра.
	— Чичо Адам беше герой — обади се Фреди, както винаги без въобще да отчита в каква ситуация се намира. — В битката при Принстън удържал настъплението на десетина англичани, докато пристигне подкрепление. Сам-самичък размахвал щика, удрял, ръгал…
	— Фреди — прошепна Мария, — не забравяй, че домакините ни са англичани.
	Фреди премигна.
	— Вярно… Но войната е била толкова отдавна. Станалото вече няма значение за никого.
	Бърз поглед към каменното изражение на госпожа Плъмтри подсказа на Мария, че въобще не е така.
	— Явно за бабата на Оливър има.
	Госпожа Плъмтри се окопити.
	— Единственият ми син загина във въпросната война. Той също беше герой. Просто не остана жив, за да разказва за подвизите си.
	Сърцето на Мария се сви от състрадание към възрастната жена. Защо Оливър й причиняваше това? Мария го погледна изпепеляващо, но той не откъсваше очи от баба си. Как успяваше тя постоянно да провокира появата на дявола в него?
	Госпожа Плъмтри невъзмутимо продължи:
	— Затова съм принудена да оставя и бизнеса, и парите си на децата на дъщеря ми. На _тези_ неблагодарници.
	Оливър присви очи.
	Но ти _няма_ да ги ги оставиш, бабо, пали? Не и без да получиш желаното.
	Баба му стисна устни и рязко се изправи.
	— Госпожице Бътърфийлд, искам да поговорим насаме.
	Мария погледна Оливър, ала той оставаше вторачен в баба си.
	— Защо? — попита той.
	— Ако в плановете ми влизаше да ти кажа — отвърна госпожа Плъмтри ледено, — щях да те поканя да се присъединиш.
	— Мария не се е нахранила. Остави я на мира.
	— Няма нищо — обади се Мария. — С радост ще поговоря с баба ти.
	Глождеше я силно любопитство какво става и с малко късмет щеше да го изкопчи от госпожа Плъмтри, без да се издаде каква роля играе. Но възрастната дама май вече се досещаше каква е ролята на Мария.
	Оливър бе на крачка да изригне. Успя обаче да се овладее.
	— Мария, излишно е…
	— Нямам нищо против. — Изправи се и остави салфетката на масата. — И без това не съм особено гладна.
	— И аз ли трябва да дойда? — попита Фреди жално.
	— Не, Фреди. — Мария едва потисна смеха си. — Не е необходимо.
	Госпожа Плъмтри излезе, а Мария я последва. Влязоха в съседния салон, вратата се затвори и възрастната дама се обърна към Мария гневно:
	— Колко пари искаш, за да сложиш край на този фарс?
	— Моля? — Мария премигна.
	— Стига, госпожице Бътърфийлд. Внукът ми ти е предложил пари, за да се преструваш на негова годеница, знам. Ще удвоя сумата. Само ми кажи каква е.
	За миг Мария се поколеба как да постъпи. Независимо от обидното предложение се запита дали да не вземе парите. Ще наеме човек да намери Натан и ще забрави за съществуването на това налудничаво семейство. Нищо не дължи на Оливър. Дотук се държа отвратително.
	Е… спаси и нея, и Фреди от тълпата в бордея. А и тя му обеща да продължи с „фарса“ поне тази вечер. С какво право го обвинява в липса на морал, щом и тя не спазва дадената дума?
	От друга страна я раздразни подхода на баба му, очевидно убедена, че всеки може да бъде купен.
	— Чакам отговор! — Госпожа Плъмтри удари с бастуна по пода.
	— Не ви разбирам. — Мария вирна брадичка. — Наистина ли смятате това за фарс? Нима според вас внукът ви не желае да се ожени за мен?
	— Не ме прави на глупачка, момиче. — Госпожа Плъмтри се приближи с изненадваща за възрастта й пъргавина. — Внукът ми е наясно, че си точно типът жена, която не бих одобрила за негова съпруга. Избрал те е единствено по тази причина. — Удари отново с бастуна по пода. — Няма да го допусна! Затова, по дяволите, кажи колко пари искаш!
	Леле! Жената се изрази съвършено ясно. Но ако госпожа Плъмтри си въобразяваше, че Мария ще подвие опашка и ще побегне, значи нямаше представа с кого си има работа.
	— Не ми трябват парите ви. От вас не искам нищо. Оливър ме „избра“, както се изразихте, защото изпитва чувства към мен. — Въпросните чувства не се припокриваха с представите на госпожа Плъмтри, но поне не беше лъжа. — Съжалявам, ако това ви разстройва, но понеже и аз изпитвам чувства към него, се налага да се примирите.
	— Значи _признаваш_, че не си влюбена в него?
	Въпреки споразумението си с Оливър тя не бе в състояние да лъже безочливо.
	— Не го познавам достатъчно отдавна, за да съм влюбена. Но много го харесвам. — Особено когато е искрен и не се прави на отегчен и циничен злодей. — На него му стига, че го харесвам и е склонен да се ожени за мен, а това е единственото съществено нещо.
	Госпожа Плъмтри пристъпи напред.
	— Ако се надяваш да получиш големи придобивки, като се омъжиш за него, помисли повторно. Притежава тази къща и съдържанието й, но почти нищо повече. Без моите пари няма да има с какво да ти купува елегантни тоалети, да те води в Париж или каквото там алчното ти сърце е намислило. Ако сключи толкова неравностоен брак, за да ме вбеси, ще го лиша от всякакво наследство, обещавам ти.
	Мария присви очи.
	— Нали оприличихте случващото се на фарс? Според вас не възнамерява да се ожени за мен.
	— Така е. — На лицето на госпожа Плъмтри се появи кисела усмивка. — Но мъжете следват пениса си. — Мария онемя — жена да говори така вулгарно! — но събеседничката й продължи невъзмутимо, без никакъв свян: — _Умна_ жена, каквато май си, ще използва красотата и близостта, за да впримчи дори хитър джентълмен като моя внук.
	— Да впримча Оливър?! Не го познавате добре, ако смятате, че би направил нещо против волята си.
	Именно заради това се стигна до цялата тази каша; госпожа Плъмтри неоснователно си въобразяваше, че ще успее да се наложи.
	— Познавам внука си по-добре от теб. В някои отношения е много уязвим. Дори не си в състояние да си представиш в каква степен.
	Думите отекнаха глухо в съзнанието на Мария.
	— Как уязвим? — престраши се да попита тя.
	Госпожа Плъмтри изсумтя.
	— Нали не очакваш да ти отговоря? Ще използваш тази негова слабост, за да се докопаш до него. За нищо на света няма да го узнаеш от мен. — Приближи се съвсем близо. — За последен път, госпожице Бътърфийлд: ще обмислиш ли предложението ми да ти дам пари?
	Твърде засегната да я смятат за алчна интригантка, Мария я погледна дръзко в очите.
	— Не, няма!
	— Макар да не получиш и пени…
	— Не ме интересува. — Не възнамеряваше да се омъжи за него, но властната упоритост на тази жена пробуди симпатиите към Оливър и бе готова да осуети плановете й. — Не нарушавам дадена от мен дума.
	— Не позволявай Минерва и другите да те подведат. Никога няма да те приемат напълно нито в това семейство, нито в обществото, нито…
	— Щом на Оливър не му пука, и мен не ме засяга. Хайде да преустановим това обсъждане, госпожо Плъмтри.
	Завъртя се на пети и тръгна да си върви, като вътрешно кипеше. Откъде й хрумна, че Оливър е невъзможен?! Сега вече знаеше от кого го е наследил. Мили боже, какво семейство!
	Почти го съжаляваше заради високомерната му баба. Разчиташе на нейната надменност, та планът му да проработи.
	И неочаквано й хрумна идея: защо пък да не види какво ще излезе от всичко това? Щом си е наумил да се опълчи на баба си, тя ще му помогне, стига да спази своята част от уговорката — да наеме човек, който да потърси Натан.
	Ще го направи само заради Натан. Колкото и невъзможна да е бабата на Оливър, тя няма да допусне да я спре.

	* * *

	Наложи се Хети да събере цялата си воля, за да запази строгото си изражение, докато госпожица Бътърфийлд излизаше. Едва след това си позволи на лицето й да разцъфне усмивка.
	Наля си щедра доза бренди. Момичето се оказа идеално. Беше се съгласило той да я представи за лека жена. После отказа пари и не го предаде.
	Хети отпи от питието. Не бе изключено да е пресметлива сребролюбка, но не й се струваше правдоподобно. Хети се бе издигнала в обществото благодарение на умението си да „чете“ хората и бе готова да се закълне, че госпожица Бътърфийлд е жена с характер. Не твърдеше, че е лудо влюбена в Оливър, макар да имаше изгода от това. И прояви гордост и твърдост, когато трябваше да се защити.
	Оливър очевидно бе изманипулирал горкото девойче да се включи във фарса му. Каквото и да бе станало, то нямаше да осуети замисъла й.
	Като начало госпожица Бътърфийлд покриваше предпочитания от него тип: русокоса, с едър бюст, синеока. И очевидно тя го привличаше. Вярно, Оливър поначало си падаше по жените, но общо взето избягваше невинни млади дами, защото се опасяваше да не го впримчат. Това момиче определено бе и невинно, и младо. Начинът, по който се шокира, когато Хети използва думата „пенис“, го доказваше.
	За Оливър би било по-типично да избере някоя оперетна танцьорка или проститутка, но не — беше се спрял на тази. Значи намираше недотам безупречния й произход за достатъчен, та Хети да признае поражението си. Ха? Момчето явно не познаваше добре баба си. Беше готова да го ожени за дъщеря на рибар, стига да го види задомен.
	Засега не възнамеряваше да споделя плановете си нито с него, нито с госпожица Бътърфийлд. Малко съпротива от страшната баба, за каквато Хети обичаше да се представя, щеше да подтикне тези двамата да обединят усилия срещу нея. А да обединят усилия означаваше да се усамотяват, да водят разговори и да се научат да си имат взаимно доверие… Дори да се влюбят, ако късметът е на нейна страна.
	Поне това дължеше на Оливър. Заради нейни грешки той започна доста отдавна да гради образа си на злодей, въобразявайки си, че това е истинската му същност.
	Не беше вярно, както тя добре знаеше. Той бе способен на благородни постъпки, стига да пожелае. А в това отношение госпожица Бътърфийлд щеше да му помогне, както Хети не се съмняваше.
	А тя никога не грешеше.


>	Глава 8

	Оливър стоеше в кралския вътрешен двор, наречен така, защото бил любимият на Хенри VIII, когато монархът притежавал укрепеното имение. Докато растеше тук Оливър също обичаше мястото. Започнеха ли да се карат родителите му, той търсеше убежище сред лабиринтите от храсти и сновеше между обраслите с пълзящи растения сгради.
	Припомни си как някога стоеше тук и мечтаеше да отлети далеч, да остави всичко зад гърба си — имението, ролята си на наследник на титлата… безумието, каквото представляваше бракът на родителите му.
	Изсмя се горчиво. Какъв идиот само е бил. Хората не умеят да летят и положително е невъзможно да избягат от грешките си, като поемат към звездите. Жалко, защото в момента най-голямата му грешка бе да покани баба им да им гостува. Не очакваше тя да харчи пари за имението, само и само да покаже на него, на братята и сестрите му в каква степен са зависими от нея. Те и без друго го знаеха. Не! Няма да допусне да ги принуди да й се подчинят заради едното богатство.
	Надигна позлатения бокал в ръката си и отпи от виното. Не! Няма да й позволи да сложи ръка на Халстед Хол. Да, ненавижда имението, но то е негово. Ще го управлява както смята за добре.
	— Сестра ти предположи, че ще те намеря тук — пророни нежен глас зад гърба му.
	Той леко се скова и отново отпи от виното.
	— Не си ли поела вече към Лондон?
	— Защо? — учуди се Мария.
	От гърдите му неволно се изтръгна тъжна въздишка.
	— Защото, доколкото познавам баба ми, вашият разговор се е свел до предложение тя да ти даде пари, за да се махнеш.
	Мария се приближи до него. Той по-скоро долови присъствието й, защото още не бе попаднала в полезрението му. От нея се носеше необичаен аромат на рози и нещо, което не успяваше да определи.
	— Нима очакваше да приема парите й? — попита Мария.
	Той надяна тъй удобната за него цинична мантия.
	— Защо не? На твое място бих го направил.
	— И какво щях да спечеля? Нали, ако не бях останала тази вечер, щеше да пратиш мен и братовчед ми в затвора?
	— Все си се досетила за способността на баба ми да не ми позволи да постъпя така.
	— Приеми, че ме е дострашало да рискувам.
	— Да, бе. Защото си изключително плаха — изсумтя той.
	Тя се изсмя.
	— Никой никога не ме е смятал за плаха.
	Хвърли й кос поглед, за да прецени какво е настроението й.
	— Трябваше да се споразумееш с баба. С нейните пари щеше да откриеш годеника си и да загърбиш това място.
	_И мен._
	— За твой късмет не съм толкова меркантилна. Обещах да остана тази вечер и възнамерявам да го направя.
	Облекчението, което изпита от думите й, го озадачи. Тя бе само средство да постигне целта си. Би могъл да намери друга.
	Но въпреки това…
	На светлината от звездите лицето й грееше като на ангел, а над събраната й на кок коса сякаш се появи ореол.
	Неволно простена. Ореоли, ангели, звезди — какво му ставаше, та фантазираше така?
	— Не бих те винил, ако си тръгнеш. Теб те интересува единствено да откриеш Хайът, затова не бих се изненадал, ако се бе възползвала от възможността да побегнеш, когато баба ми ти е предложила.
	— Имаш страшно ниско мнение за хората. Някои от нас спазват обещанията си. Притежаваме почтеност.
	Отдавна бе забравил значението на тази дума.
	— Поздравления, госпожице Бътърфийлд. — Вдигна чашата за тост. — Вероятно за пръв път баба не е успяла да купи някого с парите си.
	— Нима? Кого е „купила“ досега?
	Той си припомни мрачната нощ, когато трепереше от ужас, а баба му се суетеше наоколо и раздаваше пари на прислужниците.
	— Никого. Забрави, че съм го казал.
	— Често го правиш, не намираш ли?
	— Кое?
	— Щом някой се опита да надникне в душата ти, ти се затваряш. Отминаваш го с шеговита забележка.
	— Ако си дошла да ми държиш лекции, не си прави труда — скастри я той. — Баба владее това умение до съвършенство. Не можеш да я надминеш.
	— Просто се стремя да те разбера.
	— Искам да ме погълне звезда, но мечтите ни невинаги се сбъдват.
	— Какво?!
	— Няма значение.
	Обърна се и тръгна, но тя го улови за ръката.
	— Защо си толкова гневен на баба си? — попита Мария.
	— Обясних ти. Намислила е да разруши живота ни — и моя, и на братята, и на сестрите ми.
	— Защото настоява да се задомите и да имате деца? Нали това се очаква от потомците на благородниците? Вие и петимата вече сте достатъчно големи за целта. — Тонът й стана закачлив. — Някои дори повече, отколкото е прието.
	— Внимавай, момиче — навъси се той. — Тази вечер не съм в настроение за игрички.
	— Заради баба ти е, нали? Не си ядосан само заради ултиматума й. Става дума за нещо случило се отдавна, а?
	Оливър я изгледа свирепо.
	— Какво те засяга? Да не те е наела да водиш битките й?
	— Не бих казала. Информира ме, че съм — цитирам — „точно типът жена, която не бих одобрила за негова съпруга“.
	На устните му се появи усмивка, защото тя доста сполучливо имитира най-високомерния тон на баба му.
	— Предупредих те да го очакваш.
	— Да — отвърна Мария суховато. — И двамата сте ненадминати в способността си да обиждате хората.
	— Един от многобройните ми таланти.
	— Ето пак: шегуваш се, за да не споделиш от какво ти е неловко. Освен поставения ултиматум за женитба какво е направила баба ти, та да ви изправи на нож?
	По дяволите, тя няма ли да престане?
	— Защо да е направила нещо? Защо противният да не съм аз?
	— Ти _си_, но не заради това си й гневен.
	— Ако през следващите две седмици смяташ да задаваш глупави въпроси, които нямат отговор, аз ще ти платя да се върнеш в Лондон.
	— Не, няма — усмихна се тя. — Нуждаеш се от мен.
	— Вярно. Но понеже плащам за услугата ти, аз ще кажа как да я изпълниш. Да ме тормозиш с въпроси не е част от споразумението ни.
	— Досега не си ми платил нищо — подметка тя фриволно, — затова условията търпят известна промяна. Особено след като цяла вечер така се старах да защитавам каузата ти. Току-що съобщих на баба ти, че изпитвам „чувства“ към теб, както и ти към мен.
	— Не се ли задави, докато изричаше подобна опашата лъжа?
	— Наистина изпитвам чувства към теб. Не такива, каквито тя си мисли, но все пак ми повярва. Прояви и подозрителност обаче. По-проницателна е, отколкото смяташ. Първо ни обвини, че разиграваме фарс, а когато отрекох, ме заподозря, че по меркантилни съображения съм готова да се омъжа за теб.
	— И какво й отговори?
	— Да си задържи скъпоценните богатства.
	— Сериозно? Бих дал дясната си ръка да го бях видял.
	Мария се очертаваше като бездънен източник на изненади. Никой никога не се бе опълчвал на баба му. За пръв път го правеше това американско момиче, наивно вярващо в справедливостта, правилата и морала. Остана смаян от постъпката й, особено като се имаше предвид как се бе държал с нея. Никой — дори братята и сестрите му — не го бе защитавал така ревностно. Това пробуди нещо, което отдавна смяташе за несъществуващо.
	Съвестта му ли се обаждаше? Не, тя отдавна бе мъртва.
	— Сега си обяснявам подтика ти да й се противопоставиш — продължи Мария. — Характерът й крие и отблъскваща страна.
	Той се загледа в бокала.
	— В твоите очи вероятно е така. Тя обаче смята, че ни брани.
	— И въпреки това ти си й гневен.
	— За бога, ще престанеш ли да го повтаряш? Не се сърдя на баба. — Пристъпи към нея. — Ако възнамеряваш да стоиш тук цяла вечер и да ме тормозиш с въпроси, ще дам на устата ти нещо по-приятно, с което да се занимава.
	Тя го погледна объркано.
	— Не раз…
	Той я целуна и така я принуди да замълчи. Нека го срита в слабините; нека да го шамароса. Всичко е по-добро в сравнение с разпита й за неща, които той не желае да обсъжда. Никога.
	Ала тя не го ритна. Стоеше неподвижна, но не се съпротивляваше. Той се отдръпна и я погледна подозрително.
	— Няма ли да ме удариш в бъбреците? Или да извадиш нож?
	На устните й се появи усмивка.
	— Това ти се иска, нали? Да те ритна в глезена и възмутена да се оттегля. Така няма да се налага да ми отговориш. Но номерата ти вече са ми познати, Оливър. Няма да престана да те питам, само защото…
	Целуна я отново. Остави бокала, за да я придърпа по-плътно към себе си и се възползва от ахването й, за да пъхне език в устата й; сладката й, гладка като коприна уста. Толкова топла и невинна. Но и опасна.
	Бързо се дръпна назад. Но не и тя.
	— Какво… направи току-що? — попита тя задъхана.
	Убедителното доказателство за обзелата я възбуда предизвика трепет в гърдите му. Това не беше никак добре.
	— Друг начин да се целува човек. — Не успя да устои и прокара палец по долната й устна. Много по-интимен.
	Изпаднала в унес, Мария едва чу обяснението му. Друг начин да се целува човек? Повече от един ли има? Затова ли пулсът й се ускори, а сърцето й се разтуптя? И защо Натан никога не я бе целувал така?
	Мили боже, Натан! Допусна безцеремонният Роктон да я целуне, а не помисли за годеника си!
	Е, добре! Иска да разбере защо целуването с Оливър е по-различно. В нея ли е причината? Или просто Оливър разполага с опит, какъвто Натан няма?
	— Направи го пак — прошепна тя спонтанно.
	Очите на Оливър, черни като вратата към ада, проблеснаха.
	— Защо?
	— Не искаш ли?
	Сърцето й се сви. Причината е в нея! Толкова непохватно го прави, че дори отявлен негодник като Оливър не желае да я целуне повторно.
	— Искам, естествено — изръмжа той. — Но ме е страх да не забиеш коляно в слабините ми.
	— Не бой се. Просто… Интересува ме как става. Това е всичко.
	Той присви очи и я погледна.
	— Натан не те ли е целувал?
	— Не и по този начин.
	— Никога?
	Тя вирна брадичка.
	— Не всички мъже са безсрамни женкари като теб.
	— Съвършено вярно. — Устните му се извиха в тънка усмивка.
	После я целуна отново, като се възползва от леко отворените й устни, за да пъхне език в устата й.
	И беше възхитително; сто пъти по-вълнуващо от всяка целувка на Натан. Питаше се дали сърцето й няма да се пръсне. Всичките й сетива бяха изострени. Опияняваше я вкусът на сладко вино в дъха му, а от аромата на одеколона му й се виеше свят.
	Той продължаваше да нахлува с език в устата й. Тя успя да се хване за жакета му и да се държи здраво, за да не се разпадне на хиляди парченца. Предпазливо плъзна език в устата му, любопитна какво ли ще е усещането. Простенвайки гърлено, той я притисна още по-плътно. Устните му станаха по-дръзки, по-смели, по-настоятелни, всепоглъщащи.
	Тя си напомни, че за него това е само игра; една от хилядите целувки, разменени със стотици жени. Но продължаваше да чува и думите на баба му. _В някои отношения е много уязвим. Дори не си представяш в каква степен._
	Той откъсна устни от нейните и прошепна:
	— Годеникът ти очевидно е луд, за да замине и да те остави на милостта на другите мъже. — Покри с целувки пътя от брадичката до шията й. — Не е достоен за теб.
	— А ти си? — успя да попита тя със затаен дъх, защото в момента той вече опознаваше шията й с език.
	— Боже, не. Но разликата е, че не ми пука.
	— На теб май за много неща… не ти пука.
	— Ето, за това ми пука — обяви той и за нейно смайване постави ръка върху гърдата й. Мария усети как зърното й щръква. — Искам да любя ангел като теб под звездите.
	Думите му проникнаха в съзнанието й и тя застина. Да я люби? Господи, какво прави тя? Ръката му е върху гърдата й!
	Отблъсна го.
	— Имаш предвид да любиш _жена_ под звездите, нали? Всяка би ти свършила работа. Просто в момента аз съм под ръка.
	Гневът, появил се погледа му, за миг я изпълни с надежда, че той ще възрази. Той обаче само потрепери и цинично вирване на вежди придружи реакцията му.
	— Добре си ме опознала, виждам.
	— Да — отвърна тя задавено. — И съм благодарна на сестра ти. Добре запозната съм с навиците на лорд Роктон.
	Мария се постара да укроти ударите на сърцето си. Той не биваше да разбере колко дълбоко я накара да повярва, че тя представлява интерес за него. Ако разбере, щеше да го използва срещу нея.
	— Тогава си наясно, че Роктон никога не спира до целувките — провлачено подхвърли той и посегна да я притегли в прегръдките си.
	Тя обаче се отдръпна и бързо кръстоса ръце върху гърдите си.
	Беше сръчкала спящ звяр и сега бе най-добре да побегне, преди да го разбуди напълно.
	— Достатъчно се упражнявахме за една вечер, сър.
	Той застина.
	— Упражнявахме се?!
	— По целуване, имам предвид. Явно ми предстои да уча, преди да се омъжа за Натан. Прецених, че ти най-добре ще ми покажеш как да постигна твоето съвършенство. Особено след като сестра ти възхвалява таланта на лорд Роктон да печели жените.
	На брадичката му заигра мускул — сигурен знак, че го е засегнала.
	— И справих ли се? — полюбопитства той.
	— Никой в истинския живот не може да се сравнява с героите от книгите. Нима не го знаеш?
	— Да, наясно съм — отвърна той хладно.
	— Но все пак урокът си струваше и ти благодаря.
	Наистина смяташе така; той я научи да не го приема на сериозно. Не и ако възнамерява да си тръгне неопорочена.
	Той даде ясно да се разбере, че няма никакво желание да се жени. От друга страна тя не бе ни най-малко сигурна относно Натан, ала не бе готова да се откаже от него. Затова се налагаше оттук нататък да е изключително предпазлива, озове ли се близо до негова светлост.
	— Редно е да отидем при другите, не смяташ ли? — попита тя.
	— Ти върви — изръмжа той. — Ще дойда след малко.
	Благодарна за временната отсрочка, тя побягна.
	Едва когато стигна в трапезарията се сети, че той така и не й отговори защо е гневен на баба си.


>	Глава 9

	Оливър се загледа как Мария бързо хлътна в къщата. Движенията на добре оформеното й дупе с нищо не облекчаваха обзелата го възбуда. Ако остане и след тази вечер, ще се наложи да й вземе други дрехи, та да няма какво да провокира копнежа му да я повали и да…
	Дяволите да я вземат черупката, с която се обгръщаше. Целувките му обикновено тласкаха жените да скочат в леглото му, а тя ги прие като „упражняване“ за брака й с нейния скучен годеник. Същевременно обаче тя очевидно намираше и него за не по-малко скучен!
	_Никой в истинския живот не може да се сравнява с героите от книгите._
	Нахалница! Сега ще се наложи да прочете някоя от проклетите книги на Минерва, за да разбере какво, по дяволите, е писала за него.
	Междувременно членът му бе твърд като плочите под краката му, а нямаше никаква надежда да намери облекчение. Трябваше да се преструва на грижовен годеник, докато баба му не се предаде, а тя вече подозираше, че всичко е номер. Няма да приеме обвързването му за сериозно, ако всеки път хуква към Лондон да обикаля публичните домове, възбуди ли го Мария. Следователно попадна в капан.
	_Освен ако не съблазня Мария._
	Кръвта във вените му отново закипя. Така й се пада. _Тя_ поиска да я целуне повторно. _Тя_ отвори топлите си нежни устни под неговите и го накара да пламне от копнеж.
	Застина. Да пламне — добре, — но копнеж?! Той не копнее за никоя жена. Те са само играчки, за да минава времето, докато…
	Докато какво? За миг бъдещето се ширна пред очите му: години наред ще пие до забрава, за да преживява нощите; ще вкарва жени в леглото си, но не и в живота си, за да не объркват мислите му.
	Какъв избор има? Не е особено подходящ за женитба и всяка жена с капчица здрав разум би го проумяла. Той е нехранимайко и женкар.
	_Държиш се досущ като баща си…_
	Само дето баща му нямаше да се откаже да флиртува с Мария Бътърфийлд. Скоро след като подсигури семейното имение с парите на майка им, той се върна към ергенския си начин на живот.
	Това унизи майка им. Макар и малък, помнеше как след всяка изневяра тя ставаше по-крехка, по-ревнива и по-огорчена. Накрая заживяха в два враждуващи лагера, с децата помежду им.
	Оливър вдигна бокала и огледа отражението си в позлатената му повърхност. Това е единствената разлика между него и баща му — станал свидетел на подобно поведение още в ранна възраст, той не бе склонен да го прилага към друг. Според него бракът и децата означават вярност.
	А понеже бе наследил низките страсти на баща си, отказваше да допусне жена в живота си. Няма да го направи нито за баба си, нито за когото и да било друг и най-малкото — не и за да продължи фамилната династия и да запази Халстед Хол. Така трябваше да постъпи и баща му. Тогава нямаше да провали живота на майка му и живота на децата си.
	Баба му е луда, ако си въобразява, че Оливър ще тръгне по стъпките на баща си. Няма да се ожени за някое невинно девойче, за да й угоди. Следователно е най-добре да не му минават мисли да съблазни госпожица Бътърфийлд.
	Особено след като тя притежава опасната способност да прониква отвъд защитните му бариери. _Ето пак: шегуваш се, за да не споделиш от какво ти е неловко._ Дори приятелите му не се досещаха, че с нахалните си коментари и безразборни флиртове всъщност прикрива завистта си за доволството им от съдбата.
	Вероятно затова Мария го изкушава така силно. Позволява си да си прави шеги с него, а това му доставя удоволствие. Колкото и да си повтаряше, че усещането сигурно е измамно и че ако тя знае истината за него, ще го загърби, той продължаваше да се навърта около нея като пчела около нектар. Тя съчетаваше невинност и любопитство, решителност и уязвимост и тези комбинации направо го омайваха.
	Налице бе и фактът, че отказа парите на баба му. Коя жена постъпва така? Бе й се отдала възможност да му натрие носа и да си тръгне, но не само не го направи, но го остави да я целуне.
	Пое си дъх с усилие. Целувката му въздейства като вкусване на забранен плод. Оказа се по-опияняваща от всяка целувка на опитни жени. Особено след като го помоли да й покаже как точно се прави. Не очакваше да изпита такова удовлетворение от ролята си на учител.
	Представяше си какво би било да я въвежда в тайните на други удоволствия, на други ласки и милувки. При мисълта да я види във вихъра на страстта, тялото й да се извива от желание, а сладките й устни да го умоляват за още, нещо в гърдите му се стегна. Искаше именно той да откликне на копнежите й; той да гледа как сините й очи потъмняват от похот, докато намира освобождение в обятията му; да чува как произнася името му с гърлен глас…
	Простена и прогони тези видения от главата си. Беше лудост да ги допуска до ума си. Та той дори още не знаеше дали тя ще остане след тази вечер. А ако го направи, би бил глупак да я подплаши.
	Не. Най-добре въобще да забрави за целувката. С решителни стъпки пое към вратата. И без това отдавна трябваше да се присъедини към другите.
	Влезе в трапезарията и завари само Минерва — очевидно го чакаше.
	— Къде са всички?
	— Джарет и Гейб отидоха в салона за карти, да изпушат по пура и да пият порто. Баба си легна. Госпожица Бътърфийлд заяви, че и тя е уморена и настоя братовчед й също да се оттегли. Затова Силия отиде да им покаже стаите.
	Свъси вежди поради обзелото го разочарование. Държеше се като глупак.
	— Тогава ще ида при момчетата.
	Запъти се към вратата, но Минерва се изправи.
	— Оливър, почакай.
	Тя го приближи, като го гледаше строго.
	— Какво възнамеряваш да правиш с госпожица Бътърфийлд?
	_Да я съблека гола и да целуна всеки сантиметър от сочното й, красиво тяло._
	Прехапа устни, за да не изругае. Нали току-що реши да не го прави?
	— Не разбирам какво имаш предвид — отвърна той, с надеждата сестра му да не прочете мислите му.
	— Изглежда много приятна и почтена жена, въпреки намеците ти за обратното. Не знам къде е намерила тази предизвикателна рокля, но…
	— Всъщност вината е моя. Когато я срещнах, носеше траур за баща си, но не исках баба да пита защо не спазва благоприличие и се сгодява, докато скърби. Затова й намерих… рокля в бордея.
	— Искал си да я представиш за пропаднала жена — уточни Минерва с доза неодобрение.
	— Вие ме помолихте да се справя с възникналата ситуация и аз се захванах. Ако не ви допадат методите ми, предложете свои.
	Тя го погледна изпитателно.
	— Май не само аз негодувам срещу методите ти, нали? Госпожица Бътърфийлд също не ги одобрява, доколкото схванах.
	— Меко казано — изсумтя той.
	Сестра му се ухили безочливо.
	— Тя какво направи, докато бяхте сами в салона. Хайде, кажи ми!
	— Изключено. Няма да те уча на нови номера.
	— Въобще не си забавен — възнегодува Минерва. — Убедена съм обаче, че каквото и да ти е причинила напълно си го заслужил. Едно да знаеш: харесвам я. Затова не е честно да я поставяш в ситуация…
	— … където негодник като мен ще я поквари? — довърши той.
	— Да бъде злепоставена — поправи го тя. — Няма да съсипеш почтена жена, наясно съм. Но признай: умееш да накараш жените да се влюбят в теб, а после разбиваш сърцата им.
	— За бога! Не карам жените да правят каквото и да било. — Постави бокала върху масата с тропване. — Те просто не ме слушат, когато обяснявам, че не се интересувам от брак.
	— Въпреки това ще ми е неприятно да видя госпожица Бътърфийлд наранена от теб, в отговор на проявената от нея добрина да ни помогне да се опълчим на баба. Идеята беше да наемеш някоя, наясно с положението. А ти водиш госпожица Бътърфийлд — неомъжена и навярно податлива на флиртуването ти, колкото всяка друга млада дама. Ако разбере погрешно намеренията ти…
	— Няма — прекъсна я той. — Не храни никакъв романтичен интерес към мен. — _С мен желае само да се „упражнява“_ помисли си той кисело. — Наистина има годеник.
	— Подвеждаш ме! — На лицето й се изписа изненада.
	— Ни най-малко. Споменатият Натан не й е братовчед. Сгодени са, но той е изчезнал някъде из Англия. В замяна на нейната помощ да вразумим баба, ще наема таен полицейски агент да го издири. Затова не се притеснявай, че ще разбия сърцето й или други подобни глупости. Имаме делово споразумение, това е всичко.
	Заинтригувана, сестра му го изгледа и промълви:
	— Така значи…
	Той се насили да издържи изпитателния й поглед.
	— Да. Нали не очакваш да се оженя за нея?
	— Откровено казано, никога не съм сигурна какво ще направиш.
	— Е, няма да се оженя за невинна девойка със сладко лице. Но баба смята, че ще го направя, затова планът вероятно ще проработи. Тя вече се опита да плати на Мария, за да се отметне от годежа.
	Лицето на Минерва придоби странно изражение.
	— Не е в стила на баба.
	— Защо да не е? — погледна той сестра си въпросително. — Тя постоянно използва парите си, за да се домогне до желаното.
	— Но тя иска да ни види задомени! Особено теб.
	— Иска да ни види добре задомени. Не е същото.
	— Щом казваш — прозина се театрално Минерва. — Май и аз ще се оттегля. Денят беше дълъг.
	Тръгна към вратата, но брат й подвикна след нея:
	— Ако ми се прище да прочета някоя от книгите ти, ще ми дадеш ли екземпляр?
	Минерва се засмя и се обърна към него.
	— Любопитно ти е да разбереш как съм описала Роктон ли?
	— Ти какво очакваше? Изкарала си ме злодей.
	— Досега не си проявявал интерес към романите ми.
	Той се направи, че не е доловил любопитството й.
	— Бях зает, затова.
	— Аха…
	Понеже тя не каза нищо повече, той попита навъсено:
	— Ще ми заемеш ли роман, или няма?
	— След малко ще оставя един в стаята ти. — Тя се поколеба, но продължи с по-мек тон: — Знам, всички се шегуваме с това, Оливър, но истината е… Ти не си Роктон, каквото и да твърдят Джарет и Гейб. Що се отнася до Фоксмур и Киркуд — има някои прилики, но нищо повече. Нарекох го с твоето име, защото исках да те разсмея. — В очите й се появиха игриви пламъчета. — А и на теб толкова ти харесва да се правиш на непрокопсан негодник.
	— Аз _съм_ непрокопсан негодник, ако не си забелязала — провлачено подчерта той.
	— Както кажеш. Но трябва да набавиш някакви дрехи на горката жена. Не бива да продължава да носи тази отвратителна рокля.
	— Знам. Защо не й дадеш някоя от твоите?
	Минерва се засмя.
	— Аз съм двадесетина сантиметра по-висока и не толкова едра в бюста. Трудно ще й стане моя дреха. А Силия е далеч по-слаба от нея. — Замисли се за миг. — Ще струва цяло състояние да се облече подобаващо. Защо не помолиш баба…
	— В никакъв случай!
	— Тогава ти остават само магазините за дрехи втора ръка. Роклите ще са старомодни, но тя е американка. Никой не очаква да са облечени по последна мода.
	— Чудесна идея. Ще се погрижа, когато отидем в града утре.
	— Добре е да потърсиш и дърводелец. Сега, когато всички отново се нанесохме тук, слугинското стълбище спешно се нуждае от ремонт. Някой ще вземе да падне, ако не го поправиш.
	— Знам. Рамстед го спомена преди седмица. Наредих да наеме онзи от Ричмънд, който поправи пода в килера.
	— А управителят не ти ли съобщи, че арендаторите те чакат да се срещнат с теб, за да говорите за пролетната сеитба?
	— Да, писа ми. Ще го направя тази седмица.
	— Също и прозорците в големия салон…
	— Погрижих се вече, Минерва. — Изгледа я изпитателно. — Откога те вълнува какво става в имението?
	— А ти откога предприемаш действия? — отвърна тя на въпроса му с въпрос.
	— Откакто ме принудиха отново да живея тук. — Погледът на сестра му стана замислен и той добави горчиво: — Не си въобразявай, че значи нещо. Не обичам теченията, а и се грижа прислужниците да не си чупят крайниците. Иначе няма да са в състояние да ме обслужват.
	— Напълно те разбирам. — В очите й проблеснаха палави пламъчета. — Все пак ти си непоправим и безотговорен нехранимайко.
	— И никога не го забравяй — изръмжа той.
	— Как бих могла! Та ти ни го напомняш постоянно.
	— По дяволите, Минерва…
	— Знам, знам. Ти си моят голям брат — страшилище. Отивам да си легна. Не се забърквай в прекалено големи каши до сутринта.
	Тя излезе, смеейки се, а той не се въздържа да се усмихне. Бог да е на помощ на всеки мъж, който се опита да подчини Минерва на волята си. Жив ще го изяде, а после ще си оближе пръстите.
	Думите й обаче му напомниха, че трябва да прегледа счетоводните книги преди срещата с арендаторите. Излезе в коридора, но спря, защото чу смеха на братята си в салона за карти. Отговорностите му диктуваха да поеме в обратна посока — към кабинета и счетоводните книги. Напрегна се. Така се започва: погрижиш се за някои дреболии, после се нагърбваш с още и още и един ден къщата и всичко, което представлява, те сграбчва и той щеше да стане като баща си — готов да се ожени за която и да е, само и само да поддържа проклетото имение.
	Не, по дяволите! Няма да допусне призраците на Халстед Хол да го отведат в нежелана посока. Счетоводните книги ще почакат до утре. Тази вечер ще пие и ще играе карти; точно от това има нужда.
	Неочаквано обаче думите на баба му изплуваха в съзнанието му. _По-добре би било, отколкото безцелния живот, който водиш._ Изсмя се пресилено. Баба му греши. Той не иска нещата да са по-добре. Не и ако затова трябва да жертва душата си и да се преклони пред почтеността.
	Проклет да е, ако се поддаде на това.


>	Глава 10

	През първата си сутрин в Халстед Хол Мария стоеше пред позагубило блясъка си сребърно огледало в спалнята си и дърпаше отчаяно бюстието на отвратителната червена рокля.
	— Няма ли начин да намалиш малко деколтето, Бети? — попита тя камериерката, която сплиташе косата й.
	— О, съвсем забравих, госпожице. — Бети бързо отиде и взе нещо, което бе оставила на стола при влизането си. — Лейди Минерва ви праща късо наметало. — Метна на раменете й дантелена наметка и закопча копчето. — Съжалява, че никоя нейна рокля няма да ви стане.
	— Много мило от нейна страна. — Мария се загледа в отражението си и въздъхна. — Жалко. Съвсем малко смекчава вулгарната рокля.
	— Да, госпожице… — съгласи се момичето и се изчерви.
	Бети бе страшно плашлива. Откакто се появи рано-рано и завари Мария да си оправя леглото, беше напрегната. Суетеше се и всячески се опитваше да изпълни обичайните си задължения — все неща, които гостенката бе напълно способна да направи и сама.
	— Но сте много хубава в нея — добави Бети.
	Мария изсумтя.
	— Само господарят ти мисли така.
	И то, защото очевидно си падаше по добре разголени гърди.
	Не можеше да застане пред таен полицейски агент облечена по този начин. Няма да приеме проблема й на сериозно. И непременно ще реши, че тя и Оливър са… интимни. Особено ако Оливър продължи да й мята онези пламенни погледи.
	Преглътна. Натан винаги я даряваше с братски погледи, докато Оливър, плъзнеше ли тъмните си очи по тялото й, я караше да се чувства разголена. Ужасно ли беше, че не го намира за толкова неприятно, колкото е редно?
	А и онези негови целувки. Страните й пламнаха при спомена за неговите устни върху нейните, за топлия му дъх и предизвиканите чувства. Ето — и в момента краката й омекват. Боже, защо не успява да престане да мисли за това? Въртя се почти цяла нощ и преживяваше отново и отново усещането да се намира в прегръдките му. Пълни глупости! Ласките не означават нищо за него. Не бива да означават нищо и за нея. Та тя има годеник!
	_Годеник, който никога не я бе целувал по този начин._
	Направи неволно гримаса, а Бети се обади:
	— Много жалко за дрехите ви, госпожице. Лейди Минерва ни разказа каква буря ви е връхлетяла в океана и как е съсипала гардероба ви.
	Мария прехапа устни, за да не прихне. Лейди Минерва очевидно я биваше да измисля всякакви истории. Налагаше се да разбере поради каква причина сестрата на Оливър е искала да я представи в по-благоприятна светлина. Не върви да пита Бети. Ще се наложи сама да се справи.
	— Лейди Силия предложи да ви услужи с плетен шал, за да го сложите над пелерината. По думите й ви било студено снощи.
	В очите на Мария се появиха сълзи. Сестрите на Оливър бяха толкова мили. Никога не бе имала сестра и остана дълбоко трогната от отношението им към нея.
	— Благодари й от мое име, ако обичаш.
	— Разбира се, госпожице. — Бети внимателно прикрепяше плитките й на тила с фуркети. — Дано сте спали добре, госпожице.
	— Много добре — излъга Мария.
	— Твърдото легло не ви ли мъчеше?
	— Не.
	— Вероятно е миришело малко на застояло, но снощи нямахме време да проветрим добре спалнята. Довечера ще бъде много по-приятно.
	Отново я напуши смях. Колко повече да се подобри стая, достойна за принцеса?
	Да, мебелите бяха поостарели, столовете поскърцваха, а тапицерията им бе поизносена. Всички сребърни предмети в стаята бяха потъмнели. Но бяха сребърни! Сребърни рамки, купи, огледало. Балдахинът бе от кадифе, а тоалетката и фотьойлите — резбовани. Очевидно стаята бе предназначена за доста по-високопоставен гост от нея.
	Затова ли госпожа Плъмтри й отреди тази спалня? За да я сплаши? Или да подчертае предупреждението си за ограничените финанси на Оливър?
	Госпожа Плъмтри въобще не подозираше, че Мария с радост би живяла в овехтяло английско имение. Къщата страшно й допадаше. Беше хем красиво, хем — готическо; поочукано, но величествено, като стара дама, съхранила белези от предишната си красота. Сега разбираше кое подхранва фантазията на лейди Минерва да описва толкова живописно подобни къщи в романите си. Та тя живееше в такава.
	— Вероятно с радост ще се омъжите за негова светлост — обади се Бети.
	Тя не за пръв път правеше опит да узнае повече за внезапния годеж. Боже, прислужниците дори не криеха любопитството си да разберат всичко. Трябваше да внимава, особено след като не бе наясно кои са на Оливър, и кои — на госпожа Плъмтри.
	— Да, много съм доволна — отвърна Мария неангажиращо.
	— Привлекателен мъж е нашият господар.
	Мария я погледна изпитателно. Питаше се дали Оливър налита на прислужничките.
	— Отдавна ли работиш за него? — поинтересува се Мария.
	— Да, госпожице, в другата къща. След като я продаде, се опасявахме, че дълго време никой няма да ни наеме, но той намери работа на всички в града. Когато отвори отново имението, ни каза, че местата ни при него се пазят. Почти всички се върнахме.
	Колко странно; човек уж без морал, а се грижи за прислугата.
	— Значи е добър господар.
	— Много добър — кимна Бети. — Винаги се отнася любезно с нас. Не вярвайте на гадните клюки, които се носят за семейство Шарп. Страшни хора са. Ако не беше онзи стар скандал, хората нямаше да говорят така злобно за залаганията на лорд Джарет или за състезанията стрелба на лейди Силия.
	— Стар скандал ли? — попита Мария, обзета от любопитство.
	Страните на Бети пламнаха.
	— Извинявайте, госпожице. Мислех, че знаете. Не биваше да го казвам…
	— Няма нищо. Какъв…
	— Готово. Сега косата ви изглежда чудесно — обяви Бети. — Ако не съм ви нужна повече, ще отида да помогна на другите дами. Вие сте четири, а ние сме само две.
	— Добре. Няма да те задържам.
	— Благодаря, госпожице. — Бети направи реверанс и побягна.
	Стар скандал? Дали има връзка с причудливото хрумване на баба му? Ще събере ли смелост да попита Оливър за това?
	Въздъхна, излезе от стаята и пое по коридора. Молеше се да намери мястото за закуска. За щастие попадна на прислужник, който я насочи към трапезарията.
	При влизането се изненада да види Оливър — вече закусваше с баба й, сестрите си и Фреди. От лейди Силия бе останала с впечатление, че господарят на имението не е от ранобудните. На Мария й отне доста време да си оправи стаята и вече бе станало почти девет часа.
	— А, госпожице Бътърфийлд, ето те и теб — поздрави госпожа Плъмтри. — Оливър точно ми обясняваше каква трагедия е сполетяла сандъците ти. Жалко, че не са ти заели по-елегантна рокля.
	Мария вирна брадичка.
	— Да, така е.
	— Обясних на баба за поръчката на новите дрехи. Ще са готови днес, нали, скъпа?
	Тя си пое дълбоко дъх, преди да отговори.
	— Да, днес.
	Явно цялото семейство се бе включило в конспирацията за дрехите й. Най-добре и тя да участва в играта, особено след като нямаше какво да очаква от Фреди. Той бе прекалено зает да се тъпче с бъркани яйца.
	— Смятам да отидем да ги вземем от града — съобщи Оливър. — И ще обиколим магазините, ако ти е необходимо и друго. Съгласна ли си?
	Веждите на госпожа Плъмтри се стрелнаха нагоре, но тя запази мълчание.
	— Разбира се — отвърна Мария жизнерадостно.
	Фреди вдигна рязко глава.
	— Не се налага да идвам и аз, нали? Мразя пазаруването.
	— Редно е да ме надзираваш — подметка Мария шеговито.
	По неизвестна причина Оливър се напрегна.
	— Уф, добре. Да си взема ли сабята?
	— Върнах му я снощи — обясни Оливър през зъби.
	— Ясно — отвърна Мария. Оливър изглеждаше разстроен. Тя погледна към Фреди. — Остави сабята. Оливър ще успее да ни защити, ако се наложи. Убедена съм.
	Оливър въздъхна облекчено и тя го погледна озадачено. Напрежението му видимо се бе изпарило. Всъщност той — хрумна й тогава — чака дали тя ще си замине, ако все още се чувства нещастна.
	Тази мисъл я хвърли в дълбок размисъл. Откакто разговаря с баба му, изпитваше силно желание да му помогне да надхитри старицата.
	За част от секундата се запита дали да не свири отбой в момента. Ако остане, той ще й помогне да открие Натан. Но е вероятно пак да започне да я целува по онзи незабравим начин. Смее ли да рискува?
	Налагаше се. Без неговата помощ няма да открие Натан. Все ще успее да отклони няколко целувки, колкото и впечатляващи да са; но ще съумее ли да забрави как накараха кръвта й да закипи и всичко в нея да се разтрепери?
	Господи, какво говори това за характера й? Трябва да постави това глупаво увлечение под контрол.
	Закуската се оказа напрегната. Бабата на Оливър я засипа с въпроси за семейството й, а тя нямаше представа с кои отговори ще помогне на Оливър. Не обичаше да лъже, но й се видя неразумно да сподели, че общественото й положение е по-високо, отколкото загатна Оливър.
	Най-после се нахраниха. Доволна от развоя на събитията, позволи на Оливър да я прегърне през кръста, за да я отведе. Смая се каква наслада изпита от допира му. Излязоха във вътрешния двор и той се наведе към нея.
	— Правилно ли разбирам: решила си да не се отказваш от уговорката ни?
	— Стига ти да спазиш твоята част от обещаното. Предстои да намерим годеника ми.
	— Разбира се — увери я той.
	— Защо каза на баба си, че ще купувам рокли в града? Ще заподозре нещо, когато не се върна с нови дрехи.
	— След посещението при тайния полицейски агент на Боу Стрийт с теб ще обиколим магазините втора ръка. Предлаганата стока едва ли ще е най-модната, но ще свърши работа.
	— Не ми е по джоба…
	— Маскарадът е мое дело, значи и разходите са за моя сметка. Ако не желаеш да ги задържиш, ще ги дам на прислужниците или ще ги препродам. Ако ги задържиш, считай ги за бонус за помощта.
	— Задържа ли ги, Натан ще ти ги плати веднага щом се венчаем — отвърна тя суховато.
	Той я изгледа изпитателно.
	— Имаш предвид, щом го намерим. Разполагаш ли с вариант какво ще стане, яко _не го открием_?
	— Не.
	Дори не й се мислеше какъв кошмар би последвал.
	Час по-късно чиновник ги въведе в претрупания и без прозорци кабинет на господин Джаксън Пинтър. Служителят ги уведоми, че тайният агент от Боу Стрийт, препоръчан от близък приятел на Оливър, скоро ще се върне. И ги остави да чакат.
	Оливър седна, а тя започна да снове напред-назад из малкото помещение. Зад остъклени витрини бяха изложени различни оръжия. Това й напомни, че работата на тайните агенти е да издирват и залавят престъпници.
	Нещата наистина бяха отчайващи, щом се налагаше да се обърне за помощ към човек, запознат с най-мрачните кътчета на Лондон.
	— Това се казва сабя — възкликна Фреди.
	— Стой далеч от нея! — предупреди го тя. — Вероятно е много по-остра от твоята.
	— Помисли само какво бих могъл да направя с нея — обяви той и я взе в ръка.
	— Досега не съм те виждал да правиш каквото и да било със сабя, момче — отбеляза Оливър суховато. — Треперя обаче при мисълта какво би направила с нея братовчедка ти.
	Мария го изгледа свирепо, което само разсмя Оливър. Междувременно Фреди бе извадил оръжието от ножницата.
	— По дяволите, Фреди, остави я! — нареди Мария.
	— Чудесна стомана. — Фреди я размаха във въздуха. — Дори подарената ми от чичо Адам не е толкова впечатляваща.
	— Направи нещо — обърна се Мария към Оливър.
	— И в отговор да ме съсече? Не, благодаря. Нека кутрето се позабавлява.
	Фреди го изгледа враждебно.
	— Няма да ме наричаш „кутре“, ако насоча това към теб!
	— Не. Тогава ще те нарека „луд“ — спокойно отвърна Оливър. — Но опитай и да видим какво ще стане.
	— Не го насърчавай — намеси се Мария разпалено.
	Вратата се отвори внезапно, Фреди се завъртя със сабята в ръка и събори лампата от писалището. Стъкленото шише се разби, маслото се разля, фитилът го запали и избухна пожар.
	Мария отстъпи с писък, а Оливър скочи и започна да гаси огъня първоначално с крака, после и с жакета си. Из въздуха се разнесоха ругатни; предимно от Оливър, но и Фреди изтърси няколко по-пиперливи.
	Най-после Оливър потуши пламъците и тримата се обърнаха към вратата, където стоеше тъмнокос мъж с непроницаемо изражение.
	— Ако сте се надявали да привлечете вниманието ми, успяхте — отбеляза той.
	— Господин Пинтър, предполагам — каза Оливър, след като хвърли вече съсипания си жакет и ръкавици в кошчето за боклук. — Моля да ни извините за произшествието. Аз съм Стоун…
	— Знам кой сте, милорд — прекъсна го новопристигналият. — Но се питам защо подпалвате кабинета ми.
	— Господин Пинтър — обади се Мария, — съжалявам за стореното от братовчед ми. Ще платя за нанесените щети.
	— Глупости — възрази господин Пинтър. — Лампата димеше адски, а и без това се канех да купя нова. Колкото до обгорялото място на пода, лесно ще се покрие с килим. — Погледна Оливър. — Милордът сигурно ще ми даде някой. Положително му се намира в излишък, след като продаде ергенската си къща в Актън.
	Оливър видимо се скова.
	— Явно приятелите ми са клюкарствали по мой адрес.
	— Прекарвам си дните като поддържам реда и закона — сви рамене детективът. — Моя работа е да знам какво правят благородниците.
	Веждите на Оливър се стрелнаха във въздуха.
	— Защото нарушаваме законите ли?
	— Защото повечето от вас не ги зачитат. Освен ако нямате изгода.
	Нещо тъмно проблесна в очите на Оливър.
	— Ясно. Циничното ви отношение към благородниците известно ли е на моя приятел лорд Киркуд? Той ви препоръча.
	Думите му сепнаха донякъде господин Пинтър.
	— Негова светлост ли ви праща?
	— Увери ме, че ако някога ми потрябват услугите на таен агент, мога да разчитам на вашата дискретност. Така ли е?
	— Зависи какво искате да разследвам.
	— Въпросът засяга мен, не лорд Стоунвил — намеси се Мария.
	Поради неизвестни причини господин Пинтър не проявяваше особено желание да си има вземане-даване с Оливър.
	— Извинете, задето не ви я представих веднага, господин Пинтър — обади се Оливър. — Това е годеницата ми, госпожица Мария Бътърфийлд.
	Информацията определено изненада силно господин Пинтър.
	— Имате годеница?!
	— Не му е истинска годеница — уточни Фреди. — Бабата на лорд Стоунвил…
	— Стига, момко — сряза го Оливър бързо. — Да оставим братовчедка ти и господин Пинтър да обсъдят деловия проблем, става ли?
	На път към вратата Оливър умело измъкна сабята от ръката на Фреди. На прага спря и се обърна към Пинтър.
	— Направете всичко, което поиска. Добре ще платя за усилията ви.
	— Според слуховете, милорд, сте затънали до уши в дългове. Сигурен ли сте, че съм по джоба ви?
	Мария си пое сепнато дъх. Всеки друг мъж щеше да се обиди, дори да извика господин Пинтър на дуел. Оливър присви очи, ала не демонстрира други признаци на гняв.
	— Продадох ергенската си квартира в Актън, както споменахте. Все ми е останала някоя и друга лира.
	— Ще струва повече от няколко лири, ако поема случая.
	В очите на Оливър се появиха игриви пламъчета.
	— Ще го поемете. Мария умее да убеждава. — Закачи сабята на закачалката, откъдето я бе свалил Фреди, и намигна шеговито на Мария. — На ваше място обаче бих държал оръжията по-далеч от нея.
	Мария пламна. Маркизът и Фреди излязоха. Господин Пинтър отиде до вратата и извика служителя да почисти. Това й позволи да огледа по-добре тайния полицейски агент.
	Беше висок и строен, трийсетинагодишен — по-млад, отколкото очакваше. Облеклото му се свеждаше до черни шевиотени панталони, обикновен сив жакет и бяла ленена риза. С четвъртитата си брадичка и плътните черни вежди приличаше малко на ястреб. Някои жени дори биха го нарекли привлекателен, ако… приемат хладината на безизразното му лице.
	Господин Пинтър й направи знак да седне на стола пред писалището.
	— Значи сте годеница на негова светлост, така ли?
	Очите на господин Пинтър, сиви и проницателни като бръснач, я прецениха бързо с професионален поглед. Слава богу, че беше с пелерина. Иначе кой знае какво щеше да си помисли за нея.
	— Всъщност, нещата са по-сложни.
	Сутринта, на път за града, с Оливър се разбраха каква версия ще поддържат пред господин Пинтър. Ще продължат с маскарада, дори когато възложат на агента да намери Натан. Фреди очевидно не бе надал ухо какъв е планът, но той рядко слушаше какво става около него.
	Тя описа подробно сложните условия в завещанието на баща си. Приключи, но изражението на господин Пинтър ни най-малко не й подсказа какво мисли той. Това доста я обърка.
	— Затова — заключи тя, — докато господин Хайът не бъде открит, бъдещето ми виси на косъм.
	— А маркизът как се вписва?
	Сега предстоеше трудната част.
	— Срещнахме се, докато търсех Натан. Едно нещо доведе до друго и се сгодихме. — Донякъде отговаряше на истината. — Затова, надявам се разбирате, колко е важно да открия господин Хайът и да разреша този проблем възможно най-скоро.
	— С други думи в момента имате двама годеника и се надявате да ви отърва от единия.
	Страните й пламнаха.
	— Може и така да се каже.
	— Сега ми става ясно защо лорд Стоунвил е готов да заплати за услугите ми. Не може да сложи ръка върху парите на баща ви, докато не открия годеника ви.
	— Нещата не стоят така!
	Не си бе дала сметка, че обстоятелствата търпят и такава интерпретация.
	— Откога познавате негова светлост? — Господин Пинтър присви очи.
	Обзета от колебания дали да повтори думите на Оливър пред баба му, или да каже истината, предпочете да отговори уклончиво.
	— Не много отдавна.
	— Значи не сте наясно с репутацията му пред жените?
	Тя вирна брадичка.
	— Всъщност знам доста неща. Просто не обръщам внимание.
	— Ясно. — Той се наведе напред и я изгледа презрително. — Открили сте как да хванете благородник и да наследите състоянието си, без да се омъжите за мъжа, избран от баща ви. Господин Хайът вероятно е много стар и грозен.
	Тя се изпълни с негодувание.
	— Нищо подобно! Натан е чудесен представителен млад мъж, за когото всяка жена би се омъжила с гордост!
	Тя осъзна допуснатата грешка. Особено след като господин Пинтър се облегна назад с лукаво изражение.
	— Всъщност не сте сгодена за лорд Стоунвил, нали?
	Боже, никак не я бива да участва в подобен маскарад.
	— Аз… Ами… Разбирате ли… Просто…
	— … е комплицирано — довърши той суховато. — Досетих се.
	Тя хвърли поглед към отворената врата зад гърба си, наведе се през писалището и прошепна:
	— Моля ви, не казвайте истината на никого. Важно е да запазите тайната ми, докато открием годеника ми.
	— Важно за кого? За вас или за негова светлост?
	— И за двамата. Умолявам ви, сър…
	— Разкажете ми за годеника си — насърчи я той. — Говоря за истинския. Нужно ми е да знам къде е бил, кое ви навежда на мисълта, че е изчезнал, всичко, което сте научили. — Погледна я строго. — И този път искам истината. Не поемам случай, когато замесените страни ме лъжат.
	— Истината… Да, сър… — Тя сведе засрамено поглед.
	Описа подробно какво бяха предприели с Фреди и подробно отговори на всичките му въпроси.
	— Сега искам да ми обясните какво общо има лорд Стоунвил.
	— Той… ми помага.
	— Защо?
	_Защото обвиняват братовчед ми, че е обрал негов приятел._
	— Няма общо с издирването на годеника ми — промълви тя напрегнато.
	Той я изгледа изпитателно.
	— Има, ако цената за помощта му е по-висока, отколкото е допустимо, почтена млада жена да заплати.
	Тя веднага схвана намека и силно се изчерви.
	— Не е. Уверявам ви.
	— Кажете ми, госпожице Бътърфийлд, познавате ли характера на мъжа, към когото сте се обърнали за помощ?
	— Достатъчно добре.
	— Знаете ли, че майка му уби баща му, а после се самоуби?
	Крайно шокирана, Мария остана безмълвна.
	_Ами ако се закълна в гроба на майка ми да спазя думата си? От тази клетва не се отмятам._
	— О, горкият Оливър — прошепна тя.
	— На ваше място не бих бързал да му съчувствам — тросна се господин Пинтър. — Оттогава живее разхайтено. Мъжът, на когото сте се доверили да ви помогне, е известен с безбройните си връзки с оперетни танцьорки и леки жени. Обикаля хазартните зали и бордеите на Лондон, докато Халстед Хол се съсипва.
	Нещо така силно сви гърдите й, че й бе трудно да диша.
	— Къде е станало?
	— В ловната хижа на имението. Защо?
	_Най-добре е да оставим някои места да потънат в разруха._
	Сега горчивите му думи придобиха нов смисъл.
	— Колко годишен е бил?
	— На шестнайсет, май.
	Сърцето й се сви.
	— Та той е бил момче, за бога! Не изпитвате ли, макар и малко, състрадание? Загубил е родителите си по възможно най-отвратителния начин и на съвсем крехка възраст се е оказал глава на семейство с четирима по-малки братя и сестри. Ако ви бе сполетяло подобно нещо, нямаше ли да се зъбите на света? Или да се отдадете на произволно поведение?
	Господин Пинтър свъси вежди.
	— Не. Щях да се поуча от трагедията и да водя по-трезв живот. Вместо това той, братята и сестрите му постоянно скандализират обществото с безразсъдното си държание.
	Тя се замисли за семейство Шарп. Бяха чаровни, а сестрите му се отнесоха така мило с нея. Припомни си думите на прислужничката за отношението на обществото към тях, и възнегодува.
	Изправи се и изгледа тайния агент изпепеляващо.
	— Съдите ги, без да ги познавате лично. Как смеете?
	Видимо стъписан, господин Пинтър също стана.
	— Не съм ви съобщил най-лошото. След смъртта на родителите му той наследи всичко. Според твърденията на някои хора дори е присъствал, ако разбирате какво загатвам.
	Побиха я студени тръпки.
	— Не, не ви разбирам, сър. Нима намеквате…
	— Нищо не намеква — изкънтя леден глас зад нея.
	Обърна се, видя Оливър на прага и стомахът й се сви. Очите му бяха присвити. Напомни й за сокол, готов да се устреми към плячката си.
	Оливър пристъпи така решително в помещението, че чак лешовете на пелерината му се развяха.
	— Господин Пинтър бе съвсем ясен в мнението си за мен. Аз съм негодник и женкар. На мен не може да се разчита. И най-важното: вероятно съм убил родителите си.


>	Глава 11

	Пинтър не отхвърли обвинението си и Оливър бе обзет от желание да го удуши. Защо поне един човек да не го види какво представлява, без да се влияе от всячески украсени версии за неговото минало? Беше достатъчно да си помисли, че слуховете са замрели и те отново надигаха отвратителната си глава.
	А и Пинтър стигна дотам да намекне, че семейството му е трябвало да си вземе „поука от трагедията“! Глупакът нямаше представа за какво говори. Защо не влезе в кабинета и не спря Пинтър още когато го чу накъде бие? Но ако не бе останал да подслушва от чакалнята, нямаше да чуе как Мария се застъпва за него, за братята и сестрите му.
	_Не изпитвате ли поне малко състрадание?_
	Тези думи го разтърсиха. Никой никога не го бе защитавал нито така самоотвержено, нито така дълбоко убеден.
	А после Пинтър унищожи всяко съчувствие, което тя таеше, като й съобщи „най-лошото“. Сега по лицето на Мария бе изписан такъв ужас, че на Оливър му идеше да завие като ранено животно.
	— Наистина ли вярвате, че негова светлост има нещо общо с трагичната кончина на родителите си? — нахвърли се тя срещу господин Пинтър.
	Острият й тон го стъписа. Значи ли това, че тя се съмнява в слуховете по негов адрес?
	— Очевидно си съставяте мнение на базата на клюки — продължи тя разпалено. — Щом постъпвате така, не съм убедена дали ще ви наема.
	Буца заседна в гърлото на Оливър. Тя заставаше на негова страна, а не на страната на хората, които го хулеха. Но защо? Само малцина от приятелите му постъпиха така и то, защото го познаваха много преди онази ужасна нощ в Халстед Хол.
	— Аз боравя с факти, госпожице Бътърфийлд — заяви Пинтър твърдо. — Казах ви единствено истината.
	Колкото и да му бе неприятно, Оливър трябваше да признае, че е така. Наистина бе водил порочен живот и бе оставил имението да се разпада. Носеше се мълва, че е присъствал на местопрестъплението. Тормозеха го не фактите; терзаеше го защо Пинтър ги съобщи на нея.
	— Да — парира тя Пинтър, — но когато правите заключения на базата на толкова малко факти, как да вярвам, че ще свършите работата както трябва?
	— Стига, Мария — спря я Оливър.
	Наистина не му допадаше стремежът на Пинтър да го оклевети пред Мария, но той го разбираше. Пинтър минаваше за първокласен агент. Заради Мария се налагаше да го наеме.
	Освен това и другите тайни полицейски агенти положително бяха чували слуховете. Просто нямаше да ги изложат така открито. Нищо не пречеше на Пинтър да преиначи думите, които Оливър дочу, но не го направи. А Оливър винаги предпочиташе хората с твърди убеждения пред някой подлизурко.
	— Като повечето джентълмени — продължи Оливър, — господин Пинтър желае да спаси изпаднала в беда девойка от всеизвестен нехранимайко и предполагаем убиец. Няма причина да се колебаеш да го наемеш. Отношението му само подсказва, че ще свърши работата много по-отговорно от всеки друг и изцяло ще се посвети да намери господин Хайът. — Погледна тайния полицейски агент от Боу Стрийт. — Прав ли съм в предположението си, че ще се заемете със случая?
	— Напълно, милорд. — Пинтър също бе впил очи в Оливър. — Но няма да ви взема пари за това. Ако намеря господин Хайът, той ще ми плати. Ако не успея, ще работя без хонорар.
	— Не разбирате… — прекъсна го Мария.
	— Глупости. Остави човекът да се направи на герой.
	Оливър се намеси, за да я спре да не обяснява естеството на уговорката им. Ако Пинтър изрази готовност да я спаси сега, как ли би реагирал, когато разбере, че я използва, за да се опълчи на баба си?
	Оливър й предложи ръката си.
	— Хайде, скъпа, отиваме на пазар. Пък и господин Пинтър вероятно желае веднага да се захване с издирването.
	Зле прикритото нареждане на благородника стана причина Пинтър да се понаежи, но все пак кимна в знак на съгласие.
	— Довиждане, милорд. — После отправи по-дружелюбен поглед към Мария. — Ще ви докладвам, щом науча нещо, госпожице Бътърфийлд. Ако ви е нужно…
	— Благодаря — сряза го тя с вирнат нос. — Ще се справя с всичко останало. Ще ме откриете в Халстед Хол. Отседнала съм при семейството на негова светлост.
	Само бог знаеше какво ще си помисли Пинтър от този факт.
	Хвана Оливър под ръка и тръгнаха към вратата, но на прага кавалерът й спря, защото не успя да устои на изкушението да попита:
	— Господин Пинтър, давате ли си сметка, че отказвайки се от хонорар, поставяте госпожица Бътърфийлд в положение да ви е задължена? И каква цена ще се наложи да плати за _вашата_ помощ.
	Без да изчака отговора, той я изведе от кабинета.
	— Самодоволен глупак — промърмори Оливър, докато слизаха по стълбите.
	— Не се налагаше да го наемаме.
	— Напротив. По всеобщо мнение е най-добрият в занаята.
	— Но наговори такива… ужасни неща по твой адрес. Не знам колко чу, но…
	— Чух достатъчно — увери я той.
	Гледаше право напред, та тя да не види очите му. Само защото го защити пред Пинтър не означаваше, че по-късно няма да промени мнението си. Вече бе свикнал да не обръща внимание на неодобрителните погледи, ала не би издържал тя да го погледне така укорително. Не и след всички сладки думи, с които се застъпи за него.
	— Съжалявам за родителите ти — промълви тя.
	Нежното съчувствие в тона й почти проби бронята му.
	— Защо? — Постара се да прозвучи спокойно, но му струваше огромно усилие. — Нямаш нищо общо със случилото се.
	— Нито пък ти, разбира се. Нали не допускаш, че съм повярвала на злословията му?
	— Мисли каквото искаш. Няма никакво значение — излъга той.
	Стигнаха до входа на сградата. Той задържа вратата, за да мине Мария, но тя спря и го прониза с поглед.
	— Има значение — обяви тя. — Той не биваше да говори така.
	За миг Оливър направо се вцепени. Прииска му се да се потопи в необятното състрадание, избликнало в очите й.
	И веднага след това му се прииска да побегне.
	Тези нейни чувства нямаше да продължат дълго. Беше изключено.
	— Повярвай, Мария, тези приказки са само частица от клюките. Той например не спомена, че съм бил застрелял татко, за да наследя всичко. После съм бил убил и мама, защото се опитала да изтръгне пушката от ръцете ми.
	Ръката й стисна болезнено неговата, но той не спря. Предпочиташе тя да научи всичко, което се говори за него и семейството му, щом възнамерява да проявява глупостта да го защитава.
	— Има и още: татко се бил срещал с жена и затова мама го застреляла. Или как баба била платила да убият татко по молба на мама, но нещо в плана се объркало. Такива слухове се носят за семейството ми през последните деветнайсет години.
	— Несправедливо е! — възнегодува тя.
	— Такава с човешката природа — въздъхна той примирено. — Ако истината е прекалено скучна, хората измислят по-интересни версии. Никой не знае какво точно се е случило през онази вечер. Дори аз. Баба предполага, че мама по погрешка е взела татко за нападател и го е застреляла, а после, осъзнала недоразумението, се е самоубила.
	— Значи смъртта им е трагичен инцидент.
	— Да.
	Не беше лъжа. Баба му _наистина_ мислеше така. Но той знаеше, че и това не е вярно. Не можеше обаче да си представи, че Мария ще научи истината — той не бе натиснал спусъка, ала резултатът бе същият. Той бе причината родителите му да са мъртви. Каквото и да направи, положението нямаше да се промени.
	Каретата пристигна и лакеят спусна стъпенката. Докато Оливър помагаше на Мария да се качи, тя попита:
	— Къде е Фреди?
	Боже, напълно забрави за него.
	— Заведох го в моя клуб. Опасявах се да не разкрие нашата измама пред Пинтър, пък той и без това не искаше да идва на пазар с нас.
	Отчасти наистина бе така, но всъщност се отърва от братовчед й, за да остане насаме с Мария поне за малко.
	Ала още щом остави Фреди, разбра грешката си. Младата жена вече бе влязла прекалено дълбоко под кожата му. Времето, прекарано насаме с нея, само влошаваше нещата. През изминалата нощ почти не спа, обзет от еротични фантазии какво прави с нея в леглото.
	Какво удоволствие би било да потъне в топлата й прегръдка, да целува устните й, да чува въздишките й. Или да я отведе в градините около Халстед Хол и да я люби, сякаш тя е горска нимфа, а той — гръцки бог. Дали пък така не би прогонил завинаги тегнещото проклятие над имението?
	Стисна зъби. Добре! Да речем, че му позволи да я обладае. Ами какво по-добро основание тя да се зарови в тайните му? Ще ги подреди, ще види колко са мрачни и ще се отдръпне от него. Ще го остави разголен и сам. Завинаги сам.
	Защо, по дяволите, му пука дали тя ще го остави? Дяволите да я вземат, задето го съблазнява така невинно, а той да е проклет, че се изкушава!
	Разкопча пелерината си — изведнъж му бе станало прекалено горещо.
	— Ще вземем Фреди, след като приключим с пазаруването. В клуба няма да успее да ни навреди…
	— Ти сериозно ли? Фреди си развързва езика при всеки удобен случай. Сигурно вече е разказал на всички в клуба за мнимия ни годеж.
	— Погрижих се да не стане. Позволих му да си поръчва каквото иска за ядене, стига да не споменава за нашата уговорка. Едва ли ще успее да каже много, докато дъвче печено месо.
	— Ще останеш изненадан. Фреди е специалист по гафовете. — Погледна го кокетно. — А като го подкупваш с храна, рискуваш да се разориш.
	— Няма страшно. Спестих пари от хонорара на Пинтър.
	Лицето й се удължи и той прокле невъздържания си език. Въобще не биваше да й напомня за Пинтър.
	— Не Фреди трябва да те притеснява — сподели тя тихо. — Изпуснах се пред господин Пинтър и той се досети, че годежът ни е фиктивен. Съжалявам.
	Той вече се бе досетил за това по поведението на агента.
	— Не се извинявай. Щеше да е по-добре, ако не знаеше, но Пинтър е умен, а и е напълно наясно с репутацията ми. Нямаше начин да не прояви подозрителност. Не си му казала съзнателно, убеден съм.
	— Да, стана случайно. Започна да намеква за отношенията между мен и теб, а после — между мен и Натан и…
	— Изманипулирал те е, за да се добере до истината. Всичко е наред. Това му е работата. Неслучайно е толкова добър таен полицейски агент. — Тонът му омекна. — А и теб не те бива да играеш роли, за разлика от мен. Не ти е в природата.
	— Не е, но обещах да запазя тайната.
	— Той ще бъде дискретен. Нали се нагърби да те „защитава“? Стига баба да не разбере, всичко е наред.
	Каретата спря, попаднала сред каляски и файтони. Той се зарадва, че ще разполага с повече време насаме с Мария.
	— Какво смята Пинтър за шансовете да открие Хайът? — попита Оливър.
	— Не били големи, но благодарение на теб сега съм по-близо.
	Той не желаеше нейната благодарност. Ако зависеше от него, не възразяваше Натан Хайът да гори в ада. На път към клуба Оливър бе поразпитал Фреди. Колкото повече научаваше, толкова повече презираше американеца. За Хайът Мария очевидно представляваше средство за прагматично решаване на домогванията му. Все едно наблюдаваше как тя повтаря грешката на майка му. Нищо добро нямаше да излезе. Трябваше да я накара да го проумее.
	— Хрумвало ли ти е, че Хайът може и да не иска да бъде намерен?
	Тя преглътна мъчително и извърна глава към прозореца.
	— Да.
	— В такъв случай, какво ще правиш тогава?
	— Не знам. — Обърна се към него. — Защо? Да не би да предлагаш да се ожениш за мен вместо него? — Оливър се напрегна и тя добави: — Шегувам се, глупчо. Не разбираш ли кога една жена кокетничи?
	Не разбираше. Жените рядко се шегуваха с него, особено на тема брак. Друго обаче бе по-ужасно: идеята не му се струваше толкова неприемлива, колкото очакваше. Само при мисълта тя да е до него в леглото и да си приказват, когато го завладяват спомените…
	— Жалко, че си непорочна девственица — подметна той в опит да повтори лековатия й тон, за да не забележи колко го е развълнувала. — Иначе щях да ти направя по-похотливо предложение.
	На устните й се появи игрива усмивка.
	— О? Да не планираш да ме изнасилиш?
	Още докато го изричаше, атмосферата помежду им се промени. За него темата вече не влизаше в кръга на шегата.
	— Всъщност — не. — Изчака да срещне погледа й. — Бих предложил да станеш моя метреса.


>	Глава 12

	На Мария й стана трудно да диша. Наистина ли го иска? Никога не знаеше кога Оливър говори сериозно; понякога изтърсваше нещо само за да я шокира. Вчера например успя, но тя бързо научи, че това е просто неговият начин да държи хората далеч; да им попречи да го отхвърлят.
	По доста сходен начин баща й оповестяваше, че е незаконороден. Никога не го бе пазил в тайна; говореше за произхода си пред всеки, проявил интерес по въпроса, сякаш го предизвикваше дали ще се осмели да го гледа високомерно. Странно, колко много си приличаха двамата мъже в това отношение.
	Сега Оливър изглеждаше изненадан от собствените си думи. После се овладя, погледна я пламенно, а по тялото й се разля топлина и тя осъзна колко сами са всъщност.
	— Но понеже съм „непорочна девственица“ — опита се да имитира неговия спокоен тон, — въпросът се обезсмисля.
	— Да речем, че не си — настоя той. — Просто в сферата на предположенията. Отваря ти се случай да останеш тук, под моя закрила, докато си омръзнем един на друг и тогава да се върнеш в Америка. Не е наложително да се огласява как си прекарала времето си в Англия. Говоря напълно хипотетично, естествено.
	От мисълта, че навярно сериозно й отправя неприлично предложение, стомахът й се сви. Никой не бе постъпвал така с нея; най-малкото тъй греховно привлекателен мъж. Как съумяваше да придаде на нещо толкова обидно толкова ласкателно звучене?
	_Внимавай, Мария_, напомни си тя. _Той неслучайно си е спечелил тази репутация._
	— Хипотетично погледнато, познаваш ме едва от ден. Не ти ли трябва повече време, за да си избереш метреса?
	— Желая те от първия миг, в който те видях.
	Примитивният глад в очите му не оставяше никакво съмнение: при сегашното обсъждане не ставаше въпрос за нищо хипотетично.
	Тя се опита да прикрие колко са я развълнували думите му.
	— И ще бъда… петнайсетата в дългия ти списък от метреси, така ли?
	Неговото дишане бе също така накъсано като нейното.
	— Всъщност — първата. Никога не съм имал метреса.
	Тя се насили да не прихне.
	— Това вече не го вярвам!
	— Истина е. Винаги съм предпочитал по-непостоянни обвързвания с жените.
	Очакваше се подобно признание да я изненада, но не стана така.
	— Да не би да твърдиш, че си готов да промениш навиците си заради мен? Хипотетично, разбира се.
	Изведнъж каретата стана прекалено тясна и за двамата. Без да мръдне от мястото срещу нея, неговото присъствие я завладяваше.
	— Защо не? Хората се променят. — Черните му очи се плъзнаха по лицето й. — Ще се отнасям добре към теб. Нищо няма да ти липсва.
	Тя вирна вежда.
	— Освен почтеността.
	— Почтеността да върви по дяволите! — изсумтя той.
	— Лесно ти е на теб да го кажеш. Нямаш какво да губиш. Но аз ще загубя всичко.
	Всяка фибра в него изразяваше готовност да я погълне цялата. Тя се размърда нервно на мястото си.
	— Ще осигуря да се грижат за теб — продължи да изрежда той. — Ще имаш покрив над главата. След като баба се откаже от налудничавия си план, отново ще започне да издържа братята и сестрите ми, а аз ще живея от доходите си. Не ни трябва много. Къщичка в Челси. Няма да използваш почти нищо от наследството си, след като се сдобиеш с него. И няма да си обвързана с негодник като Хайът, който дори не си е дал труда да ти прати писмо, след като си е сменил адреса.
	Това я жегна.
	— Вероятно не е имал възможност — сподели на глас тя най-голямото си опасение.
	— По думите на Фреди в „Лондон маритайм“ лично се е сбогувал. Пак от него знам, че наемът за квартирата на Хайът е платен. В моите очи той не прилича на човек, изчезнал, защото е попаднал в беда.
	Дяволите да го вземат Фреди за невъздържания му език!
	— Не познаваш Натан. Той не би… Няма да…
	— … те изостави, без да ти прати вест? Явно _би_ и го е направил. Острите му думи я пронизаха в сърцето.
	— Държа да знаеш, Оливър: не ми трябва _нито_ той, _нито_ ти! Ако бяга от брак с мен, ще наследя парите на татко и ще разполагам с тях както намеря за добре.
	— Но само след като ги получиш. А докато Хайът не се появи или не бъде обявен за мъртъв, финансовото ти положение ще бъде плачевно. Ще отнеме години да си получиш наследството.
	— Сигурна съм… Сигурна съм, че татко се е погрижил за мен.
	— Да. Като ти е купил съпруг, например.
	— Не ми е купил съпруг! Не — повтори тя, този път шепнешком.
	Огорчението в тона й подтикна Оливър да продължи.
	— Дори баща ти да те е обезпечил и да получиш парите скоро, какво ще ти донесат, освен живота на целомъдрена и почтена стара мома?
	— Бих могла да се омъжа — възрази тя.
	— Но никога няма да разбереш дали ухажорите ти желаят теб, или парите ти.
	— Да ме желаят заради тялото ми е също толкова лошо.
	— Не те желая само заради тялото ти. Аз… — Млъкна, сепнат от онова, което щеше да изрече. Пое дълбоко въздух и продължи: — Нямаш представа какво е да си вързан в безстрастен брак. Картината е пред очите ми: такъв беше бракът на родителите ми. Единствената им емоция бе негодувание. — Бавно свали ръкавиците от ръцете й. — А сега те наблюдавам как си се запътила към подобен брак с мъж, който ще те постави на полицата с притежанията си и ще те сваля само когато има потребност от теб. — Хвърли ръкавиците на седалката и взе ръцете й. — _Ако_ въобще някога го видиш отново.
	Думите му уцелиха най-големите й опасения спрямо Натан: тя му бе нужна само доколкото щеше да задоволи амбициите му. Не желаеше да слуша подобни приказки. Плашеше се от близостта на Оливър, защото само той караше сърцето й да трепне и кръвта й да кипи. Не биваше да го допуска до себе си, да му позволява да я докосва.
	Издърпа си ръцете, извърна глава и погледна навън.
	— Далеч ли е магазинът? — успя да попита тя задавено.
	Оливър се пресегна да спусне пердетата на прозореца и се настани до нея. Тя се напрегна, но не се противопостави, когато той я прегърна през кръста и я притегли по-плътно към твърдото си тяло.
	— Дори не знаеш от какво се отказваш — прошепна задъхано той. — Не подозираш какво значи да се разтреперваш от ласката на мъж. Ако имаше и най-малката представа, не би захвърлила с толкова лека ръка предложението заради студения уют на почтен брак.
	Тя затвори очи и се постара да не го слуша, но думите му, целящи да я изкушат, го постигнаха. Случилото се снощи бе събудило любопитството й. Сега вдишваше одеколона му, усещаше как дъхът на Оливър гали шията й и жадуваше да узнае повече; да почувства повече.
	Той продължи да шепне в ухото й.
	— Позволи ми да ти покажа от какво се лишаваш.
	Тя не видя, а по-скоро усети как той си свали жакета и остана по риза. Побиха я сладостни тръпки.
	— Забрави ли, че съм непорочна девственица? — направи тя последен опит да си възвърне контрола върху ситуацията.
	— Не съм. И ще бъдеш такава и след като свърша. — Докосна с устни шията й. Развърза връзките на шапката й и я хвърли на срещуположната седалка, за да целуне косата й. — Обещавам ти да вкусиш страстта, скъпа, за да разбереш какво ни очаква.
	— Оливър… — запротестира тя, обръщайки се към него.
	Оказа се грешка. Той обгърна лицето й с ръце и я целуна. Дръзко; ненаситно.
	А тя не намираше сили да го спре. Боже, колко настойчиво целува! Почти не й даваше възможност да диша, а пулсът й се ускоряваше с всяка измината секунда. Впи пръсти в косата му, озадачена защо го прави: за да го отблъсне, или да го притегли по-близо?
	Нямаше значение. Ръцете му не я пускаха, езикът му си играеше с нейния. Плъзна нежно палец по шията й.
	Пресегна се да дръпне пердетата и я притегли в скута си.
	Тя откъсна устни от неговите.
	— Оливър, не бива…
	— Ш-т-т-т… — целуна я той отново. — Позволи ми да го направя. Кълна се, няма да те нараня.
	Физически вероятно не, ала той бе в състояние да я нарани по друг начин. Преди да разбере за ужасния скандал в семейството му, го смяташе за негодник. Сега обаче виждаше гневното момче в мъжа, наранен от загубата на родителите си, готов да се опълчи на всяка клюка по негов адрес.
	Сърцето й се късаше. Никога не бе копняла така за друг. Чувството я изправяше пред тъмна опасност, защото той гледаше на жените само като на източник на удоволствие.
	Независимо от всичко тя не се спря, дори когато Оливър развърза връзките на пелерината й. В действията му долавяше благоговение, каквото не подозираше, че притежава.
	— Не съм напълно невежа… какво става между мъж и жена — прошепна тя, за да прикрие смущението си. — Знам някои неща.
	— Нима? — попита той, сваляйки пелерината й. Чертите му се изостриха. — Хайът ли те е научил?
	— Не. — Светкавичният й отговор предизвика триумфираш блясък в очите на Оливър. — Леля ми каза… някои работи.
	— И какви точно?
	— Например… — Замълча, защото той бе впил поглед в дълбокото й деколте. — Мъжете те… галят и докосват… по места, където не бива.
	— По този начин ли?
	Той плъзна ръка и постави длан върху едната й гърда.
	Господи! Руменина плъзна по страните й, докато той бавно и чувствено опипваше гърдата й. Хвана зърното й с два пръста и тя си помисли, че ще умре, ако спре.
	— Да… — едва успя да промълви тя. — По този начин…
	Не бе редно да му позволява да го прави. Копнееше обаче да разбере на какво ще я научи. А и обеща да не отнема невинността й и тя му вярваше. Колко странно.
	— А каза ли ти, че мъжът не иска само да те гали? — прошепна той дрезгаво. Придърпа бюстието й надолу; а после и корсета. — Например: да направи това? — Устните му покриха зърното, започнаха да го смучат, да го възбуждат.
	Огромна наслада се разля по цялото й тяло. Вероятно беше неприлично да се чувства така хубаво. Ала вместо да го отблъсне тя вплете пръсти в гъстата му черна коса и го притисна още по-силно към себе си. През цялото време езикът му не спираше да облизва зърното й, а зъбите му го гризваха по невероятен начин.
	Нищо чудно защо жените падат в краката му. Та тя дори не подозираше какви усещания са в състояние да пробудят устата на този мъж.
	— Оливър, не бива…
	— Харесва ли ти?
	— То е… Боже!
	— Приемам го за „да“. — Бутна я да легне в скула му и продължи да гали разголените й гърди. — Никога не съм го правил с девственица. До този момент въобще не ми се е искало.
	Откъсвайки се за момент от всички сладостни усещания, плъзнати по тялото й, тя успя да попита:
	— Но защо сега? Защо с мен?
	— Не знам.
	Целуна я отново. Още по-настойчиво, по-жадно. После ръката му се спусна надолу и вдигна полите й.
	Откъсна устни от неговите.
	— Какво правиш?!
	— Един мъж иска да докосва жената и на други места. — Пъхна ръка под полите. — Явно леля ти не го е споменавала.
	— Напротив. Но обясни, че е редно само съпругът да го прави.
	— А потенциален любовник? — Постави ръка между краката й и стисна леко венериния й хълм. — Мария… — Произнесе името й все едно отправя молитва към Божията Майка. — Разтвори се за мен. Позволи ми да те помилвам, ангел мой.
	_Ангел?_ Ангелите не лежат в скута на мъж; не и ако не са паднали ангели.
	— Само ще те погаля — дрезгаво настоя той. — Нищо повече.
	Дори вълните на блаженство, превземащи тялото й, не й попречиха да се засмее.
	— Каква полза да те накарам да се закълнеш? Знам, че и тогава не бива да ти имам доверие.
	Той изглеждаше разкъсан между желанието също да се засмее и да й възрази.
	— Чуй какво ти предлагам. — Измъкна ръката си измежду краката й и помогна на Мария пак да седне в скута му. После приплъзна дланта й върху набъбналия си член. — Понеже явно не се затрудняваш как да накараш един мъж да страда, оставям на теб как да постъпиш, ако предприема нещо повече от погалване. Но предпочитам, докато аз галя теб, ти да галиш мен.
	— Не знам как — призна тя, смаяна, че плътта му набъбва от допира й.
	— Просто плъзгай ръка нагоре-надолу по дължината му. — Тя се подчини. — Боже, много е хубаво — успя да промълви той.
	Междувременно отново пъхна ръка под полите й. Сега вече провря пръст под крачола на гащите й и започна да милва тъй нареченото от леля й „специално място“.
	Мария неволно простена, а очите му проблеснаха.
	— Точно така, ангел мой. Отвори се за мен… Дай да усетя удоволствието ти…
	Боже, как да опише с думи каква наслада й доставя?
	— Харесва ти, нали?
	Тя зарови пламналото си лице в гърдите му.
	— Не бива да се срамуваш — увери я той. — На жените също е отредено правото да изпитват удоволствия както мъжете, независимо какво твърди превзетото общество.
	Вещите му пръсти шаваха умело по интимните й части.
	Откъде се взе гази влага там долу? Леля Роуз не бе споменавала нищо по въпроса. Говореше само как „специалното място“ ще стане готово за мъжа и той ще пъхне „нещото“ в нея.
	Но Оливър не пъхаше „нещото“ си в нея, а само пръста си. Нежно навън-навътре. Милваше я, докосваше чувственото място, галеше го… Как го постигаше само с ръка?
	— Боже, ангел мой прошепна той, ти си истинско горещо кадифе…
	Това й напомни, че я бе помолил и тя да го гали. Започна отново, а той впи устни в нейните. Ритъмът им се синхронизира и преди да се усети, изпита чувството, че са й поникнали криле и се отнася във висините… Изпитваше дива, непозната наслада. Цялата трепереше.
	— Не спирай промълви той. Моля те, не спирай…
	А, да, и тя трябваше да го гали. Нещо, което бе спряла да прави през последните няколко минути. Отново се захвана да плъзга длан по члена му. Неочаквано от Оливър се изтръгна гърлен стон. Миг по-късно платът под ръката й овлажня.
	Дръпна ръка — не бе сигурна какво е направила. Погледна го плахо, ала видя върху лицето му изписано върховно блаженство.
	— Ангел мой… Ти си невероятна…
	_По-скоро съм паднал ангел_, помисли си тя.
	Е, не буквално. Все пак той не бе отнел девствеността й. Същевременно се оказа прав: сега вече знаеше какво значи страст. Запита се дали ще преживее да не я изпита отново.
	Каретата спря рязко и кочияшът се провикна:
	— Магазинът за рокли на госпожа Туиди, милорд.
	Мария изтръпна. Обзе я паника. Мили боже! Бюстието й бе свалено, тя седеше в скута на Оливър и лакеят всеки миг щеше да отвори вратата.
	— Спокойно. — Той й помогна да седне срещу него. — Излишно е да бързаш. Лакеят не отваря вратата, ако пердетата са спуснати.
	Трябваха й секунди, за да осмисли думите му. После кръвта й замръзна. Той я докарваше до това състояние през цялото време; тя просто е една от многобройните жени в ръцете му. Заяви готовност да й покаже какво е страст, предложи да я направи своя метреса. А всичко е било добре изчислено, за да я размекне и да я подготви за съблазняването му. Ако не бяха пристигнали в магазина, какво ли щеше да последва?
	Посегна да й помогне с бюстието, но тя отблъсна ръката му.
	— Да не си посмял! Сама ще се справя.
	Погледна я потресен и за миг тя се разколеба. След това обаче видя спуснатите пердета и всякакви съмнения я напуснаха.
	— Мария промълви той огорчено, — какво става?
	Усети как сълзи напират в очите й, но ги стисна силно, за да не им позволи да се появят. Да, държа се като глупачка, но няма да му позволи да види как плаче. Не тук, не сега и въобще — _никога!_
	— Всичко е наред — излъга тя.
	Слава богу, косата й не се бе разрошила. Докато си слагаше шапката благодари мислено на Бети, която забоде достатъчно фуркети, та прическата й да остане непокътната цяла вечност.
	Посегна да си сложи пелерината, но не успя. Оливър изруга, грабна я от ръцете й и й помогна да я наметне на раменете.
	Започна да я закопчава, а той постави ръка върху нейната.
	— Хайде, ангел мой, кажи какво има.
	— Не ме наричай така! — Отблъсна го и се закопча сама. — Не съм ангел и определено не съм _твоя_. Благодаря за урока по страст, но не бива да се впускаме повторно в подобно начинание.
	Завъртя дръжката и отвори вратата, преди той да я спре.
	— По дяволите, Мария… — изръмжа той, но млъкна, защото лакеят дотича, за да спусне стъпенката.
	Тя го погледна и долови в очите му нещо необуздано и диво.
	Положи усилие да не се поддаде на надигащата се у нея жалост.
	— Най-добре отиди да вземеш Фреди. Докато се върнеш, ще съм приключила. Няма да ми отнеме много време, а за теб ще бъде отегчително.
	— Дълбоко се съмнявам — възрази Оливър.
	Трябва да го разкара оттук! Няма да издържи още едно пътуване насаме с него в каретата. Придаде умолителни нотки на тона си.
	— Наистина ме чуй. Ако останеш, ще се притеснявам.
	— Опасно е за жена да е сама.
	— Аз ще остана — обади се лакеят. Оливър се обърна и го стрелна навъсено, а онзи побърза да добави: — Ако желаете, разбира се, милорд.
	Оливър погледна отново Мария и въздъхна.
	— Добре, Джон, щом тя иска така. Кажи на собственичката, че ще платя роклите, когато се върна.
	Мария се вцепени. Спуснати пердета… Рокли, които той ще плати… Вероятно е приемливо за годеник от английското висше общество, но той нямаше да минава за неин годеник още дълго. Ако продължава да му позволява да прави подобни неща с нея, тя ще бъде опозорена, преди да сложи край на годежа им.
	Нищо от тези тревоги обаче тя не изрече на глас. В момента искаше единствено той да е далеч от нея.
	— Наистина ли ще си наред? — осведоми се той загрижено.
	— Да. — Лепна усмивка на устните си. — Убедена съм, милорд. Няма причина да оставате.
	Обръщението „милорд“ го скова.
	— Както желаеш. — Обърна се към кочияша: — Към „Синия лебед“.
	Каретата пое и Мария издиша облекчено. Поне избегна още едно пътуване насаме с него, „спести“ си изкушенията да прави непозволени неща.
	Пред магазина спря и се обърна към лакея.
	— Джон, ако обичаш, не споменавай пред собственичката за плащането. Остави въпроса на мен.
	— Но негова светлост каза…
	— Чух го. — Изправи рамене. — Аз обаче предпочитам така.
	Джон кимна, ала по лицето му пробяга странно изражение.
	— Добре. Все пак да ви предупредя: магазинът не е от евтините. Госпожа Туиди се гордее, че продава дрехи от най-високо качество, а те са скъпи.
	Тя се помоли да не са _прекалено_ скъпи.
	Магазинът изглеждаше добре зареден. Бяха изложени шапки от скъп сатен и коприна, а пищни брокати по манекените показваха целия си блясък. Дрехи от фин муселин и лека вълна стояха нагънати по лавиците. Предлагаше се и голям асортимент от боти, танцувални пантофи, шалове и наметала. Всичко необходимо за появата на една дама в обществото. В Дартмът не бе виждала подобен разкош.
	Започна да обикаля магазина и да разглежда стоката. Към нея се приближи собственичката, представи се и се разбъбриха. Мария обясни, че са й нужни рокли и добави:
	— Разполагам с няколко модни траурни дрехи с добра кройка и от хубави материи. Склонна ли сте да ги приемете в замяна на тези, които, ще подбера?
	Жената огледа елегантната пелерина на Мария и отвърна:
	— Ако са в задоволително състояние — да. Винаги има дами, на които са им нужни траурни тоалети, а модни трудно се намират.
	Мария си помисли със съжаление как ще се раздели със сегашния си гардероб, но се окуражи, че приключи ли уговорката й с Оливър, при необходимост ще боядиса някоя от новите рокли. До края на траура оставаха само още два месеца. Докато си тръгне от Англия, тъмните дрехи няма да й трябват. А и още разполага с роклята, която взе със себе си, след като в бордея облече червената.
	Уреди прислужникът на собственичката и Джон да отидат до пансиона, където отседнаха с Фреди, и да донесат сандъците й. Преди двамата млади мъже да поемат, тя придърпа Джон настрана.
	— Ще съм ти благодарна, ако не споменаваш за траурните дрехи пред никого, особено пред госпожа Плъмтри. Знам, че и негова светлост ще оцени жеста. Като отплата ще ти дам един пръстен…
	— Не, госпожице. Няма да взема нищо от вас в замяна на моята сдържаност. Това ми е работата — да не разгласявам делата на негова светлост. Същото важи и за постъпките на годеницата му.
	— Благодаря — отвърна тя с благ поглед.
	Нервно мачкайки периферията на шапката си, той погледна към предната част на магазина, после — отново към Мария.
	— Кажете, госпожице, негова светлост да не направи в каретата нещо, с което да ви разстрои?
	— Не — излъга тя.
	Джон не изглеждаше убеден.
	— Не му е присъщо да наранява млади дами, но ако се е увлякъл, понеже сте му годеница… Да знаете, ако искате… Винаги съм готов да ви помогна…
	— Много мило от твоя страна — трогна се тя. — Няма обаче причина да се тревожиш. Господарят ти е много мил.
	— Добре. — Поклони се почтително и заедно с прислужника на госпожа Туиди се отправиха да изпълнят поръчката.
	Оливър наистина бе мил с нея в много отношения. Спази обещанието си и нае господин Пинтър; предложи да й купи дрехи; угаждаше на Фреди повече, отколкото братовчед й заслужаваше.
	Ала поведението му в каретата не й се отрази добре. Сега вече бе наясно какво ще й липсва, ако се омъжи за Натан и какво всъщност представляват неговите безстрастни целувки.
	Питаше се дали с времето между двама души се поражда страст. Ще се омъжи за Натан. Защо накрая нещата да не се подредят добре?
	Дълбоко в душата си обаче съзнаваше, че сама не си вярва. Защото единственият мъж, когото искаше да целува отсега нататък бе Оливър.


>	Глава 13

	Оливър и Фреди поеха от „Синия лебед“. Оливър почти не слушаше възторжения брътвеж на младия мъж по адрес на прекрасната кухня. В главата му кънтеше само Марииното „милорд“, сякаш само преди минути не бе потрепервала от страст в обятията му.
	И какво стана изражението й! Обиди ли я е нещо? Или просто й бе неловко? Как успяваше да се държи така хладно, докато той бе на път да експлодира, след като усети каква наслада изпита тя в прегръдките му? А той свърши в панталоните си сякаш е невъздържан младеж, неспособен да контролира поривите си. Сега се налага да държи пелерината си закопчана, докато не се приберат, за да се преоблече.
	Тя омаловажи случилото се помежду им, по дяволите! _Благодаря за урока по страст…_ Само това ли бе за нея? Очевидно не, защото добави: _… но не бива да се впускаме повторно в подобно начинание._
	Перспективата не го въодушевяваше, но Мария имаше право. Беше за предпочитане да стоят далеч един от друг — и за негово, и за нейно добро. Та той й предложи да му стане метреса! Той, който никога през живота си не бе държал метреса и се подиграваше на приятелите си.
	Вечно се бе опасявал да не би метресата да го изкуши да свали гарда и да разкрие тайните си. Тогава дори семейството му ще го изостави, а това той нямаше да понесе.
	Ревниво пазеше тайната си дори пред приятелите си, но с Мария…
	Загледа се през прозореца и се опита да си припомни в кой момент от разговора им загуби здравия си разсъдък. Дали, когато тя заяви, че не вярва на клюките за него? Или преди това, когато винеше Пинтър, задето е подхванал темата за семейството му пред нея?
	Не. Колкото и невероятно да изглежда, той направи прибързаното си предложение, трогнат от безпомощното й изражение след забележката му, че Хайът вероятно не желае да бъде открит. Дори сега виждаше страха в очите й; същото бе видял и в очите на майка си.
	И изведнъж го обзе порив да накара Мария да се чувства потребна, желана.
	Не се справи особено добре обаче. Готовността му да я приеме за метреса едва ли я поласка. Не възнамеряваше да я обиди. Започна да си фантазира как двамата ще обитават романтична къщурка, а останалата част от света ще стои далеч, без да се бърка в живота им.
	Бракът означава обвързване, финансово обезпечаване, наследник, който да продължи династията. А къщурка означава само той и тя.
	Какъв глупак! Дори Мария, с нейния обикновен произход, иска повече. А той не е в състояние да й го даде. Никога не би я направил щастлива. Щеше да я омърси, а окаяното му положение да продължи да го съпътства.
	Но проклет да е, ако наблюдава безучастно как се хвърля в обятията на съмнителен тип като Хайът. Тя заслужава повече от безличен годеник, абсолютно несведущ как да я предизвика да трепери от страст.
	Простена. Не биваше да стига толкова далеч с нея. Неволно я подплаши. Замисли се обаче и за своята реакция и се изуми: бе готов да даде какво ли не, за да го направи отново. Никога не бе изпитвал подобен копнеж по друга жена.
	Фреди продължаваше да дърдори. Неочаквано нещо прикова вниманието на Оливър.
	— Какво каза? — попита той.
	— На печеното му липсваше малко сол, но…
	— Преди това!
	— А, да. В клуба някакъв се представи за твой братовчед. Господин Дезмънд Плъмтри.
	Стомахът на Оливър се сви. Откога Дезмънд членуваше в толкова отбран клуб? Нима започваха да приемат негодника в обществото?
	— Ако ме питаш — продължи Фреди, — при такъв роднина за какво са ти врагове? Много неприятен тип. Наговори ми куп щуротии: бил си убил баща си, било известно на всички. — Фреди подсмръкна. — Заявих му в очите, че е циничен простак. Щом не вижда колко добър човек си, значи е слепец. Мястото му не е в „Синия лебед“.
	За момент Оливър загуби дар слово. Представяше си как се е отнесъл Дезмънд към подобна лекция.
	— А, той… какво каза?
	— Изглеждаше изненадан. Промърмори нещо за карти и се отправи към игралния салон. И слава богу — щеше да изяде всичките сладки!
	Оливър го зяпна, после прихна.
	— Кое е толкова смешно?
	— Ти и Мария… Вие, американците никога ли не обръщате внимание на клюките?
	— Напротив. Стига, разбира се, да са основателни. В онова, което чух, нямаше никаква логика. Ако всички вярват, че си убил баща си, да са те обесили досега. Щом седиш пред мен, значи не е вярно. — Фреди се почука с показалец по главата. — Елементарна логика.
	— Правилно — съгласи се Оливър. — Елементарна логика.
	В гърлото му заседна буца. Едно бе да го защитава Мария. Тя бе жена и имаше нежно сърце. Ала кутре като Фреди да го защитава! Не знаеше дали да се присмее на наивността му, или да го потупа по гърба и също да го обяви за „добър човек“.
	— О, виж — Фреди смени темата, защото бяха стигнали до магазина — Мопси явно е приключила с пазаруването. Слава богу.
	Оливър присви очи. Или „Мопси“ избираше дрехите си с по-малко внимание от другите жени, или нещо не беше наред.
	Слязоха от каретата, той размени няколко думи със собственичката и се изясни, че Мария е предложила траурните си дрехи в замяна. Той разбираше какво означава гордост, но това вече бе прекалено.
	— Годеницата ми не е приключила с пазаруването — обяви той на госпожа Туиди. — Предстои й да обнови цялостно гардероба си. Ще й трябват още доста неща.
	— Оливър, моля те — прошепна Мария. — Ще си помислят…
	— … че съм в състояние да облека годеницата си подобаващо? Надявам се да успея. — Прибягна до единствения аргумент, който щеше да й повлияе. — Иначе ще предположат, че дълговете ми са повече, отколкото се мълви. Но ако ти е приятно да слушаш как хората ме одумват…
	— Не, естествено! — Хвърли поглед към продавачката и сниши глас. — Не желая обаче да съм ти задължена повече, отколкото вече съм.
	— Сега звучиш като Пинтър.
	— Нямах предвид…
	— Длъжник съм ти по отношение на дрехите — прекъсна я той. — Не го приемай като задължаване. Особено след като Пинтър отказа да ми вземе хонорар.
	Освен това той искаше да я види добре облечена. Подходяща синьо-лилава копринена рокля да подчертае красивите й сини очи и не толкова дълбоко деколте да разголва изящния й бюст, та тя да се чуди как да го прикрие с глупава пелерина.
	— Никой няма да повярва, че ще се венчая за жена, която се облича скромно — продължи той. — Трябва да поддържаме тази илюзия. Силно се надявах баба да се предаде още първата вечер, когато те представих за… лека жена, но тя не се поддаде. Види ли ме да харча пари по теб, ще разбере колко съм сериозен. — Забеляза колебанието й и продължи с натиска. — Ако не ми позволиш да го направя, ще реша, че съм те обидил с нещо в каретата.
	Тя се изчерви силно и сведе поглед към гърдите му.
	— Не си ме обидил. Аз се увлякох, а не биваше.
	— Нищо нередно не си сторила — побърза да я увери той. — Аз се държах зле и за да изкупя вината си, съм повече от склонен да ти купя няколко рокли. Без да дочака отговор, се обърна към продавачката. — Госпожица Бътърфийлд смята да вземе още няколко неща.
	— Чудесно, сър — обади се собственичката. — Имам някои специални тоалети. С леки поправки ще стоят чудесно на годеницата ви. — Обърна се и отиде да ги донесе.
	Оливър използва момента да прошепне на Мария:
	— Ако ще те успокои, оттеглям предложението си да те направя моя метреса. Ни най-малко не желаех да те обидя и искам да си спокойна в това отношение.
	— Благодаря — отвърна тя, ала не изглеждаше толкова облекчена, колкото той очакваше.
	Но и той не се чувстваше толкова облекчен, колкото очакваше.
	Сега се налагаше да следи тя да пробва по-дискретни рокли, отговарящи на положението й. Изненадващо съзнанието му се размъти още повече. Какво се получи в крайна сметка? От една страна тя се бе отдала цялостно на ласките му, а от друга — продължаваше да е почтена. Изведнъж жената, позволила му да я докосва така свободно, се превърна в една от _онези_ жени, които избягваше; недосегаемите девственици.
	Никога повече не биваше да го забравя.
	Два часа по-късно си тръгнаха от магазина с множество тоалети и аксесоари. Вярно, госпожа Туиди държеше най-добрия магазин за дрехи втора употреба, но те все пак си оставаха употребявани.
	Искаше да види Мария облечена в изящна коприна, по последна мода, със скъпи бижута. Непознато усещане, защото никога досега не го беше грижа как са облечени партньорките му в леглото. Ала копнежът, с който Мария поглеждаше някои женски изкушения, според нея не по джоба му, караше стомахът му да се свива на топка.
	Именно затова никога не се бе обвързвал с метреса. Спечели ли жена чувствата ти, с теб е свършено. Ще те върти на малкия си пръст; след това остава само една крачка, преди да й разкриеш тайните си… Тайни, заради които тя ще те намрази.
	Пътуването им до Илинг премина тихо. Тя избягваше да го погледне, а той не можеше да спре да я гледа. Опита се да я въвлече в разговор, но момичето с острия език бе изчезнало. Дори Фреди забеляза, че нещо се е променило и сведе безкрайния си брътвеж до минимум. При пристигането им в Халстед Хол нервите на Оливър бяха опънати.
	Изпита облекчение от възможността да се оттегли в кабинета си и да поработи върху счетоводните книги, пренебрегнати предишната нощ. Не напредна много. Уж цял час прелиства страници и изучава трансакциите, а всъщност продължаваше да чува как Мария простенва от наслада, долавяше въздишките й.
	На вратата се почука и звукът го изтръгна от мечтателния му унес. Джарет влезе и се приближи към писалището.
	— Невероятно — изненада се брат му. — Насам ме насочи прислужник. Бил си потънал в работа. Усъмних се дали съм разбрал правилно.
	— Много забавно. Ако ще живеем тук дори няколко седмици, се налага да се погрижа за това-онова. Освен ако ти не се захванеш със задачата. По-добър си в сметките от мен.
	Джарет обърна счетоводната книга и плъзна поглед по страницата.
	— Не знам… Май и ти разбираш от някои неща. — Настани се на стола пред писалището на Оливър. — Освен това утре отивам в града. Ще прекарам съботата в „Синия лебед“. Братът на Киркуд ще бъде там, а понякога не спира да залага.
	— И невинаги успешно, когато е подпийнал. Ти обичаш да се възползваш от случая.
	Джарет само сви рамене.
	— Все е начин да прибавя нещичко към семейното състояние.
	— По-добре играй срещу банкери, а не срещу адвокати. Дори да обереш до грош Джайлс Мастърс, пак няма да стигне да ни измъкне от тук.
	— Интересно, че го споменаваш. Снощи Минерва ми разказа за изчезналия годеник на госпожица Бътърфийлд. Поговорих сутринта с младия Фреди и разбрах, че тя ще придобие прилично наследство, стига да не се омъжи за нейния господин Хайът. Ти чул ли си нещо?
	Оливър си наля бренди от декантера до писалището.
	Нямам представа колко „прилично“ ще бъде. Та колко ли струва корабна компания в Америка?
	— Не си ли чувал за „Ню Бедфорд шипс“?
	— От къде на къде? — Отпи от брендито. — Не съм добре запознат с тази индустрия.
	— Да, но случайно аз пък инвестирам в тази индустрия, когато имам излишни средства. Не се случва често, признавам.
	Джарет го биваше много в залаганията и по-често печелеше, отколкото губеше, но от време на време допускаше крайно необмислени рискове, затова често оставаше без средства. Оливър не го разбираше; брат му сякаш се чувстваше длъжен да предизвиква съдбата.
	— Говорих с моите източници — продължи Джарет. — Научих някои неща. „Ню Бедфорд шипс“ струва поне четвърт милион лири. Дори да вземе половината, тя пак ще притежава сто двайсет и пет хиляди лири.
	— Шегуваш се! — Оливър се задави с брендито.
	— Никога не се шегувам, става ли въпрос за пари.
	На Оливър му отне няколко секунди да осмисли думите му.
	— Тя наясно ли е, че става въпрос за толкова много пари? — попита той след малко.
	— Май не. Фреди спомена „десет хиляди долара“, а според кутрето това е огромно състояние. Баща й е бил консервативен тип. Държал я е на тъмно относно бизнес делата си.
	Оливър дори се досещаше вече защо. Беше преценил, че Адам Бътърфийлд е искал да диктува живота на дъщеря си дори от гроба. Явно е очаквал, че ако Мария е запозната с огромното си състояние, ще се възпротиви на неговия избор за бъдещия й съпруг.
	Това обясняваше и съгласието на Хайът да се ожени за нея, без да изпитва истински чувства. Очевидно не би могъл да си позволи да откупи нейната половина, затова женитбата е съвсем изгодно положение за него; и напълно неизгодно за нея.
	Свъси вежди.
	— Е, разбираш защо, скъпи братко — продължи Джарет, — отговорът на проблемите ни е в твои ръце. Забрави преструвките и наистина се ожени за нея. Така ще решим всичките си проблеми.
	Студен гняв обзе Оливър.
	— Това също ще ме превърне в злодея, какъвто беше баща ни!
	— Да не би да те тормози?
	— Да, естествено! Та на практика той вкара мама в гроба! — Истината обаче бе, че последния тласък даде Оливър. — Забрави! Няма да се оженя за госпожица Бътърфийлд заради парите й.
	— Тогава защо правиш опити да я съблазниш в каретата? — тросна се Джарет с леден тон.
	Оливър замръзна.
	— Не знам за какво, по дяволите, говориш!
	— Напротив. — По лицето на Джарет се изписа сурово изражение, каквото придобиваше, ако някой обиди сестрите им в негово присъствие. — Джон ме осведоми, че пред магазина за дрехи сте стояли няколко минути със спуснати пердета, а Фреди не ви е придружавал. Не пропусна да спомене и за развълнувания вид на госпожица Бътърфийлд, когато най-после сте слезли.
	Гневът на Оливър се насочи в нова посока.
	— Ще се наложи да си поговоря с моя словоохотлив прислужник. Плащам му добре, за да си държи езика зад зъбите.
	— Дори всички пари на света не стигат да затворят устата на добър човек, ако съвестта го гложди. Освен това той очевидно харесва госпожица Бътърфийлд. — Тонът на Джарет стана по-строг. — Впрочем, тя допада на всички ни. Дяволски добре знаеш: тя не е някоя от оперетните ти танцьорки, с които се забавляваш и после захвърляш. Тя е почтена жена. Ако си решил да не вървиш по стъпките на баща ни, помисли по въпроса следващия път, когато се готвиш да й посегнеш.
	Справедливите думи на Джарет не укротиха гнева на Оливър.
	— Нищо не знаеш за нея — тросна се той.
	— Да не намекваш, че не е почтена?!
	— Не, разбира се! Просто… — Постара се да обуздае нервите си, опънати до краен предел. — Онзи негодник Хайът ще се ожени за нея заради парите й, а тя е готова да се подчини било от чувство за дълг към баща си, било водена от глупавата надежда от този съюз да излезе нещо добро. Длъжен съм да й отворя очите каква грешка ще направи.
	— Има и по-добри начини да го сториш, а не като я съблазниш — отбеляза Джарет суховато. — Опитай се да поговориш с нея. Отдели известно време да я опознаеш. Не е обичайният ти стил, но сигурно ще успееш, ако се отнасяш към нея като към почтена дама, каквато е, а не като към поредното ти завоевание.
	Не я третирам… — Спря, преди да е изрекъл твърде много. — Благодаря за съвета, но съм наясно как да се държа с Мария.
	— Предстои да видим. — Джарет стана и постави длани върху писалището. — Знай едно: никой от нас няма да ти позволи да съсипеш репутацията на млада жена само и само, за да провокираш баба.
	Оливър скочи. Мисълта, че брат му го смята способен на подобно деяние, го вбесяваше не по-малко от лекциите как да се държи. Никога досега не се бе сблъсквал с това; нямаше да го позволи и занапред.
	Наведе се напред, погледна Джарет в очите и изръмжа:
	— И как възнамеряваш да ме спреш да осъществя замислите си?
	Мрачна усмивка се появи по устните на Джарет.
	— Ще пробвам да я открадна от теб.
	Оливър ясно съзнаваше провокацията на брат си, но това нямаше значение. Само при мисълта Джарет да се опита да спечели Мария, загуби характерното си самообладание.
	— Ако й посегнеш — процеди той през зъби, — Гейб няма да е единственият със счупен крайник в семейството!
	Джарет се отблъсна от писалището с неразгадаемо изражение.
	— Добре. — Очите му станаха ледени. — Но те предупреждавам: всички ние ще направим и невъзможното ти да й посегнеш.
	Без да дочака отговор, излезе от стаята.
	Оливър остана разтреперан от гняв, но и обзет от непознато досега чувство. Какво нахалство само прояви брат му! Буквално му заповядваше какво да прави. Идеше му да прихне. А и най-преданият му прислужник бе дръзнал да…
	_Дори всички пари на света не стигат да затворят устата на добър човек, ако съвестта го гложди._
	Направи гримаса. Явно съвестта на Джон го е заглождила, щом се е обърнал към Джарет. Кръвта на Оливър замръзна. Защо не си даде сметка какво ще си помислят прислужниците?
	Изведнъж разгада изражението на Мария, когато уж я успокои, че никой не отваря вратата, когато пердетата са спуснати.
	Стовари се в най-близкия стол и се загледа невиждащо в камината. Какво му ставаше? Смяташе се за виновен, задето я обиди и изплаши, но всъщност беше виновен за много повече. Нищо чудно, че поведението й се промени коренно, след като слезе от каретата. И затова категорично отказа той да плати роклите. На практика я бе обявил пред лакея за една от неговите леки жени, а тя бе изключително чувствителна на тази тема. С пълно основание, естествено.
	Оливър допи брендито и остави чашата върху писалището. Трябваше да попречи на Хайът да се възползва от нея. Заради помощта й пред баба му й бе длъжник в това отношение.
	Приключи ли цялата тази история, онази невестулка няма да тормози повече госпожица Мария Бътърфийлд и да се домогва до нейното състояние. Не и ако той, Оливър, е в състояние да го предотврати.

	* * *

	Шум от отваряща се врата събуди задрямалата във фотьойла Хети. Понечи да оповести присъствието си в библиотеката, но влезе и втори човек. Именно тогава чу гласа на Минерва:
	— Е? Какво ще кажеш? Права ли съм по отношение на Оливър и госпожица Бътърфийлд?
	Хети се сниши и мислено се помоли да не я забележат.
	— Определено изглежда така. — Разпозна гласа на Джарет. — Несъмнено изпитва истински чувства към нея. Никога не се е държал така по отношение на друга жена. Трябваше да го видиш. Беше готов да ме удари, когато го предупредих, че ще се опитам да я спечеля.
	— Постъпил си бляскаво! — похвали го Минерва. — _Казах ти:_ харесва я. А и тя го харесва. Отидох да я видя в стаята й, след като се върнаха. Попитах я дали Оливър се е държал прилично и тя силно се изчерви.
	— В това се състои проблемът. Да я харесва е едно, но да се подчини на увлечението си е съвършено друго. Оливър не е свикнал да е около жена, без да…
	— … я отведе в леглото си?
	Хети премигна.
	— За бога, Минерва, не говори така! Дори не бива да си наясно с подобни неща!
	— Я стига. Няма начин да не знам какво става, като съм израснала с баща и братя женкари.
	Наложи се Хети да прехапе устни, за да не прихне.
	— Поне се _преструвай_, че не знаеш, чу ли? Един ден ще изтърсиш нещо такова на публично място и ще получа сърдечен удар.
	— Трябва да ги тласнем да останат насаме — продължи делово Минерва. — Ако Оливър се ожени, баба ще се откаже от глупавата си идея да задоми и нас, наясно си. Тя има една цел: той да осигури наследник.
	Веждите на Хети се стрелнаха във въздуха. Голяма изненада очакваше внучката й.
	— И си готова да го бутнеш под колелата на каретата, за да спасиш собствената си кожа, така ли? — възнегодува Джарет.
	— Не. — Тонът й се смекчи. — Някой трябва да го измъкне от черупката му. Иначе, с остаряването, ще става все по-лошо. — Направи пауза. — Спомена ли му колко богата наследница е госпожица Бътърфийлд?
	_Това_ вече съвсем прикова вниманието на Хети. Въобще не очакваше момичето да е богато.
	— Да, но май се оказа грешка. Предложих да се ожени за нея заради парите й, но това го вбеси.
	_Естествено, глупако_, помисли си Хети и забели очи. Внукът й Джарет нищо ли не знаеше за брат си?!
	— За бога, Джарет, защо си насочил разговора в тази посока? Трябваше да го накараш да се притесни да не би госпожица Бътърфийлд да стане жертва на златотърсачи.
	Поне Минерва имаше ум, зарадва се Хети.
	— По дяволите — завайка се Джарет. — Май не биваше и да надувам сумата.
	— Боже — въздъхна Минерва. — Колко му каза?
	— Ами… утроих я.
	Минерва изруга по начин, недопустим за една дама.
	— Защо го направи?! Сега той дори няма да я приближи! Не си ли забелязал колко презира браковете по сметка?
	— Мъжете говорят такива неща, но накрая практичността надделява.
	— Не и при Оливър! Всичко провали!
	— Хайде без излишен драматизъм — смотолеви Джарет. — Освен това имам план. Положих основите още преди да изляза от кабинета на Оливър. Хайде, ела да поговорим с другите. Трябва всички да обединим усилията си. Ако предприемем…
	Хети наостри слух, за да чуе думите му, но не успя. Всъщност нямаше значение. На устните й се появи усмивка. Очевидно отпадаше необходимостта да свърши всичко сама. Сега оставаше само да седи и да наблюдава как Джарет обработва Оливър. Междувременно трябва да накара Минерва да повярва, че като намери съпруга на Оливър, дилемата пред останалите е решена. Това ще подтикне момичето да се старае още по-усърдно.
	В крайна сметка какво значение има защо или как ще го постигнат, стига накрая планът й да успее. Слава богу, внуците й са наследили нейната способност да сплетничи. Изпита чувство на гордост.
	Значи Оливър си въобразява, че ще я надхитри, така ли? Е, предстои му истински шок. Този път не само тя е заплаха за него. Очевидно всички Шарп бяха на страната на госпожица Бътърфийлд. Засмя се.
	Горкият Оливър нямаше никакъв шанс.


>	Глава 14

	Мария излезе от стаята си, за да отиде да вечеря. В този момент плътен гърлен глас отбеляза:
	— Съвзела си се, виждам, от пътуването ни до града.
	Извърна се и видя Оливър, седнал на един стол близо до вратата й. Нима я чакаше?
	— Добър вечер, милорд — поздрави тя, а той се изправи. — Добре изглеждаш.
	Всъщност той беше зашеметяващ във вечерно облекло — дрехите му стояха по-добре отколкото на всеки друг мъж, когото бе виждала. Искрящо бялата му риза и вратовръзка контрастираха великолепно със смуглия му тен, а черната жилетка с висока кадифена якичка подчертаваше цвета на тъмните му очи. За жалост жакета му от златиста коприна й напомни колко по-високо в йерархията стои той над нея, независимо от финансовото му състояние, а прилепналите към бедрата черни габардинени панталони й припомниха…
	Не, няма да мисли за случилото се днес следобед.
	— А ти приличаш на богиня — промълви той, обхождайки с очи тялото й.
	И тя се разтопи от удоволствие.
	— Благодаря. — Постара се да прозвучи овладяно и непринудено. — Предпочитам роклята ми да не е прекалено тясна.
	— С изключения на местата, където трябва — насочи той многозначителен поглед към деколтето й.
	Неподправеното му възхищение я накара да се зарадва, че последва съвета на Бети в избора на тоалет за тази вечер. След скандалната червена рокля не искаше да облече дреха с голямо деколте, но тази наистина й стоеше великолепно. Пепеляво розовото винаги й бе отивало.
	— Намираш ли я за достатъчно подходяща за вечеря със семейството ти? — поинтересува се тя.
	— Те дори не заслужават да те видят в нея — промълви той така опиянен, та чак дъхът й секна. — Ще ми се ти и аз да имахме възможност…
	— Изглеждаш прекрасно — обяви нов глас. Лорд Габриел се появи зад гърба на Оливър. Дяволито изражение се изписа по лицето му. — Съжалявам за закъснението, госпожице Бътърфийлд, но благодаря, братко, задето си й правил компания, докато се появя.
	Оливър го изгледа свирепо.
	— За какво, по дяволите, говориш?
	— Ще съпроводя младата дама долу за вечеря.
	— Това е задължение на годеника й, не смяташ ли? — сопна се Оливър.
	— Мним годеник. Нямаш права над нея. И доколко тя бе на твое разположение цял ден… — Лорд Габриел й предложи ръката си. — Да вървим, госпожице Бътърфийлд.
	Мария се поколеба какво да направи. Оливър обаче заплашваше да приспи здравия й разум и тя прецени, че ще е по-добре да предпочете лорд Габриел.
	— Благодаря, сър — промълви тя и го хвана под ръка.
	— Я чакай малко! Нямаш право…
	— … да съм любезен с гостенката ни ли? — прекъсна го лорд Габриел с невинно изражение. — Наистина, старче, не подозирах, че му придаваш толкова голямо значение. Но след като ти е неприятно да видиш госпожица Бътърфийлд под ръка с друг мъж, то тогава ще отстъпя.
	Думите на лорд Габриел сякаш накараха Оливър да се замисли. Погледна последователно Мария и брат си, а после се усмихна, макар в очите му да не се появи веселие.
	— Не, не. Всичко е наред — обяви той. — Абсолютно наред е.
	Докато вървяха по коридора, а Оливър ги следваше, Гейб й намигна конспиративно. Тя не бе сигурна точно каква е конспирацията, но реши да се включи, тъй като видимо дразнеше Оливър.
	Инцидентът бе само първият от серия подобни случки, които продължиха през цялата седмица. Озоваваше ли се насаме с Оливър, пък било то и за секунди, някой от братята или сестрите му се появяваха и предлагаха някакво развлечение — разходка в градините, да отскочат до Илинг, игра на топка. Оливър неизменно се дразнеше всеки път, но тя не разбираше причината.
	Освен ако…
	Не, това бе налудничаво предположение. Щом явните опити на семейството му да ги раздели го дразнеха, значи се дължеше единствено на факта, че му се изплъзва възможността да я съблазни. Все пак не предложи ли той да я направи своя метреса? Значи не държеше истински на нея. Няма смисъл да се надява да получи нещо повече от него.
	Да се надява ли? То бе не по-малко абсурдно. Не се надяваше на нищо от него; та тя вече имаше годеник.
	Проблемът обаче бе друг: затрудняваше се да мисли за Натан в Халстед Хол. Всеки ден, прекаран в разпадащото се, но красиво старинно имение, й се струваше преживяване от приказките.
	А прислугата?! Боже, те се суетяха около нея като пчели около кралицата майка на кошера. Умът й не побираше как семейство Шарп търпи подобно суетене около себе си.
	Братята и сестрите на Оливър говореха непрекъснато за предстоящия бал по случай Свети Валентин, организиран от херцогинята на Фоксмур. С приближаването му Мария ставаше все по-притеснена, защото госпожа Плъмтри не преставаше да повтаря, че там Оливър ще обяви годежа си пред обществото. Възрастната дама очевидно не се отказваше от намерението си толкова бързо, колкото внукът й очакваше.
	Затова Мария изпита облекчение, когато ден преди бала я уведомиха за желанието на негова светлост да разговаря с нея в кабинета си. Отдаваше й се възможност да бъде с него насаме. Тръгна натам, като се молеше никой от братята или сестрите му да не се появи.
	При влизането й той побърза да затвори вратата и й даде знак да седне. След това видимо неспокоен започна да крачи напред-назад. Сърцето й заби учестено. Нима беше получил новини от господин Пинтър? Нещо лошо ли бе сполетяло Натан?
	— Прислужниците ми не те ли удовлетворяват?
	Тя премигна насреща му. Въобще не очакваше подобен въпрос.
	— Напротив.
	— Останали са с такова впечатление.
	— Не знам откъде.
	— Сама си оправяш леглото сутрин, както споделиха.
	— Да, естествено.
	При тези нейни думи веждите му се стрелнаха във въздуха.
	— Също така сама палиш камината и си вземаш чай.
	— Защо да не го правя?
	Оливър присви очи.
	— Нямаш ли прислужници у вас?
	— Имам. — Вирна брадичка. — Разполагаме с кочияш, лакей и две прислужнички, които помагат на мен и на леля с прането и с готвенето.
	На устните му се появи усмивка.
	— Започвам да схващам какъв е проблемът.
	— Обясни ми го, защото съм в пълно неведение.
	— Слугите в Англия не са за да помагат на господарите, а за да вършат нещата вместо тях.
	— Какво имаш предвид?
	— Като си оправяш сама леглото, решават, че не одобряваш начина, по който те го правят. Същото важи и за паленето на камината или вземането на чая. Искат да те обслужват, а като не им позволяваш, смятат, че не се справят добре.
	— Това е абсурдно. Постоянно им повтарям, че не ми трябва помощ.
	— Точно така. И с тези думи им отнемаш предназначението в живота, а това накърнява гордостта им.
	Тя трепна, припомнила си напрегнатото изражение на Бети.
	— Не вярвам предназначението на някого в живота да е да бъде слуга.
	— В Англия е прието така. — Тонът му се смекчи. — Като американка ти е трудно да го разбереш, но английските прислужници се гордеят с онова, което вършат, със семейството, при което работят, с мястото, което заемат в домакинството. Като ги лишаваш от възможността да изпълняват дълга си, излиза, че не ги уважаваш.
	По страните й плъзна руменина.
	— Боже! Затова ли постоянно са наоколо и се опитват да свършат всичко вместо мен?
	— Да. Колкото повече неща вършиш сама, толкова повече те смятат, че са сгрешили някъде.
	— Просто исках да ги улесня. Прислужниците на баба ти се върнаха в Лондон, а в огромна къща като тази има много работа…
	— Знам. Не се безпокой. — Той седна зад писалището. — Остави ги да си изпълняват задълженията. Според тях скоро ще си им господарка и искат да си доволна от тях.
	Тя преглътна. Точно от такъв развой на разговора се нуждаеше.
	— Наистина ли възнамеряваш да обявиш „годежа“ ни на бала утре вечер?
	Той поклати глава.
	— Няма да се стигне дотам. Досега баба се включваше в играта, но никога няма да огласи разногласието ни пред хората. Знае какви ще са последствията за семейството. Ще отстъпи, уверявам те.
	— Ами ако не го направи? Ако официално огласиш годежа ни, новината вероятно ще стигне до Натан…
	Лицето му стана сурово.
	— До никого няма да стигне, защото няма да има никакво обявяване!
	— Дано не грешиш.
	Напоследък я глождеше съвестта относно Натан. Прие да се омъжи за него; даде обещание. И всеки път, когато Оливър я възпрепятстваше да го изпълни, имаше чувството, че се държи нечестно.
	— Повярвай ми, Мария. Всичко ще бъде наред.
	Настъпи неловко мълчание. Тя се изправи.
	— Щом това е всичко…
	— Не си тръгвай — промълви той и също се изправи.
	Тя го изгледа изпитателно. Той бе впил очи в нея, но тя нямаше сили да се обърне.
	— Защо? — успя да попита тя.
	— Напоследък бяхме лишени от всякаква възможност да разговаряме. Братята и сестрите ми постоянно ти намираха някакво занимание. — Тонът му стана по-напрегнат. — Седни. Моля те. Хайде да поговорим.
	Да поговорят? Въобще не бе характерно за него.
	— Добре. — Тя седна отново, озадачена от настъпилата в него промяна. — За какво искаш да поговорим?
	Той придоби съвършено безпомощен вид, което й се стори умилително. Без съмнение правеше с жените каквото си поиска, но рядко разговаряше.
	Зърна книга върху писалището му и я взе.
	— Четеш последния роман на Минерва, виждам.
	За нейно смайване той се изчерви.
	— Реших да видя какви ги върши сестра ми.
	— За пръв път ли се потапяш в „готическите ужаси“ на Минерва?
	— Да.
	Темата очевидно го смущаваше, което я накара да продължи.
	— Направил си чудесен избор. „Странникът при езерото“ ми е любима.
	Той свъси вежди.
	— Защо? Защото Роктон си получава заслуженото при дуела с рапири ли?
	На устните й се пови усмивка.
	— Защото Минерва го оставя жив. Обикновено убива злодея по ужасен начин.
	— И на теб са ти неприятни подобни ужасии?
	— Всъщност — не. Допадат ми. Невероятно е, нали? — Той премигна насреща й и тя добави развеселено: — У дома бях абонирана за „Нюгейт календар“. По-скоро Фреди беше абониран. Татко не одобряваше увлечението ми по подобни четива, пълни с убийства и скандално поведение.
	— Не се съмнявам. — Седна отново и я изгледа съсредоточено. — Щом ужасите ги харесват, защо си доволна, задето не е убила Роктон?
	— Загатва достатъчно за миналото му, за да се чудиш защо е станал такъв злодей. Ако умре, никога няма да узная отговора.
	Оливър я изгледа още по-вторачено.
	— Възможно е по рождение да е злодей — подметна той.
	— Никой не се ражда злодей.
	— Нима? — вирна вежди. — Значи всички се раждаме добри?
	— Нито едното, нито другото. Започваме като животни, с техните потребности и желания. Необходимо е родителите, учителите и добрите примери да ни покажат как да потискаме тези потребности и желания, когато се налага, за да постигнем доброто. Но изборът дали да се вслушаме в съветите на образованието, или да постъпим както ни се иска остава за нас.
	— За жена, която си пада по убийства и скандални ситуации, си голям философ.
	— Обичам да съм наясно как се получават нещата, защо хората се държат по определен начин.
	— Аз обаче смятам, че подобно на Роктон, някои от нас се раждат зли.
	Тя внимателно подбра следващите си думи.
	— Така Роктон разполага с удобно обяснение за поведението си.
	Лицето му стана каменно.
	— Какво имаш предвид?
	— За да си морален и дисциплиниран, се изисква усилена работа. За да си зъл, не е необходимо да полагаш никакви усилия. Просто удовлетворяваш всяко свое желание или импулс, независимо колко ще нараниш някого или колко е неморално. Като твърди, че по рождение е зъл, Роктон си осигурява комфорта да не се бори да е добър. Винаги може да заяви, че не е в състояние да се овладее.
	— А защо не наистина да му е невъзможно?
	— Защото най-вероятно просто не желае да се бори срещу импулсите си. А аз искам да разбера причината. Затова не спирам да чета романите на Минерва.
	Дали Оливър наистина вярваше, че по рождение е непоправимо зъл? Колко трагично! Това правеше живота му безнадежден и обясняваше безкрайното му търсене на всякакви удоволствия.
	— В състояние съм да ти кажа причината за злодейството на Роктон. — Оливър стана и заобиколи писалището. Облегна се на плота до нея, протегна ръка и прибра кичур от косата й зад ухото.
	Побиха я сладки тръпки. Как съумяваше да й въздейства така?
	— О? — успя да промълви тя.
	— Роктон е наясно: няма начин да получи всичко, което иска — продължи той дрезгаво, отмествайки ръка към бузата й. — Няма как, например, героинята да е негова. Тя никога не би приела… злонамерените му импулси. Въпреки това той я иска. И това желание го изяжда.
	Дъхът й секна в гърлото. Минаха дни, откакто той я беше докосвал, а тя ни най-малко не бе забравила какво е усещането. Сега бе толкова близо до нея, говореше й тези неща…
	Насили се да овладее обзелите я емоции.
	— Желанието му го изяжда, защото не може да я има. Ако смяташе, че това е възможно, въобще нямаше да я иска.
	— Не е вярно. — Гласът му бе още по-гърлен, а пръстите му се плъзнаха толкова нежно по брадичката й, че нещо в гърдите й се сви. — Дори Роктон си дава сметка кога една жена не е като всички останали. Нейната безкрайна доброта на фона на неговата злина го пленява. Ако успее да прихване от тази добрина, тогава тъмният облак, обгърнал душата му, ще се вдигне и нещо друго, а не само злото ще го ръководи.
	— Той обаче греши, ако разсъждава така. — Пулсът й се ускори, когато пръстите му се плъзнаха към шията й. — Единственият, който ще вдигне черният облак от душата му е самият той.
	Ръката му застина.
	— Значи е обречен?
	— Не! — Тя впи очи в неговите. — Никой не е обречен. Най-малкото Роктон. Все още има надежда за него. Винаги има надежда.
	В погледа му имаше трескав блясък и преди тя да извърне лице, той се наведе и я целуна леко, нежно… и толкова вкусно. Някой простена, но тя не бе сигурна кой. Съзнаваше само, че устните му са върху нейните и я караха да копнее за нови и нови ласки със сила, каквато само той събуждаше у нея.
	— Мария… — прошепна той. Хвана я за раменете и я притегли в прегръдките си. — Боже, от онзи ден в каретата мисля само за теб.
	Устните му отново намериха нейните и се впиха в тях, заглушавайки всякакви възражения от нейна страна. Ръцете й се плъзнаха и обгърнаха талията му, но тя нямаше никаква представа как се стигна дотам. Какво й ставаше? Лесно й бе да говори за морал и дисциплина, но й бе толкова трудно да ги приложи на практика! Той я караше да захвърли всякаква предпазливост на вятъра само заради една целувка.
	Не, не каква да е целувка. Устните му се впиваха в нейните настойчиво и смело. Ръцете му се плъзгаха по тялото й, проследяваха всяка извивка. Пръстите докосваха кожата й и тя се възпламеняваше от допира им. И Мария неволно изпитваше божествено блаженство. Настойчивостта на Оливър бе толкова различна от плахите ласки на предпазливия Натан.
	Изгаряше от желание да го докосне, да опознае всеки сантиметър от тялото му. Така как го той изучаваше нейното, тя започна да обхожда неговото. Остана впечатлена от мускулите му. Не спираше да се удивява, че не е мекушав отпуснат аристократ, а мъж с невероятна сила, който очевидно умее да контролира цялото си тяло.
	Тогава защо не успяваше да контролира душата си? Защо не виждаше колко повече може да постигне, ако се остави да бъде себе си?
	Сякаш за да демонстрира колко малко желае да бъде по-добър, той постави ръце на дупето й и я притисна към бедрата си, където тя усети възбудата му.
	Това я въоръжи със сили да откъсне устни от неговите.
	— Не е редно да правим това.
	Лишен от устните й, той плъзна своите по шията й и промълви:
	— Може да правим каквото си искаме…
	Тя се отдръпна от него.
	— Ти — да, но не и аз. Все още съм обвързана с обещание към друг мъж. Забравих го последния път, когато бяхме заедно, а не биваше.
	Извърна се и тръгна към вратата, но той я хвана през кръста и я притегли към себе си.
	— Забрави за Хайът — нареди той с нотка отчаяние в гласа. — И двамата сме наясно: не е мъжът за теб.
	— Няма значение. Обещала съм. Трябва да спазя дадената дума.
	— Ще те накарам да забравиш обещанието си — процеди той през зъби, постави ръка върху едната й гърда и започна да я гали нежно, от което сладостна тръпка премина през цялото й тяло.
	Плъзна другата си ръка надолу и през роклята започна да я гали между краката. От гърдите й се изплъзна въздишка. Целуна я по ухото, а от обзелите я емоции тя се притисна силно към него и започна да се отърква в набъбналия му член през панталоните. Той отново се нахвърли върху устните й. Тя го сграбчи за раменете, все така омаяна от стегнатите му мускули и непрестанно изучаващите я негови ръце.
	Как съумяваше да я превърне в същество с такива пламенни копнежи? Единствено той я караше да забрави всякакво приличие.
	На вратата се почука. И двамата застинаха.
	— Какво има? — провикна се Оливър, но я задържа.
	— Госпожица Бътърфийлд при теб ли е, Оливър? — долетя нежният глас на Силия.
	— Да — обади се Мария, вкопчила се във възможността да се отдалечи от него. И от собствената си проявена слабост.
	Макар да изруга тихо, той я пусна.
	Силия връхлетя и плъзна изпитателен поглед към Оливър и Мария.
	— Минерва е намерила подходящи обувки, които отиват на роклята ти за бала. Ще дойдеш ли да ги пробваш?
	— С удоволствие, благодаря.
	Само толкова успя да изрече Мария, тъй като дишането й все още бе учестено; да не говорим за сърцето й, което биеше лудо.
	Прекосявайки прага, усещаше впития в гърба си пламенен поглед на Оливър.
	— Надявам се по-късно да довършим обсъждането си, Мария — долетя гласът му.
	Тя се извърна и го видя с книгата на Минерва в ръце, а изражението му бе непроницаемо като на готическите герои — или злодеи — от романите на сестра му. Но тонът му бе нежен, кадифен и съблазнителен…
	— Не постигнахме единодушие относно причината за злодеянията на Роктон.
	— Съмнявам се дали някога ще го постигнем, милорд. Философиите ни са различни. Няма смисъл да продължаваме дискусията.
	Хванала сестра му под ръка, излезе от стаята, като се молеше той да се примири с отказа й, защото колкото повече я изкушаваше, толкова решителността й да се съпротивлява намаляваше и тя се опасяваше, че един ден цялата й дисциплина и морал ще я напуснат изцяло.
	Тогава тя щеше да е обречената. А не биваше да го допуска.


>	Глава 15

	Оливър захвърли книгата. Братята и сестрите му твърдо възнамеряваха да я държат далеч от него. Не издържаше повече!
	Последната седмица преживя непозната за него агония. Бе очаквал семейството му да я очарова; вместо това тя очарова тях с честните си и откровени възгледи и навика да заявява точно каквото мисли. Него го игнорираха и ролята му се свеждаше да пази Фреди да не забърка някоя каша, докато сестрите му се навъртат около нея, а братята му…
	Мрачно свъси вежди. Ако само още веднъж види Джарет да флиртува с нея или Гейб да я разсмива, най-вероятно щеше да удуши и двамата. Джарет вероятно бе споменал на Гейб за богатството й и сега те се бореха да спечелят благоразположението й. А доколкото Оливър даде да се разбере, че той нямаше да се ожени за нея…
	Сви ръце в юмруци. Братята му няма да я получат. Хайът също няма да я получи. Оливър не възнамеряваше да го допусне!
	И изведнъж проумя. Ревнуваше. Бог да му е на помощ: той ревнуваше от братята си.
	Беше виждал приятелите си да страдат от ревност; майка му залиня от същото. Винаги ги бе смятал за луди, задето позволяват подобно чувство да ги завладее. Никоя жена не бе пораждала подобно усещане у него; очевидно бе имунизиран.
	Но се оказа, че не е така. Фактът, че Мария имаше подобна невероятна власт над емоциите му, го ужасяваше. Не бе в състояние да го отрече, защото го разяждаше по-лошо от евтин алкохол. Ще се наложи да намери начин да го превъзмогне. И да държи братята си далеч от нея.
	_И как ще го постигнеш? Те поне й предлагат почтена връзка. Ти й предлагаш единствено позор._
	В това се състоеше проблемът му. Ако обещае да й даде нещо повече, щеше да я обрече да попадне в малкия ад, където се озова и страдаше майка му. Но ако й предложи нещо по-малко, а тя приеме, то тогава я обричаше на още по-ужасна съдба.
	Единственият начин да спечели бе да я остави да се оттегли невредима. Но това означаваше да стои настрана и да наблюдава или как се омъжва за друг, или как наследява състоянието си и се връща в Америка. Не му допадаше нито едното, пито другото.
	Прокара длани по лицето си. Обзелото го сега налудничаво обсебване изцеждаше енергията му в момент, когато имаше по-сериозни грижи. Като например постоянната тревога откъде да намери пари. В града си затваряше очите и затъваше в дългове, без да мисли за последиците. Тук обаче постоянно му се напомняше, че не затъва сам. Повличаше със себе си семейството, прислужниците и арендаторите на нивите му. Всичко заради проклетата къща — постоянно му напомняше живота, който съзнателно остави зад гърба си.
	В детството и юношеството баща му го обучаваше как да ръководи имението, да управлява наемателите, как да инвестира добре парите… С други думи: как да го е грижа. Обеща пред себе си щастието, което майка му пожертва, за да има възможност баща му да съхрани Халстед Хол, да не отиде напразно. Но тогава настъпи онзи съдбоносен следобед.
	Изруга тихо. По дяволите! Трябваше да се махне оттук.
	Отиде до вратата, отвори я със замах и повика Джон.
	— Докарай каретата отпред! Отивам в града — нареди му троснато.
	Джон премигна.
	— Няма ли да сте тук за вечеря, милорд?
	— Не. Нито за закуска, ако зависи от мен.
	Осъзнавайки какво значи това, страните на Джон поруменяха.
	— Какво да обясня на госпожа Плъмтри, сър? И на госпожица Бътърфийлд?
	Съвестта го загложди; реши да не й обръща внимание.
	— Кажи им каквото искаш — процеди той през зъби. — Само докарай проклетата карета по-бързо!
	— Да, милорд. — Джон се завтече да изпълни задачата.
	Подобен трезв живот му идваше в повече. Нуждаеше се от нощ, която да се посвети на леки жени и пиене, за да си припомни кой е той. Едва тогава ще има сили да продължи този фарс с годежа си.
	Само така ще се отърве от глупавия копнеж да притежава нещо, което никога нямаше да е негово.

	* * *

	Мария се облече внимателно за вечеря, макар да съзнаваше, че не бива. Ала в ушите й кънтеше болката в гласа на Оливър, докато й нашепваше: _Нейната безкрайна доброта на фона на неговата злина го пленява._
	Доброта? Едва ли, макар идеята да го пленява да й допадаше. Ако не е поредното му мимолетно настроение. Доколкото бе подразбрала, красивите жени често привличаха вниманието му, макар и за кратко. Каква бе вероятността обикновена американка, която не знае как да се държи с прислугата, да прикове интереса му за по-дълго?
	Дори докато си повтаряше колко е неосъществимо, тя не преставаше да таи надежда при влизането си в трапезарията. И тогава забеляза, че всички, освен него са налице.
	Опита се да се пребори с желанието да се осведоми по въпроса, но заемайки мястото си, загуби битката.
	— Къде е негова светлост тази вечер?
	Неловките погледи я изпълниха с лоши предчувствия.
	— Отиде в града — съобщи безгрижно Фреди. — Знаеш какви са английските лордове. Винаги са склонни да се позабавляват.
	Тя се вторачи във Фреди, после погледна лорд Джарет, кой го с каменно изражение потопи лъжицата си в супата. Да _се позабавлява_?! Нима беше…
	— Ще прекара вечерта в клуба — обясни лорд Джарет най-накрая, поглеждайки баба си крадешком. — Вероятно ще поиграе малко комар.
	— Нали следобед каза на лорд Габриел, че ще ходи в пуб… — Фреди извика от болка и изгледа Силия намръщено. — Защо го направи?!
	— Извинявай. Настъпих ли те? — попита тя невинно. — Без да искам.
	Все така намръщен, Фреди се наведе и разтърка крака си.
	Публичен дом. Естествено. Къде другаде би отишъл Оливър, за да се позабавлява? Наведе глава, за да овладее надигналата се в гърдите й болка. Мило бе от страна на Силия да се опита да я предпази, но всички на масата, освен баба им знаеха, че той има пълното право да се отправи към публичен дом. Каква глупачка бе да се надява той да държи истински на нея! Оливър държеше на едно-единствено нещо — да се забавлява. Щом тя не му го осигурява, той щеше да се насочи другаде.
	— Ако знаех, че отива в клуба — продължи Фреди, — щях да го помоля да ме вземе. Обеща да ме запознае с приятелите си.
	— Ще стане друг път, Фреди — обади се Мария, като се молеше да звучи непринудено. Решила да прикрие от присъстващите наранените си чувства, тя добави: — Относно бала утре вечер у лорд Фоксмур…
	— Само Фоксмур — побърза да се намеси Гейб. Сестра му го сръга с лакътя. — Какво? Нали не искаш да се изложи на бала?
	Мария поруменя от унижение.
	— Не наричаме херцозите „лорд“, госпожице Бътърфийлд.
	За ужас на Мария уточнението дойде от бабата на Оливър.
	— Обръщаме се с „ваша светлост“, казваме „негова светлост“ или само Фоксмур, или херцога. Не го наричаме „лорд“. То е само за по-дребните благородници.
	— Благодаря. — Мария вирна леко брадичка. — Има ли друго, което трябва да знам, преди да се изложа напълно утре вечер?
	— Ще се справиш чудесно — увери я Минерва с мила усмивка. — Всички ще са толкова съсредоточени върху тегленето на жребий кой ще е любимият им, че въобще няма да обърнат внимание дали ще употребиш на място някоя титла, или не. Нали така, Джарет?
	— На мен определено не би ми направило впечатление — увери той. — Толкова отдавна не съм ходил на бал по случай Свети Валентин, че съвсем забравих за лотарията. Има ли начин да се подсигуря да не изтегля името на някоя префърцунена госпожица, твърдо решила да ме превъзпита? Късметът постоянно ми изневерява на подобни събирания.
	— Значи и вие теглите жребий, а? — попита Мария. — В Америка неженените господа теглят имената на неомъжените госпожици, за да се разбере коя ще е любимата им за годината.
	— И в Англия е почти същото — уточни Силия. — Щом мъж изтегли името на жена, то за него е финалният валс, а после я съпровожда на вечерята. Това е всичко.
	— Звучи ми цивилизовано — намеси се Фреди. — Поне няма жени, които да обикалят със затворени очи, докато се блъскат една в друга.
	— Фреди — намеси се Мария тихо, — англичаните едва ли правят подобни глупости като нас в деня на Свети Валентин. Това най-вероятно е само американски обичай.
	— Всъщност не — обади се Минерва. — Мнозина тук продължават да вярват в това поверие. Едва ли е истина, разбира се. Едно момиче няма да е обвързано с мъж за цяла вечност, само защото първа го е зърнала при настъпването на Свети Валентин, но наистина някои хора са убедени, че е така.
	Джарет кимна.
	— Утре определено ще попаднеш на две-три прислужнички, затиснали си очите с ръце от страх да не видят погрешния мъж, преди да попаднат на своя възлюбен. — Посочи Гейб. — Този шегаджия обикновено ги кара да вдигнат нещо от пода, само и само да види дали ще успеят да го сторят със затворени очи. Голям дявол е.
	— Така им се пада, след като се подчиняват на подобно безсмислено суеверие — изсумтя госпожа Плъмтри. — Никога не съм позволявала на моите прислужници да го правят.
	— Според мен е романтично — обади се Силия замечтано. — Оставяш Съдбата да избере партньора ти. Звездите са се подредили и изведнъж заставаш пред мъжа от сънищата си.
	— Или от кошмарите ти — обади се Мария, мислейки как съдбата я хвърли във властта на Оливър преди седмица. — Съдбата понякога е доста капризна, ако ме питате. Аз не бих й доверила бъдещето си.
	Минерва я погледна над ръба на чашата си с вино.
	— Доста мъдро решение.
	Това отприщи разгорещен спор сред братята и сестрите Шарп относно любовта и женитбата и колко е трудно да си намериш партньор в обществото. От прикритите погледи, които хвърляха към баба си обаче. Мария се досети, че се препират най-вече заради госпожа Плъмтри. Запита се дали възрастната жена въобще го забелязва. Тази вечер изглеждаше разсеяна, вероятно поради същата причина като Мария.
	Оливър и проклетите му „забавления“.
	Щом се нахраниха и благоприличието позволи да се оттегли, тя се извини и се отправи нагоре. Бързаше да избяга от тях и да остане насаме е мислите си. Преди да стигне до стаята си обаче Фреди я настигна.
	— Какво има?
	Изглеждаше разстроен — необичайно състояние за него, след като се е нахранил добре.
	— Разстроена си заради онова, което неволно изтърсих за лорд Стоунвил — че е отишъл в публичен дом.
	— Защо би ме разстроило? Има право да ходи където поиска.
	— Сгреших — възрази той. — Маркизът е отишъл да играе комар. Лорд Джарет го потвърди.
	Тя вирна вежди.
	— Лорд Джарет ще каже всичко, за да прикрие незначителните прегрешения на брат си пред баба им. Няма нужда обаче да ги крие от мен. Знам недостатъците на маркиза.
	Понечи да си тръгне, но Фреди постави ръка на рамото й.
	— Съжалявам, Мопси. Не исках да нараня чувствата ти.
	— Не си. Добре съм, наистина. — Гърлото й се сви. — Ти и аз сме наясно, че за лорд Стоунвил съм само средство, за да постигне целта си.
	— Не е вярно — възрази Фреди искрено. — Забелязах как те гледа. Аз гледам така последното парче бекон в платото за сервиране. Той определено те харесва.
	— Това е абсурдно.
	— И ти го харесваш.
	Тя въздъхна.
	— Харесвам Натан.
	— Но ако господин Пинтър не намери Натан…
	— Тогава ще се върнем вкъщи и ще се надяваме скоро след това Натан да се прибере.
	— Можеш да се омъжиш за лорд Стоунвил — подметна Фреди.
	Напуши я истеричен смях. Не, беше изключено, дори Оливър да го иска. Но нямаше защо да го споделя с братовчед си.
	— Според мен от мъж, който при всяка възможност хуква към публичен дом, не става добър съпруг.
	— Така е… — Раменете на Фреди увиснаха.
	— Защо не се присъединиш към джентълмените и портото им? Наистина съм добре, повярвай.
	С облекчено изражение той кимна и се запъти бързо надолу.
	Тя го проследи със свито сърце. _И ти го харесваш._ Отговаряше на истината. Но не биваше да отива по-далеч. Не е глупачка и няма да загуби ума си по мъж, който в един миг я целува пламенно и страстно, а в следващия отпрашва към публичен дом.
	Колкото и да се късаше сърцето й заради онова, което той бе преживял.


>	Глава 16

	Оливър седеше на обичайното си кресло и пиеше бренди, а пред него се въртяха няколко леки жени от контингента на Поли. Той обаче не изпитваше… нищо.
	Единственото му усещане бе дълбоко отвращение от самия себе си.
	Откога момичетата на Поли изглеждаха така… жалки? Мадам положи всички усилия да го удовлетвори; включи в „парада“ най-предпочитаните дами, за да събуди интереса му. Но нашепваните от тях думи, разголените им тела и еротичните движения не го възбуждаха. За пръв път видя фалша в усмивките им, отегчението, което се стараеха да прикрият.
	И най-лошото: постоянно ги сравняваше с Мария. Тя никога не се усмихваше фалшиво. Да, рядко го даряваше с усмивка, но душата му тържествуваше, успееше ли да я развесели, защото поведението й бе неподправено. Беше естествена и непринудена.
	Защо да се радва на усмивката на някоя проститутка, когато тя се интересува само от съдържанието на кесията му? Не, никоя нямаше да се озове в леглото му, ако не получи пари, но той се залъгваше, че би го направила, за да му донесе забравата, за която копнее. Потопен в собствената си злощастна съдба, той не се интересуваше от тяхната.
	А сега виждаше единствено това. Пред очите му се бяха преобразили от компаньонки в обикновени жени, застигнати от тежката участ да оцеляват само като задоволяват потребностите на мъжете; неговите потребности.
	_За да си морален и дисциплиниран, се изисква усилена работа. За да си зъл, не е необходимо да полагаш никакви усилия. Просто удовлетворяваш всяко свое желание или импулс, независимо колко ще нараниш някого, или колко е неморално._
	Допи брендито в отчаян опит огнената течност да заличи думите на Мария от съзнанието му. Та какво знаеше тя? И защо въобще го е грижа какво мисли тя? Не бе нейна работа как той избира да забрави тревогите си. Плащаше за удоволствието си, по дяволите.
	Докато имението му потъваше в разруха; докато арендаторите му се трудеха от зори до здрач; докато прислугата разчиташе на него за прехраната си, а братята и сестрите му очакваха именно той да ги спаси.
	Побиха го студени тръпки и дори брендито не го сгря.
	— Милорд — Поли седна до него с похотлива усмивка, — вероятно някоя по-свежа и невинна ще ви изкуши повече.
	Не за пръв път му предлагаше девственица. Той винаги й отказваше любезно, но твърдо; жал му беше за провинциалните момичета, тръгнали да опознаят света и озовали се легнали по гръб заради хитри и лукави жени като Поли.
	Този път самата идея му се стори противна. Постоянно си представяше Мария, попаднала в подобна ситуация, макар и не по своя вина. Понякога границата между почтена жена и паднала жена е доста тънка. Та ако някой се възползва, дори сестрите му биха…
	— Не — отсече той дрезгаво и се изправи. — За бога — не!
	Със залитащи стъпки излезе от бордея и повърна на улицата. От брендито е, обясни си го той. Проклетото евтино бренди, примесено с мрачното му настроение, му пречеше да намери удовлетворение в обичайните си занимания.
	По дяволите, ще намери удовлетворение, дори това да го убие!
	Стигна до операта точно когато представлението завърши. Отиде зад кулисите, където половин дузина танцьорки забавляваха почитатели в гримьорните си. Бяха забавни момичета, винаги готови да се потопят в нощния живот. Точно такава му трябваше сега.
	Но само след десет минути флиртуване се отегчи. Постоянно си мислеше, че биха се задоволили с всеки мъж. Ако сега умре пред тях, ще го почетат с едно питие и ще са забравили за него до седмица.
	Изведнъж осъзна, че това му е недостатъчно.
	Почувства се потресен. Изруга мрачно и излезе; отби се в една кръчма, после отиде в клуба и накрая се озова на събиране, където някой от клуба го завлече. И там имаше жени, но той единствено пиеше.
	Нямаше полза. Мария го бе заразила по някакъв начин със своята моралност. Трябваше да я прогони от ума си.
	Ако въобще бе възможно. Именно това се въртеше в главата му, докато нареждаше да докарат каретата му, за да се прибере у дома.
	У дома ли?! Халстед Хол не беше негов дом! Дотам се стига, когато позволяваш на сладка хубава девственица да ти замае главата. Започваш да мислиш за бъдещето; готов си да поемеш отговорности; подхранваш надеждата невъзможното да се случи; минава ти през ума, че всъщност би могъл да…
	Неволно простена и се облегна на възглавниците. Начинът, по който тя го бе обсебила, щеше да го подлуди.
	На път за вкъщи мислеше само за Мария; за нея и за грейналите й очи, докато го уверява, че не е обречен; за начина, по който невинните й целувки го караха да се чувства!
	По дяволите, не желае да чувства? В продължение на толкова години оцеля, без да чувства. Сега изплуваха всичките скрити в него емоции, независимо от волята му.
	Щом стигна Халстед Хол, се отправи към стълбището, което отвеждаше до етажа с нейната спалня. Там започна да изпитва леко колебание, но и неистово желание да я види. Смееше ли да го направи въпреки късния час?
	Дилемата отлетя от само себе си, защото отгоре долетяха гласове. Братята му бяха там. Какво, по дяволите, ставаше?
	Все още полупиян се качи и ги завари седнали в коридора пред вратата на Мария. Гейб държеше букетче виолетки в ръце, а Джарет — сгънат на руло лист хартия.
	— Какво правите вие двамата тук посред нощ? — изръмжа той.
	— Почти се зазорява — отбеляза хладно Гейб. — Но едва ли си забелязал в пияното си състояние.
	Оливър свъси вежди и пристъпи към тях.
	— Доста по-рано е, отколкото обикновено ставате.
	Гейб погледна към Джарет.
	— Явно старчето не помни какъв ден е днес.
	— Май си прав — съгласи се Джарет с осъдителна нотка в гласа.
	Оливър ги изгледа изпепеляващо в опит да проумее за какво говорят. Сети се и простена. Денят на Свети Валентин.
	— Това не обяснява защо се навъртате пред вратата на Мария!
	Джарет се изправи и го изгледа укорително.
	— Теб какво те интересува? Хукна към града да търсиш развлечения. Стори ми се като слизане от сцената.
	— И вие двамата възнамерявате да се възползвате, така ли? — тросна се той.
	— Защо не? — намеси се и Гейб. — Планът ти да осуетиш намеренията на баба не проработи и явно ще се наложи да се оженим за някого, затова решихме да си пробваме късмета с госпожица Бътърфийлд. Тя е наследница и много мило момиче, ако ти е убягнало. Щом си такъв глупак да я зарежеш заради някакви си леки жени и оперетни танцьорки, ние с радост ще заемем мястото ти.
	Идеята братята му да се пробват да спечелят сърцето на Мария възпламени кръвта му.
	— Първо — не съм я зарязал заради никого. Второ — въобще не слизам от сцената. И определено няма да допусна златотърсачи като вас да се навъртат около нея.
	Шум от стъпки откъм слугинското стълбище ги накара да се обърнат натам. Заслонила очи с ръка, Бети бавно се приближаваше.
	Именно тогава всичко му се изясни. Братята му бяха тук заради глупавото поверие, че девойка ще даде сърцето си на първия мъж, когото види в деня на Свети Валентин.
	— Добро утро, господа — поздрави Бети, избягвайки да ги погледне.
	По лицето на Гейб се появи дяволита усмивка.
	— Бети, дръж! — извика той и хвърли виолетка към нея.
	Тя дори не трепна и не помръдна и пръст, когато цветето отскочи от тялото й и падна на пода.
	— Моля да ме извините, господа — подхвана тя суховато, — но господарката звънна, за да ме повика.
	Шмугна се в стаята на Мария и хлопна вратата след себе си.
	— Не постъпи честно — обърна се Джарет към Гейб. — Отлично знаеш, че Бети и Джон се харесват.
	— Не съм виновен, че Джон не се появи сутринта, та тя да види първо него — сви рамене Гейб.
	— Нямаше начин — обади се Оливър троснато. — Джон беше с мен.
	Братята му отново впиха очи в него.
	— Естествено — отбеляза Джарет хладно. — Придружил те е до бордея. Знаем. И _тя_ също — посочи той с глава вратата на Мария.
	Леден гняв, насочен предимно към собствената му особа, обзе Оливър. Чула е, естествено, че е прекарал нощта в града. Как няма да разбере? Прислугата бе склонна да говори, а той бе глупак да го забрави за пореден път. Но толкова отчаяно искаше да побегне…
	Сега тя щеше да го презира още по-дълбоко.
	Изправи рамене. Ще се наложи да го преглътне, но за нищо на света няма да позволи братята му да я отнемат. Неволно простена за пореден път. Ето, отново ревнува! Какво става с него? Бе направо болен. Имаше само един начин да се излекува: трябва да я люби!
	Да, това беше отговорът. Веднъж освободи ли се в нея, този неистов копнеж ще изчезне и той отново ще е онова, което е. Ще се върне към стария начин на живот и няма да се интересува от последствията. Да, точно това ще направи.
	Писна му от намесата им през последната седмица. Допусна да си играят с него и да я отвеждат, когато поискат, но край на това. Тя е негова. Остава само да убеди и нея в същото. И ако това означава да се подчини на някакво глупаво поверие, така да бъде.
	— Слушайте, вие двамата. Досега се забавлявахте за моя сметка, но сега вече край.
	Джарет се подсмихна и се обърна към Гейб:
	— Нямам представа за какво говори. А ти?
	— Никаква — отвърна брат му.
	— Тогава позволете да ви покажа.
	Оливър грабна виолетките от ръцете на Гейб, застана пред вратата на Мария и потропа силно, преди братята му да осъзнаят какво прави. След секунда вратата се отвори и Мария премигна насреща му.
	— Оливър! Какво правиш тук?
	Той не бе в състояние да продума. Тя стоеше насреща му с бяло памучно наметало над ленената нощница, закопчана до врата. Приличаше на монахиня, но дори и така го възбуди далеч повече, отколкото момичетата на Поли успяха. Той искаше единствено да я върне обратно в стаята и да я люби до забрава. Вместо това й подаде виолетките.
	— За теб са. По случай Свети Валентин.
	Сините й очи станаха ледени.
	— Занеси ги на приятелките си в бордея. Не ги искам!
	— Моля те, Мария — обади се с дрезгав глас той, — нека ти обясня…
	— Не ми дължиш обяснение. — Хвърли поглед към Бети, застанала с гръб към тях, но очевидно слушаше внимателно, и промърмори: — Аз съм само твоя мнима годеница. Затова ме извини, но…
	— Няма!
	Ако не бе зърнал проблясването на сълзи в очите й, вероятно щеше да се откаже, но сега твърдо възнамеряваше да не се подчини.
	Беше я наранил. Уж се закле никога да не наранява жена и именно поради тази причина не задълбочаваше връзките си. Ако те се привързваха, той бързаше да се оттегли.
	А сега бе наранил жената, на която най-малко искаше да го причини. Не му допадаше как го кара да се чувства това. В момента бе готов да даде всичко, да направи всичко, за да заличи нараненото изражение върху лицето й.
	— Аз съм първият мъж, когото виждаш днес — обърна й внимание той. — Това ме прави официално твой любим.
	Тя се изсмя дрезгаво.
	— Заради някакво глупаво поверие?
	— Не. Защото искам да бъда. Като и ти го искаш — добави той тихо.
	Изпепеляващият й поглед бе в състояние да разцепи камък.
	— Да приема за любим пиян мъж, току-що напуснал леглото на проститутка? Не, дори и да си последният мъж на света.
	Затръшна вратата в лицето му.
	Братята му се изсмяха, но той не им обърна внимание. Не можеше да я вини, задето му е сърдита.
	Но това не променяше нищо. Проклет да е, ако допусне да я изгуби сега. По един или друг начин щеше да направи Мария Бътърфийлд своя. По един или друг начин тя щеше да дели постелята му.


>	Глава 17

	През по-голямата част от деня на Свети Валентин Мария успяваше да избягва Оливър. Не се оказа трудно; повече от половината от времето той спа след бурната си нощ. Не че това я засягаше. Беше си научила урока от него. Наистина беше така. Дори красивият букет от ириси, който й изпрати в стаята следобед, не промени положението.
	Сега, докато се обличаше за бала, изпитваше завидна гордост от себе си, защото успя да мисли за него само пет-шест пъти. _На всеки час_, уточни съвестта й.
	— Ето, това е последното — обяви Бети и затъкна щраусовото перо в сложната прическа на Мария.
	Според Силия това бе най-новата мода тази година.
	— Изглеждате прекрасно, госпожице — отбеляза тя.
	— Ако е така, дължи се изцяло на усилията ти, Бети.
	Момичето наклони глава, за да не се види колко силно се изчерви.
	— Благодаря, госпожице — промълви тя.
	Смайващо бе колко различна стана камериерката, след като Мария послуша съвета на Оливър и остави Бети да се суети около нея, да подрежда стаята и да прави куп незначителни неща, които Мария с радост щеше да свърши сама. Но той се оказа прав. Бети буквално сияеше от гордост. На Мария й се щеше от по-рано да се бе отнасяла с прислугата така, но откъде да подозира, че тези луди англичани ще я обслужват с такава радост? Демократично настроеният й американски ум не бе в състояние да го проумее.
	Бети плъзна възхитен поглед по сатенената бална рокля на Мария с цвят на слонова кост и отбеляза:
	— Негова светлост ще си глътне езика, когато ви види тази вечер.
	— И дано се задави — промърмори Мария.
	С лукаво изражение Бети намести бяло тюлено наметало върху раменете на Мария и го прикрепи със златна брошка над деколтето.
	— Джон каза, че господарят не е докоснал нито едно момиче в бордея снощи. Отказал всички, които собственичката му показала.
	— Не знам защо се съмнявам.
	Бети продължи да оневинява господаря си.
	— След това лорд Стоунвил отишъл в операта, но си тръгнал без нито една танцьорка оттам. Джон призна, че досега такова нещо не се е случвало.
	Мария забели очи, макар част от нея отчаяно да искаше да приеме чутото за истина; една малка, глупава част от нея, която въобще не би трябвало да слуша.
	Бети лъсна брошката с маншета на ръкава.
	— Според Джон негова светлост се напил до забрава и се прибрал вкъщи, без да е целунал нито една жена. Джон твърди…
	— Джон си измисля истории, за да оправдае действията на господаря си.
	— О, не, госпожице! Джон никога не лъже. А и господарят никога не се е прибирал толкова рано преди… И винаги се е връщал с… Говоря за къщата в Актън… Там идваше с една или две жени… Досещате се за какво…
	— Да му помогнат да се задави с езика си? — сопна се Мария.
	Бети се засмя.
	— Би било страшна гледка, нали? Две жени да се опитват да наврат езика му в гърлото.
	— Добре бих им платила, за да го направят. — Мария въздъхна и тръгна към вратата. — Въздържал се е да доведе леки жени, заради присъствието на баба си и на сестрите си. В Актън е разполагал с ергенска квартира. Тук е различно.
	— Май сте права.
	— Но благодаря за опита да ме разведриш — добави Мария нежно. — Много добре се държиш с мен и го оценявам.
	Камериерката я погледна сияеща. Наистина много малко трябваше, за да ощастливи Бети.
	Тръгна надолу и с облекчение видя другите, вече събрани в големия салон. Няма да се наложи да остане насаме с Оливър. След като прислужниците му измисляха всевъзможни извинения, тя си представяше какво би изтъкнал той, за да се оневини. Но защо пък да го прави? Тя не може да има претенции към него.
	Можеше да вини само себе си, задето се чувства по този начин.
	Особено след като той я гледаше така възторжено, докато тя слизаше по стълбището. Очите му направо я изгаряха. Господ да й е на помощ — та той изглеждаше великолепно. Извънредно привлекателен, както винаги. Смесицата от порочност и изтънченост у него бяха в състояние да омаят всяка жена и тя да се окаже готова на всичко, за да го притежава.
	Над черния си вечерен тоалет беше сложил тъмносиня вълнена пелерина. Тя подчертаваше тъмния цвят на лъскавите му коси. Бели ръкавици обгръщаха дългите пръсти на ръцете; същите онези пръсти, които така нежно я бяха погалили по бузата. Боже, нима това бе едва вчера? И само как деликатно бе отметнал кичур от косата й…
	Свъси вежди заради обзелите я спомени. Нищо чудно, че жените го преследват навсякъде. Как да му устоят? А ако ги гледа така, както я гледа сега — с жаден копнеж, който дори не си даваше труда да прикрие пред баба си, — то те нямаха никакъв шанс. От погледа му дъхът й секна.
	Дяволите да го вземат! Няма да се поддаде. Не и след снощи.
	Усмихнат, той се приближи към нея.
	— Всяка рокля, която ти стои толкова великолепно, заслужава бижута, за да подсили ефекта й. — При тези думи извади кадифена кутийка.
	Отвори я. Вътре лежеше прекрасна перлена огърлица с диамантена висулка.
	— Съвсем подходяща е за роклята — продължи той и й поднесе кутийката. — Принадлежеше на майка ми.
	Мария едва успя да си поеме дъх. Погледна към братята и сестрите му. Те изглеждаха шокирани, а баба им — направо не на себе си.
	— Не е редно… — подхвана тя.
	— Ти си моя годеница. Редно е да ти направя подарък.
	Подарък ли? Боже. Тя бе решила, че просто й я предоставя за тази вечер.
	— Прекалено скъпа е.
	_И го правиш, само и само да забравя за снощи._
	— Не смяташ ли, че щях да съм я продал досега, ако струваше толкова много?
	Вероятно имаше право. Но по-важна бе огромната сантиментална стойност, която притежаваше.
	— По-редно е да я получи Минерва или Силия.
	— О, за мен е прекалено тежка — възрази Силия, възстановила се светкавично от изненадата как брат й предлага огърлицата на майка им на непозната. — Ще приличам на кокошка с котва на шията.
	— А аз не обичам перли — добави Минерва.
	Мария срещна погледа на Минерва.
	— Нали си даваш сметка, че се опитва да получи прошка за своите… прегрешения?
	Оливър се напрегна, а Минерва я погледна лукаво.
	— Още по-убедителна причина да я приемеш. Той трябва да си плати. Това обаче не означава ти да му простиш.
	— Не е ли по-добре да не се месиш, Минерва? — обади се госпожа Плъмтри с леден тон. Всички извърнаха очи към нея и тя добави: — В крайна сметка това са перлите на _моята_ дъщеря. Ако някой ще определи кой да ги получи, това съм аз. Здравият разум на госпожица Бътърфийлд й го подсказа правилно.
	Присъстващите изпаднаха в неловко мълчание. Мария усети как пламва от унижение. Строгият поглед, който госпожа Плъмтри хвърли на внука си, подсказа до каква степен не одобрява такъв ценен семеен предмет да бъде подарен на човек извън фамилията.
	През последната седмица на Мария на няколко пъти й се стори, че госпожа Плъмтри я гледа с известна нежност, но явно се бе подвела.
	— Бижуто е _мое_, бабо — тросна се Оливър, извади огърлицата, застана зад Мария и й я сложи. — Ще го връча на когото аз реша.
	— Моля те, Оливър — промълви Мария. — Не желая да създавам неприятности.
	— Не създаваш никакви неприятности — увери я той.
	Застана до нея и й предложи ръката си, но не преди да изгледа баба си навъсено.
	Мария погледна крадешком госпожа Плъмтри. Възрастната дама изглеждаше ужасена от постъпката на внука си. Добре де, какво значение има какво мисли тази жена? В крайна сметка Оливър не смята да се ожени за Мария. Ако госпожа Плъмтри я презира, Оливър има по-голям шанс стратегията му да спечели и Мария най-после ще приключи с този фарс. Но _имаше_ значение. Всъщност Мария бе започнала да харесва госпожа Плъмтри.
	Две карети се строиха пред къщата. Фреди заяви желание да се качи в първата с Джарет и Гейб, които вече гледаше като свои идоли. Силия обяви, че и тя ще пътува с тях. Младата жена очевидно винаги се чувстваше по-удобно в компанията на мъже, отколкото на жени.
	Докато Фреди се настаняваше в каретата, Мария не се въздържа да даде последен съвет.
	— Не забравяй на бала да следваш поведението на господата. Вероятно тук правят нещата по-различно, отколкото ние в Америка.
	Фреди вирна брадичка с характерната за младостта напереност.
	— Не съм дете, Мопси. Знам как да се държа.
	Каретата пое.
	— Фреди ще се справи чудесно — увери я Оливър с кадифен тон. — Ще се погрижа лично.
	Оливър помогна на баба си да се качи, а Минерва се засмя.
	Брат й я изгледа с вирнати вежди.
	— Какво забавно намираш, Минерва?
	— Като знам в какви каши се забърквахте редовно ти, Фоксмур и останалите, когато бяхте на възрастта на господин Дънс, как да не ми е забавно?
	За пръв път някой от фамилията споменаваше за младостта на Оливър. Мария се опита да заглуши любопитството си, но не успя.
	— Представям си какви бели е правил Оливър на младини — обади се тя.
	Оливър, помогнал вече на Мария и Минерва да се качат, също се настани вътре и невъзмутимо отбеляза:
	— Не бяхме толкова лоши.
	— Не го слушай — възкликна Минерва с блеснали очи. — Една вечер той и приятелите му отидоха на бал, облечени с ливреите на прислугата. Там се захванали да пият, да флиртуват и да намигат на по-възрастните дами, които доста обилно се изчервявали. В добавка през цялото време не спирали да критикуват на висок глас събирането. По едно време домакинята разгадала номера им и пратила няколко яки млади мъже да ги изхвърлят. На излизане те задигнали от градината й малка каменна статуя на Купидон и й пратили писмо, за да искат откуп.
	— Откъде, по дяволите, знаеш това? — смая се Оливър. — Та ти беше на колко? На единайсет ли?
	— На дванайсет — уточни Минерва. — Слугите на баба само за това говореха. Разчу се из цялото висше общество, доколкото помня. Какъв беше откупът? По целувка за всеки от вас от дъщерята на домакинята?
	Лека усмивка се появи по устните на Оливър.
	— Тя така и не ни го плати.
	— Боже! — възкликна Мария.
	— Като се замисля — заразсъждава Оливър на глас, — статуята на Купидон най-вероятно още е някъде из къщата на Киркуд. Ще го питам.
	— Бил си същият беладжия като Фреди и братовчедите ми — засмя се Мария. — В деня, в който щеше да води шествие из Дартмът, насапунисаха всички прозорци на каретата на кмета. Да знаеш как вилня, когато откри поразията.
	— Той надут глупак ли беше? — попита Оливър.
	— По-скоро развратник. Веднъж се опита насила да целуне леля. При това беше женен!
	— Тогава се надявам, че те не само са насапунисали прозорците му — отбеляза Оливър.
	Коментарът му изненада Мария.
	— Ти, естествено, никога не би целунал омъжена жена — подметна тя.
	— Не и ако сама не е поискала — отвърна той със странен глас. — Но не говорехме за мен, а за подлия кмет на Дартмът. Насапунисването на прозорците послужи ли му за урок?
	— Не, но „подаръкът“, който му оставиха в каретата, си изигра ролята. Взеха го от най-голямата крава в градчето.
	Оливър и Минерва се засмяха. Ала не и госпожа Плъмтри. Седнала до Мария, тя мълчеше, явно скандализирана от целия разговор.
	— Защо момчетата постоянно изпитват потребност да забъркат каша, която после други да оправят? — зачуди се Минерва.
	— Защото са наясно колко това ни дразни — обясни Мария.
	— Нямам представа как Оливър се превърна в такъв нехранимайко — наруши мълчанието си госпожа Плъмтри, с което изненада всички. — На четиринайсет бе образцов джентълмен. Придружаваше баща си при посещенията му на арендаторите, прекарваше часове с управителя и се учеше на счетоводство…
	— Не бях чак _толкова_ образцов, бабо — възрази Оливър. — Имах си недостатъци.
	— Не и значителни, преди родителите ви да…
	— Забрави ли в какви неприятности се набърках в Итън преди това? — прекъсна я Оливър.
	— Ха! Нищо особено. Момчешки лудории, след като се сдружи с онези калпазани. Когато се връщаше вкъщи за ваканциите обаче, се държеше като безупречен син и бъдещ наследник на голямо имение. Залягаше над уроците и все искаше да правиш подобрения. Истински отговорен млад мъж.
	— Нямаш представа какъв бях — процеди той през зъби. — Никога не си била наясно.
	Резките му думи изкънтяха в каретата. Мария усети как седящата до нея госпожа Плъмтри се напрегна. Сърцето й се сви от жал. Независимо от пъклените намерения на старицата как да протече живота на внуците й, бабата на Оливър държеше на тях и ги обичаше посвоему.
	Оливър въздъхна и промълви:
	— Прости ми. Не биваше да го казвам.
	— Определено — обади се Мария. — Та тя говореше ласкави неща по твой адрес.
	Той я погледна свирепо.
	— Напротив. За пореден път изтъкна колко разочаровам близките си.
	— Щом ти е неприятно — парира го Мария, — защо не престанеш да ги разочароваш?
	— Браво, Мария! — обади се Минерва тихо.
	Оливър стисна зъби и се загледа през прозореца; несъмнено мечтаеше да е далеч от тях в момента. Докато той седеше, затворен в себе си, Минерва започна да разказва други истории от детството му.
	Мария неволно остана очарована и дори се засмя на историята как навремето паднал в езерцето пред Халстед Хол, докато се опитвал да „привлече“ рибите да скочат в лодката, както индусите омайват кобрите да изпълзят от кошниците. Още повече се смя на историята как придумал Гейб да му даде парчето си торта, като убедил брат си, че е отровно и „в името на неговата безопасност е редно първо да го опита Оливър“.
	От историята обаче как някакво момче дръпнал петгодишната Минерва за косата, а Оливър се впуснал да я защити и ударил нападателя, й се доплака. Оливър, готов да защити сестра си, още съществуваше; тя го зърваше от време на време. Но къде бе изчезнал този безгрижен младеж? Братята и сестрите му не приемаха с толкова голяма горчивина трагедията, сполетяла родителите им. На фактът, че той е най-възрастният ли се дължеше? Или нещо друго го тормозеше?
	Погледна през прозореца и се сепна. Бяха пристигнали в града, а тя, увлечена от историите на Минерва, не бе забелязала. На осветена с газови лампи улица се вляха в колоната от други карети. Край тях се издигаха впечатляващо богаташки къщи.
	— Приближаваме дома на Фоксмур — обади се госпожа Плъмтри. — Трябваше да се досетя, че ще има тълпи от гости. — Погледна Оливър изпитателно. — Ти, предполагам, смяташ да скандализираш всички, като обявиш вричането си на госпожица Бътърфийлд тази вечер?
	— Естествено — отвърна Оливър без следа от раздразнение. — Освен ако ти не желаеш да направиш съобщението, бабо? С радост ще ти предоставя възможността. С Мария ще се усмихваме и ще кимаме, докато ти приемаш поздравленията за чудесното сватосване, което си осъществила.
	Боже? Това ако не бе хвърляне на ръкавица!
	Госпожа Плъмтри зяпна. После рязко стисна зъби. Когато заговори отново, гласът й бе напрегнат, макар Мария да бе готова да се закълне, че зърва злоради пламъчета в очите на възрастната жена.
	— Май ще е най-добре. Ти едва ли ще се справиш подобаващо.
	— Направи го? — предизвика я Оливър.
	По лицето му се изписа задоволство.
	В каретата се възцари тягостно мълчание. Явно и госпожа Плъмтри, и Оливър очакваха другият да се предаде.
	Не след дълго каретата спря пред къщата. Оливър слезе пръв, за да помогне на дамите.
	Хвана Мария под ръка и я поведе към входа. Именно тогава тя му прошепна:
	— Играеш си с огъня. Баба ти може и да го направи.
	— Изключено — отвърна й той шепнешком. — Не я познаваш. За нищо на света няма да направи съобщението. Ще видиш.
	Мария хвърли поглед назад към госпожа Плъмтри. Сърцето й замря. Върху устните на възрастната жена имаше тайнствена усмивка, която тя веднага заличи, щом забеляза извърнатата глава на Мария. Опа! Това вещаеше лош развой за плановете на Оливър.
	— Оливър… — подхвана тя.
	— Слава богу, пристигнахте! — възкликна Силия. Стоеше на най-горното стъпало на стълбището с напрегнато изражение. — Трябва да спасиш Гейб, преди да извърши някоя глупост. Четуин е тук и двамата са на път да се сбият заради надбягването. В салона за карти са.
	— За бога, не очаквах Фоксмур да покани онзи идиот — въздъхна той и се отправи навътре в къщата.
	Ухилени, Минерва и Силия въведоха Мария в салона. Не спираха да я подканват:
	— Побързай, преди да се е върнал.
	На входа на салона ги посрещнаха лорд Габриел и лорд Джарет, заобиколени от няколко млади мъже.
	— Лорд Габриел — изненада се Мария. — Брат ти…
	— Да, знам. Докато го няма…
	Заедно с Джарет я запознаха с господата. Когато Оливър се върна, тя бе обещала танци на всеки един от приятелите на братята му.
	При вида на Гейб, невредим сред групата, Оливър се навъси. Погледна сестра си с въпросително вирнати вежди.
	— Да ме пратиш да търся Четуин представата ти за шега ли е?
	— Очевидно съм се объркала — отвърна Силия непринудено. — Докато те нямаше, запознахме Мария с този-онзи.
	— Благодаря, че сте се постарали да се почувства добре приета — заяви Оливър, макар да изгледа струпалите се мъже навъсено. Подаде ръка на Мария. — Ела, скъпа. Ще те запозная с домакините ни, а после ще танцуваме.
	— Съжалявам, старче — обади се Гейб и застана между тях, — но тя вече ми обеща първия танц.
	Оливър я погледна с укор.
	— Не си го направила, нали?
	Тя изпита вина, но бързо се отърси от нея. Защо тя да се чувства виновна? Той прекара предишната вечер в бордей; той се увлече дотолкова да спори с баба си, че дори не си даде труда да я покани на танц. Самонадеяно предполагаше, че ще танцува с него, защото е „платил“ за услугите й. Е, нямаше да стане.
	Посрещна изпитателния му поглед и вирна брадичка.
	— Ти не спомена нищо. Нямах представа, че искаш първия танц.
	Той свъси мрачно вежди.
	— Тогава ще се задоволя с втория.
	— Той е мой — осведоми го Джарет. — Всъщност госпожица Бътърфийлд е ангажирана за всички танци. Нали така, господа?
	— Дяволите да ме вземат, ако го допусна! — тросна се Оливър.
	Госпожа Плъмтри го удари по ръката с ветрилото си.
	— Оливър, внимавай как приказваш пред млади дами!
	— Не ме интересува. Тя е _моя_ го… — Спря се навреме. — Мария дойде с мен. Заслужавам поне един танц.
	— Тогава да я беше поканил преди другите — отбеляза Силия с дяволита усмивка.
	Гейб подаде ръка на Мария.
	— Ела, госпожице Бътърфийлд. — След това повтори думите на брат си. — Ще те запозная с домакините ни. — Хвана я под ръка и ухилен се обърна към Оливър. — Надявай се да изтеглиш името й в лотарията за валса преди вечеря, старче. Това ще бъде последният ти шанс да танцуваш с нея тази вечер.


>	Глава 18

	— Ще го убия — закани се Оливър тихо, докато наблюдаваше как брат му се отдалечава с Мария.
	Джарет и другите млади мъже поеха към балната зала, следвани по петите от Силия и Минерва, а той остана до баба си.
	— Тя е американка — отбеляза хладно госпожа Плъмтри. — Знаят как да се държат единствено, ако се намират в някоя колониална ферма. Не си дава сметка, че е редно да танцува с теб, но пък и трябва да отбележа: ти доста се позабави да я поканиш.
	— Тя ми е годеница — изгледа той свирепо баба си.
	— Но ти определено не се отнасяш с нея като към такава. Имам предвид къде беше снощи…
	Страните му пламнаха.
	— По дяволите, бабо…
	Тя отново го перна с ветрилото.
	— Откъде се взеха тези отвратителни маниери?
	— Ще престанеш ли! — Той грабна ветрилото. — Кълна се: понякога ти и Мария сте в състояние да докарате човек до лудост.
	Тя само изсумтя и си взе обратно ветрилото.
	— Добре би било да се отпуснеш малко — посъветва го тя. — Ще се отрази добре на душата ти.
	Той се изсмя насмешливо.
	— И двете с Мария си ви бива. И тя се е замислила за спасението на душата ми. Как да й обясня, че каузата е загубена?
	— Нима? — попита баба му тихо.
	_Има още надежда за него_, чу той Мария да говори за неговия прототип Роктон. _Винаги има надежда._
	Звучеше досущ като нещо, което баба му би казала, затова й хвърли изучаващ поглед. Нима бе поомекнала по отношение на Мария?
	Баба му се намръщи.
	— Не мога да повярвам, че даде на момичето перлите на Прюданс!
	Успокои се. Баба му никога нямаше да приеме Мария като подходяща за негова съпруга.
	— Мога да правя с тях каквото поискам.
	Истината бе друга: първоначално възнамеряваше да й ги даде само като аксесоар за вечерта. Но когато я видя във вечерния тоалет и усети смущението й от неодобрението на баба му, нещо в него се преобърна.
	Как по-добре да увери баба си в намерението си да се ожени за Мария? Само поради тази причина даде перлите на Мария.
	— Да отидем да намерим Фоксмур предложи Оливър. — Искам да говоря нещо с него. А ти трябва да се разбереш със съпругата му кога да обявиш годежа ни.
	Не е нужно да довеждаш фарса докрай. Още сега имаш възможност да го прекратиш.
	— А ти да се откажеш от ултиматума си.
	— Никога — отсече тя.
	— Ти избираш — изгледа я той непреклонно. — Но ако ти не съобщиш новината, аз ще го направя.
	Да я накара да проумее, че няма да се откаже бе единственият начин да я принуди тя да се предаде. Нещата щяха да стигнат дотам, както не се съмняваше. Защото ако годежът бъде официално обявен пред всички, баба му нямаше да се отметне, за да не пострада честта на фамилията, но пък никога нямаше да приеме американка-католичка да влезе в семейството.
	Фоксмур приемаше гостите на входа на балната зала заедно с херцогинята, но охотно се откъсна от това задължение и се присъедини към Оливър. Междувременно баба му се заприказва със съпругата му. Оливър не вярваше тя да обсъжда подходящия момент за огласяване на годежа му; просто се преструваше, че това е предметът на разговора й.
	— Как така дойде? — смаяно го попита Фоксмур. — Миналата година, доколкото помня, се закле, че би дошъл на бал по случай Свети Валентин само ако те напъхат в клетка! Погледна зад рамото на Оливър и добави: — Наоколо не виждам такава.
	— Подигравай се колкото искаш, само ми направи услуга. Помогни ми при тегленето на лотарията.
	Фоксмур присви очи.
	— Ако си въобразяваш, че ще те оставя да погодиш номер на братята си по време на любимото светско събиране на съпругата ми…
	— Не става въпрос за никакъв номер! Искам да нагласиш нещата така, че определена дама да танцува валса преди вечеря с мен.
	Приятелят му постави театрално ръка върху гърдите си и възкликна:
	— Хм, искаш да танцуваш с определена дама? — Изгледа го изпитателно. — Нали си наясно, че в лотарията са имената само на млади, необвързани и почтени жени?
	Оливър стисна зъби и процеди:
	— Напълно го съзнавам.
	— И си готов да танцуваш с една от тях? — засмя се невъздържано Фоксмур.
	— За бога, в състояние ли си да го уредиш?
	— Естествено — отвърна приятелят му развеселен. — С която поискаш. Междувременно ще сваля луната от небето и ще я поставя в чинията ти, а звезди ще осветяват пътя ти към трапезарията.
	— По дяволите, моля те сериозно. Много е важно.
	— Тогава защо просто не я поканиш?
	— Щях, но братята ми изиграха номер. — Прокара пръсти през косата си. — Докато стигна до нея, бяха навили приятелите си да я ангажират за всички предстоящи танци.
	— Боже, говориш за красивото дребно момиче, което Гейб представи на мен и на Луиза, нали? Госпожица… Бътър… нещо. Онази, която ви гостува в Халстед Хол.
	— Да, точно тя.
	Фоксмур свъси вежди.
	— Знам защо си намислил да танцуваш с нея. Наумил си да я прелъстиш! Точно твой тип е, и възнамеряваш да използваш бала на съпругата ми…
	— Стига. Фоксмур! Поне веднъж в живота си няма ли да постъпиш както те моля, а не да ме съдиш? Съвсем същият си като Мария и приказките й за морал, състрадание и спасяването на душата. Една услуга ти искам: танц с тази жена, а ти не си готов да ми помогнеш!
	Приятелят му придоби загадъчно изражение.
	— Значи Мария, така ли?
	— Така се казва.
	— Вече се досетих. Добре. Искаш да наглася лотарията? Става. Когато пусне хартийката с името си в шапката, ще подгъна крайчето. Така ще знаеш кое да изтеглиш. Много е просто.
	Оливър присви очи.
	— Да не си го правил и преди?
	Фоксмур се усмихна леко.
	— Един-два пъти. Влюбените мъже не рискуват избраниците им да са с друг мъж в деня на Свети Валентин.
	— Не съм влюбен! — скастри го Оливър. — Ако си въобразяваш…
	— Не, не — съгласи се херцогът, но не изглеждаше никак убеден.
	За да заличи подозрителното му изражение Оливър се готвеше да му каже, че наистина обмисля съблазняване. Същевременно обаче не желаеше да рискува възможността Мария да е негова партньорка за валса. Това вероятно щеше да е единственият начин да остане насаме с нея, защото братята и сестрите му правеха всичко по силите си да я „бранят“ от него.
	Обърна се и я потърси сред тълпата. Танцуваше с Гейб. В ангелската си рокля тя го караше да се чувства като самия дявол, готов да й се нахвърли.
	Боже, как само копнееше за нея. Искаше да целува сочните й устни, да зарови пръсти в къдриците й. После щеше да свали дантеленото наметало от раменете, да погали гърдите й, да докосне зърната. Представяше си усмивката й, когато вдигне полите й, зарови устни между краката й и се наслади на нектара й…
	Само това искаше: да види усмивката й. Желаеше го дори повече, отколкото да я вкара в леглото си.
	Боже, какво му става? Защо сравнява усмивка с едно хубаво, страстно любене?
	Но пулсът му се ускори само при спомена за усмивката й вчера, в кабинета му. Искаше тя да говори с него, да се шегува, да го провокира… Всичко, но не и да го избягва както сега. Тогава…
	Изведнъж застина като поразен от гръм. Ако тази вечер спечели битката срещу баба си, Мария нямаше основание да остава. Уговорката им щеше да е приключила.
	Побиха го студени тръпки. Не биваше да го допуска. Ще повтори предложението си да я направи своя метреса. Този път ще я убеди. Ще я съблазни, ако се налага. Тя не бива да си тръгва; не още. От самата мисъл му призляваше.
	— Не си ли съгласен? — попита Фоксмур до него.
	Оливър премигна.
	— Разбира се — отвърна той, като се молеше отговорът му да е на място.
	— И няма да подхвърлиш някоя язвителна забележка как бракът съсипва всеки мъж? — продължи да разпитва настойчиво херцогът.
	— Тази вечер не съм в настроение за язвителни коментари.
	— Не си чул и думичка от онова, което ти говорих, нали?
	Оливър направи гримаса. За момент забрави колко проницателен е Фоксмур.
	Херцогът му се усмихна подигравателно.
	— Говорех за Киркуд и колко безпомощен изглежда без лейди Киркуд до себе си тази вечер.
	— Нима страстните им чувства вече се изпариха? — попита Оливър и остана смаян от разочарованието, което изпита при тази мисъл.
	— Ето го онзи Стоунвил, когото познавам! Но нищо подобно. Не си ли чул? Тя е бременна. Първото им дете ще се появи всеки момент.
	Неочаквано гърдите му се стегнаха. Киркуд ще става баща? Не очакваше този ден да настъпи. Сега всички негови приятели щяха да имат деца, само… не и той.
	Свъси вежди. Какво значение имаше. Той не желаеше деца. Не си представяше по-лош баща от себе си.
	Тогава защо образът на Мария, трудна с дете от него, се мярна в главата му? Защо си представяше как седи в лодка със синеоко момченце и му показва най-подходящите места за риболов в езерото в Халстед Хол? Или как чете на тъмнокосо момиченце, което, подобно на Силия навремето, постоянно смуче палеца си?
	По дяволите! Всички приказки на Минерва за детските му приключения отравяха съзнанието му и го караха да мечтае за необременените години, които бе изживял. Приискваше му се да има дете, на което да предаде целия си опит.
	Но това нямаше да стане.
	— Разбрах, че на Киркуд не му се е идвало тази вечер, но съпругата му настояла — продължи Фоксмур. — Искала да узнае последните клюки и той трябва да й ги разкаже. — Херцогът изсумтя. — Киркуд няма понятие как се събират клюки, но жена му явно е заслепена от любов и му се доверява.
	В това се състои проблемът: любовта те заслепява, докато те впримчи. А вече впримчен, започваш да виждаш всичко достатъчно ясно, но вече си потънал в страдания.
	Той бе прекалено умен и няма да се поддаде.
	Но с напредването на вечерта, докато стоеше принуден да наблюдава как Мария танцува с поредица от млади привлекателни мъже, започна да се пита дали всъщност е толкова умен. Дори само да я вижда в ръцете на друг го дразнеше до краен предел.
	Един от идиотите я разсмя на няколко пъти. Друг задържа ръката си на талията й след края на танца. А последният преди тегленето на лотарията прояви нахалството да прошепне нещо в ухото й, от което тя поруменя. На Оливър му идеше да пребие мъжа на място. Всъщност — през живота му никога не му се бе искало да пребие толкова много мъже наведнъж.
	Успя някак си да запази спокойствие, докато джентълмените се събираха за тегленето на лотарията. Видя Мария да пише името си на листче и да го пуска в цилиндъра на Фоксмур, но не успя да види дали приятелят му прегъна крайчето, както беше обещал. Затаи дъх, докато мъжете започнаха да теглят листчета и се успокои, едва когато Фоксмур погледна многозначително едно от листчетата и обърна шапката така, че именно него да изтегли Оливър. След това на висок глас обяви името:
	— Госпожица Мария Бътърфийлд.
	Мария не каза нищо, а изражението й бе непроницаемо.
	Но беше негова за следващия танц, независимо дали й харесва, или не. Щеше да е негова и по време на вечерта. Възнамеряваше да се възползва до краен предел от обстоятелството.

	* * *

	Мария си бе надянала любезна учтива маска на лицето. Макар приятелите на Гейб и Джарет да бяха мили, възпитани мъже, имаше чувството, че всички останали гости шепнат по неин адрес. Приказките осезаемо се засилваха, когато беше с някого от братята Шарп, а присъстваха на бал, организиран от техни приятели! Представяше си как ги одумват при други светски събирания.
	Но може и пък да не ги канеха на други събирания. Стори й се, че Силия и Минерва танцуват само с братята си или с техни приятели. Мария видя Минерва на няколко пъти да стои сама, без партньор за поредния танц. По от изражението й ставаше ясно, че пет пари не дава за носещите се около нея сплетни.
	Между танците Мария дочу отделни подмятания: „Горкото американско момиче…“, „Да, семейство Шарп…“, „Не е за вярване…“. Една особено неприятна дама се канеше да й загатне за скандала около Оливър, но за щастие в момента кавалер на Мария бе един от добрите приятели на Гейб, който бързо накара дамата да млъкне.
	През цялото време Мария бе наясно къде е Оливър и какво прави. Той не танцува с нито една жена, което й се стори любопитно и ласкателно, макар да съзнаваше, че не бива да се поддава на това чувство. Той я наблюдаваше — по-скоро изпиваше с очи — почти през цялото време.
	През останалото време гледаше неодобрително партньорите й. Един от тях дори подхвърли, че лорд Стоунвил изглежда ревнува.
	Забележката му й се стори доста неправдоподобна.
	Но сега, когато идваше към нея, тя изпита огромна радост, че именно той е изтеглил името й. След като прекара цялата вечер с усмивка на лицето, правеше се, че не чува язвителните забележки и се преструваше, че е в Англия, за да търси „брата“ на Фреди — Натан, — копнееше да е с някого, който истински я познава.
	Дори пред братята на Оливър се чувстваше длъжна да се преструва на ангелското създание, което те пък се чувстваха длъжни постоянно да защитават. И макар мъжът, от когото искаха да я предпазят, да крачеше със заплашително изражение към нея, тя усети радостна тръпка да преминава по тялото й.
	Оливър застана пред нея, докато тегленето на лотарията продължаваше. Фреди изтегли името на хубаво девойче и веднага започна да се перчи. Мъж на име Джайлс Мастърс изтегли името на Минерва. Той изглеждаше от доволен, по-доволен, но не и Минерва.
	Оливър се наведе да прошепне нещо в ухото й и тя спря да обръща внимание на тегленето на лотарията.
	— Прекрасно се забавляваш тази вечер, виждам — бяха думите му.
	— Защо мислиш така? — прошепна тя в отговор.
	— Усмихваш се на всеки млад глупак, който те хване за ръката — измърмори недоволно той.
	— А ти ги гледаш навъсено — обърна му внимание тя. — Значи ли това, че балът ти се струва ужасен?
	— Нямаше само да ги гледам навъсено, ако зависи от мен. Забрави ли, че имаш годеник?
	— Мним.
	— Говоря за Хайът.
	Тя преглътна надигналото се в гърлото й чувство за вина. След това обаче й хрумна нещо и тя го изгледа с любопитство.
	— Откога защитаваш интересите на годеника ми?
	По лицето му пробягна недоволно изражение.
	— Според мен сгодена жена не бива да насърчава ухажването на млади господа.
	Това вече бе прекалено!
	— А според мен мъж, който се преструва на сгоден, не хуква по бордеи под носа на мнимата си годеница — процеди тя през зъби.
	Той се накани да й отговори, но лотарията бе приключила и дойде време всички да застанат на дансинга.
	Намериха си мястото и той се обърна към нея:
	— Съвсем си права. — Очите му, пълни с разкаяние, се впиха в нейните. — Беше страшно недостойна постъпка. Никога повече няма да се повтори.
	— Това за извинение ли да го приема? — скастри го тя.
	— Не — отвърна той със сериозен, напрегнат тон. — Сега ще последва. Извинявай, задето те изложих пред прислугата си. Съжалявам, че се отнесох така пренебрежително. И искрено се разкайвам, задето те накарах да мислиш, че означаваш толкова малко за мен. Това не отговаря на истината.
	Тя сведе очи, та той да не забележи колко силно й въздействаха думите му.
	— Няма значение…
	Той хвана ръката й, прегърна я през талията и я притегни скандално близо до себе си.
	— Напротив. Има огромно значение — повтори той думите й, изречени в кабинета на господин Пинтър.
	Музиката започна и той я поведе във валса с умението на човек, който го е правил много пъти. В ръцете му обаче тя не се чувстваше като всяка една от жените му. Погледът му бе впит в очите й, а ръката му я държеше собственически, от което пулсът й се ускори.
	— Ако ще ти послужи за утеха, снощи прекарах ужасно — промълви той.
	— Радвам се. Заслужаваше го. — Тя се усмихна. — Но това не ме засяга.
	— Престани да се преструваш, че не те интересува — почти я скастри той дрезгаво. — И двамата ни засяга и ти го знаеш. Държа на теб повече, отколкото можеш да си представиш.
	Искаше да му повярва, но как да го направи?
	— Говориш така, само за да ме вкараш в леглото си.
	Той се усмихна тъжно.
	— Не примамвам жени в леглото си, скъпа. Обикновено те идват сами. — Усмивката му изчезна. — За пръв път се извинявам на жена. Досега пет пари не давах какво мислят за мен. Ситуацията не е обичайна за мен.
	Държеше я така нежно, че й идеше да заплаче. Всяко негово движение й действаше като съблазън: краката му се приближаваха, когато тя отстъпваше, ръката му притискаше талията; звуците на вала й вдъхваха желание вечно да се върти из балната зала с него. Умът й нашепваше да му се съпротивлява, но сърцето й не го слушаше.
	Сърцето й се държеше глупаво!
	Загледа се над рамото му.
	— Баща ми посещаваше бордей. Така и не се ожени повторно и ходеше там… да задоволява… потребностите си. Наложи се няколко пъти да го прибирам, когато братовчедите ми работеха, а леля се грижеше за баба ми, която живееше наблизо.
	Нямаше представа защо споделя тези неща с него, но изпита облекчение да ги каже на някого. Дори леля й и братовчедите й предпочитаха да се преструват, че никога не се бе случвало.
	— Беше унизително… Той… забравяше да се прибере, а на нас ни трябваха пари, затова се налагаше да отида да го прибера.
	— Мили боже…
	Погледна го в очите.
	— Заклех се никога повече да не изпадам в това положение. — Вирна брадичка. — Затова със задоволство приемам Натан за свой годеник. Той е внимателен и почтен. Не би ходил по бордеи.
	Оливър я изгледа с потъмнели от гняв очи.
	— Не. Готов е да те изостави на милостта на мъже, които го правят.
	Тя се насили да се усмихне.
	— Има повече от един начин да бъдеш изоставен. Ако съпругът постоянно е в бордей, все едно е от другата страна на океана. Резултатът е един и същ.
	По лицето му се изписа дълбока покруса. После извърна поглед.
	— Мама никога не е прибирала татко от бордей — обяви той със странен, безизразен тон. — Но не се съмняваше, че ходи там. През ранните години се караха за това, когато се прибираше. След това той се оттегляше с гръм и трясък, а тя плачеше в продължение на часове.
	— Тя откъде знаеше къде е ходил той? — попита Мария шепнешком. Сърцето й се късаше за малкото момче, принудено да гледа кавгите на родителите си за такива неща. За пръв път й споменаваше детайл от живота на майка си и баща си.
	— Защото той се връщаше вонящ на евтин алкохол и жени. Миризма, която не се забравя.
	Мария го зяпна. Рано сутринта, когато застана на прага на вратата й, вонеше на алкохол, но не и на парфюм. Малка подробност, но съчетана с думите на Кити, й донесе лека утеха.
	— Щеше ми се да имаше начин да го накарам да спре — продължи той горчиво. — Накрая тя сама се погрижи за това.
	Нима загатваше, че майка му съзнателно е убила баща му? Нали твърдеше, че е било трагичен инцидент?
	— Страхотна двойка сме, какво ще кажеш? — заяви той и хвърли поглед наоколо. — Танцуваме под звуците на най-глупавата музика, заобиколени от десетки хора, които разговарят за незначителни неща, а ние обсъждаме бордеи и мъртъвци.
	— По-добре е, отколкото да не говорим за нищо, не смяташ ли?
	Той я погледна мрачно.
	— Прозвуча като баба ми.
	— Нямам нищо против. Започвам да я харесвам.
	— И аз я харесвам… Когато не ме тормози, по дяволите.
	Мария го изгледа с любопитство.
	— Защо така често ругаеш в мое присъствие? Други мъже не го правят. А и не ругаеш пред други жени, доколкото съм забелязала. Защо постоянно го правиш пред мен?
	— Не знам — призна той. — Край теб съм естествен. Това е обяснението, предполагам. И тъй като съм цапнат в устата нехранимайко като цяло…
	Тя докосна устните му с пръст.
	— Не говори така. Не си толкова лош, колкото се изкарваш.
	Даде си сметка, че хората ще забележат интимния й жест и отново постави ръка на рамото му.
	— Не мислеше за мен така доскоро — тросна се той грубовато.
	Ръката му обаче нежно притисна талията й, сякаш не можеше да й се насити.
	— Да го приемем като снизхождение от моя страна — предложи Мария.
	Изтанцуваха валса докрай в мълчание, което само засили раздразнението й. Погледът му обаче не се откъсваше от лицето й, а нейните очи останаха впити в неговите. С всяка следваща крачка телата им се приближаваха; накрая тя бе убедена, че са далеч по-близо един до друг, отколкото благоприличието допуска. Но това ни най-малко не я интересуваше. Изпитваше истинско блаженство.
	А и нищо не се бе променило. Между двамата съществуваше само това неловко привличане. Въпреки всичко тя се стараеше да запомни усещането от допира на ръката му до китката й, от тялото му, което се движеше в унисон с нейното.
	Другата му ръка я държеше здраво и бе повод да потреперва от наслада. Когато музиката секна, той стисна дланта й, преди да й позволи да го хване под ръка, за да я отведе на вечеря.
	— Има ли нещо, което трябва да знам за обичаите на масата в Англия? — попита тя. — Не желая да злепоставя теб или семейството ти.
	— Никога не би ме злепоставила — отвърна той с тон, от кой го я побиха сладостни тръпки. — За да се почувствам злепоставен, трябва да ме интересува какво мислят хората за мен, а това не е така.
	Тя обаче започваше да се съмнява дали думите му отговарят докрай на истината.
	Гостите се придвижваха вкупом към трапезарията в другия край на салона, но тя се чувстваше насаме с него, все едно са обвити в собствен пашкул. И той ли изпитваше същото, или тя просто си измисляше по-дълбока връзка помежду им?
	Стигнаха до трапезарията и Оливър я насочи към маса с два свободни стола. Красива жена прекоси пътя им; явно и тя искаше да заеме същите места.
	— Съжалявам, Кити — отбеляза той с хладен тон и постави ръка на близкия стол преди нея, — но ние първи ги забелязахме.
	— Смаяна съм да те видя тук, Стоунвил — отбеляза жената високомерно и огледа Мария критично. — Коя е новата ти „приятелка“?
	Изрече го така презрително, че Мария поруменя, схванала вложения подтекст.
	Тонът й явно не убягна и на Оливър, защото на брадичката му трепна мускул.
	— Лейди Тарли, госпожица Мария Бътърфийлд. Скоро пристигна от Америка и е гостенка на сестра ми.
	Едната вежда на лейди Тарли се вирна във въздуха.
	— Какво удоволствие да се запознаем, госпожице Бътърфийлд — заяви тя с интонация в пълен контраст с думите й. — И с каква прекрасна рокля си. Аз самата я носих с наслада, преди да я продам. Запазили сте тюла на деколтето, виждам, който поисках специално да ми направят. Добре ти стои.
	Страните на Мария пламнаха още по-силно. Боже, трябваше да се досети, че нещо подобно ще се случи.
	Оливър присви очи.
	— Вероятно грешиш. Кити. Бях там, когато шивачката показа на госпожица Бътърфийлд модела. Явно го е изработвала и преди това. — Усмихна се леко. — Не вярвай на шивачка, когато твърди, че прави нещо специално за теб. Особено ако не й плащаш достатъчно.
	Очите на лейди Тарли проблеснаха гневно.
	— Познавам плетения орнамент. Една бримка е пропусната, точно както и на моята рокля.
	Посегна да покаже мястото, но Оливър улови ръката й в желязна хватка.
	— Не докосвай роклята на годеницата ми. Казвам го за твое добро.
	Лейди Тарли освободи ръката си с очи на тигрица, зърнала плячка.
	— Годеницата ти? Това вече е интересна новина!
	Мария простена тихо. Не вярваше, че Оливър го е изрекъл.
	Очевидно и той бе смаян, защото ръката му под нейната се стегна.
	— Още не сме го обявили, затова ще бъда благодарен, ако не го огласяваш.
	— Разбира се, Стоунвил. — Постави пръст върху устните си. — Ще си мълча.
	Отдалечи се бързо и спря при първата жена, на която попадна.
	— Няма да го запази в тайна, нали? — попита Мария.
	— Не — изсумтя Оливър. — Мътните я взели! Съжалявам, Мария. Не знам какво ми стана. Просто забравих… — Издърпа стола и й помогна да седне. — Стой тук. Ще се опитам да оправя нещата.
	Тръгна към лейди Тарли, а Мария се усмихна. Би трябвало да му е бясна, защото новината вероятно щеше да попадне в лондонските вестници и да стигне до Натан, но всъщност не му се сърдеше.
	Та той го направи, за да й спести неловкото положение. Пък и Оливър рядко изтърсваше нещо импулсивно. Като се има предвид колко малко одобрява брака, бе странно как допусна такова нещо да излезе от устата му. Това я караше да се надява…
	Не, лудост е да се надява на каквото и да било. Пък нали и той изрази тревогата си от казаното?
	Жената, която лейди Тарли бе заговорила, бързо се насочи към госпожа Плъмтри, на чието лице се появи самодоволна усмивка, след като размениха няколко думи. После бабата на Оливър погледна към Мария и за нейна изненада й намигна.
	Намигна й! Мария не знаеше какво е станало през последните няколко часа, но от неодобрението на госпожа Плъмтри към нея като съпруга за Оливър нямаше и следа; напротив — сега тя я одобряваше във всяко отношение.
	Боже! Опасяваше се, че тази вечер събитията ще придобият развой, какъвто Оливър не очакваше.
	И най-лошото бе, че една малка, глупава частица от сърцето й ликуваше.


>	Глава 19

	Оливър тръгна след Кити, ругаейки здравата наум. Как смее това отмъстително същество да обижда Мария? Идеше му да я удуши.
	Кити го ненавиждаше, защото не откликна на флиртуването й, когато тя и приятелят му Антони имаха връзка. Скоро след това Антони скъса с нея и тя реши, че Оливър има пръст за раздялата. Оттогава не можеше да го гледа.
	Въобще не подозираше, че Антъни сам е прозрял каква кучка е.
	А сега, благодарение на нея, Мария бе въвлечена още по-дълбоко в битката му с баба му. Кити обикаляше помещението като светкавица и без съмнение осведомяваше всеки, готов да я слуша, какво е научила.
	На всеки няколко крачки някой го спираше да го пита наистина ли е сгоден за „американското момиче“. След първите му няколко обяснения, че още не е официално, се предаде. Новината, очевидно, бе достигнала до всички. Като отрича само щеше да налива масло в огъня.
	Изведнъж видя баба си да разговаря с най-добрата приятелка на Кити и изпита огромно облекчение. Баба му щеше да сложи край на приказките, а опровергае ли клюката, той щеше да е победителят. Така на нея нямаше да й остане друг избор, освен да оттегли ултиматума си.
	Но… тя нямаше вид на човек, който отрича „новината“. Доста оживено разговаряше с жената. А когато го погледна от другия край на помещението и му се усмихна сияеща, той си даде сметка, че погрешно е интерпретирал всичко. _Всичко!_
	Цялото й поведение — опитът да „купи“ Мария, неодобрителните й погледи, хапливите забележки… През цялото време баба му го е подтиквала към онова, което тя желаеше. Бог да му е на помощ.
	Със свито сърце я видя да отива при херцогинята и да й прошепва нещо. Домакинята се надигна и вдигна чаша, за да даде знак за предстоящо съобщение.
	С тържествуващо изражение баба му обяви годежа на внука си, маркиз Стоунвил и госпожица Мария Бътърфийлд от Дартмът, Масачузетс.
	Всички извърнаха поглед към него и приказките отново зажужаха.
	Той не вярваше на очите си. Как допусна да е такъв слепец? Изгуби битката, а може би и войната.
	И най-лошото бе, че Мария бе въвлечена в тази история. Закле се, че нещата няма да стигнат дотук, че Хайът няма да узнае. Тя го предупреди за вероятността баба му да направи съобщението, но той бе толкова самоуверен, че не й повярва. Сега всичко щеше да му излезе през носа.
	Само след секунди и той, и Мария бяха заобиколени от доброжелатели, бързащи да ги подравят. Нямаше начин да стигнат един до друг. Вече чуваше как застанали по-далеч от него групички обсъждат защо се жени за жена без потекло. Беснееше, защото заради неговия неволен гаф Мария ще бъде одумвана така, както клюкарстват за неговото семейство от години.
	Отне му половин час да си пробие път обратно до нея, но преди дори да успее да я заговори, Минерва го дръпна за ръкава.
	— Баба иска да си вървим.
	— Изненадан съм — изръмжа той. — Тя постигна целта си. Очаквах да настоява да останем, за да има възможност да злорадства.
	Минерва сви устни неодобрително.
	— Уморена била и не лъже, знам. Изписано е на лицето й. Със Силия ще я отведем вкъщи.
	— Чудесно. — Хвърли поглед към Мария, която с вдървена усмивка разговаряше с три жени. Обзе го странно желание да я защити. — Вземете и Мария с вас. Изглежда покрусена. Трябва да поправя, доколкото успея, създалата се ситуация и ще ми е по-лесно, ако не се налага да се грижа за нея. Утре новината ще е във всички вестници, а Мария се притеснява истинският й годеник да не узнае.
	Не даваше и пет пари, дали това ще се случи. Хайът не я заслужаваше. Но й обеща да не се стига дотам и бе длъжен, доколкото е възможно, да спази обещанието си.
	— Лейди Тарли как разбра за годежа между теб и Мария…
	— Не питай — простена той. — И без това няма да повярваш какво се случи.
	— Като съдя по реакцията на баба, планът ти не заработи както очаквахме.
	— Баба ме направи на глупак.
	— Всички ни направи на глупаци. — Изгледа го с очакване да продължи. — Какво ще предприемеш?
	— Мътните да ме вземат, ако знам. Но трябва да се погрижа да не стигне до вестниците. Дължа поне това на Мария.
	За щастие Мария прие да се прибере с жените от семейството, което улесни задачата му. През следващия час издири всички, които имаха връзки с вестниците, и им обясни нежеланието си да се разчува за годежа, преди Мария да уведоми семейството си в Америка.
	Накрая, когато той, братята му и Фреди тръгнаха към вкъщи, бе толкова изтощен, че успяваше само да изсумти в отговор на въпросите им. Добре стана, защото Фреди се впусна в безкрайни описания колко хубаво е прекарал на бала, колко елегантни били господата и колко вкусно си хапнал.
	Щом стигнаха Халстед Хол, Оливър пожела на всички лека нощ и се оттегли в кабинета си да пише на онези журналисти, които не видя на бала. Стана почти два, когато приключи.
	Въпреки това го глождеше неспокойство. Не бе разменил и дума с Мария след фиаското. Как приемаше тя случилото се? Не би я винил, ако го е намразила.
	Трябвате да говори с нея. Късно бе, но имаше шанс да е будна. Ако го остави за сутринта, ще се наложи да се бори с цялото си семейство, за да я приближи. Освен това как да бъде спокоен, преди да се увери, че клюката няма да се разпространи из целия град? Никак не бе сигурен обаче, че ще успее да го предотврати.
	Секунди по-късно се озова пред вратата й. Изпита облекчение, що забеляза светлината под прага. Явно още не спеше. Почука, но отговор не последва. Поколеба се. Не бива да влиза. Нямаше работа да нахълтва непоканен в стаята й по това време. Но пък и не бе безопасно около нея да горят свещи.
	Само ще се увери, че всичко е наред. Отвори вратата, за да хвърли поглед вътре. Свещта върху нощното шкафче хвърляше златиста светлина върху спящата девойка. Косата й бе разпиляна по възглавницата, а към гърдите си притискаше книга като момиченце, стиснало любимата си кукла. Само дето тялото под завивките не бе на момиченце, а зряла жена; жена, която той отчаяно желаеше.
	Но това бе без значение. Не бе дошъл да я обладае. Само щеше, духне свещта, за да не стане някоя беля.
	Влезе и затвори вратата след себе си. Приближи леглото и видя заглавието на книгата — „Странникът при езерото“. Затаи дъх. Добре ли беше за него, че е избрала обсъжданата от тях книга в кабинета вчера? Или лошо, защото именно в нея Роктон извършва някои от най-големите си злодейства?
	Без съмнение тя си припомняше недостатъците му. Все още несигурен дали му е простила посещението в бордея. Отговорът висеше във въздуха.
	_Би могъл да я накараш да ти прости_, нашепна коварен вътрешен глас. _Вмъкни се в леглото й и се опитай да я докараш до съблазън, преди да си даде сметка какво се случва._
	Загледа се продължително в нея и поклати глава. Не, няма да го направи.
	Напуши го смях. Очевидно имаше скрупули. Кой да се досети? _Възможно е да не приличам чак толкова много на баща ми._
	Мисълта го връхлетя изневиделица и го потресе. Нима наистина бе така? Откакто Мария се появи, той не се държеше както обикновено. Тя ли бе причината? Или и двамата? Нима, когато е с нея, можеше да по-добър? Да е някак различен?
	Самата идея бе налудничава.
	Но той остана все така загледан в нея; запаметяваше извивката бузата й, ореола от разпуснати коси. Като в транс посегна и отметна кичур от лицето й.
	Тя отвори очи и той затаи дъх. Погледна го и сънят отлетя от погледа й. Усмихна му се. Усмивка! За него!
	Това го довърши.
	С разтуптяно сърце се наведе и целуна изваяните й устни; нямаше сила, която да го спре. Давайки си сметка какво прави, бързо се дръпна, но тя обви врата му с ръце и го придърпа обратно.
	Остави се устните й да го съблазнят: опияняваше се от тях, като умиращ от глад човек, на когото е поднесено пиршество. Последва миг на блаженство, след което тя се надигна на лакти. Не му бе нужна нова покана. Целуна я още по-страстно. Тя зарови пръсти в косите му, а той простена и пъхна език в топлата й, мека и нежна уста.
	Ухаеше на рози и той се запита дали някога ще се насити на аромата и на вкуса й… на допира на гърдите й до ръката му…
	По дяволите!
	Отскубна се от обятията й и се изправи.
	— Прости ми. Мария. Не исках…
	— Защо си тук. Оливър?
	Той изруга тихо, отдръпна се от леглото и закрачи напред-назад.
	— Дойдох да се извиня за случилото се тази вечер на бала.
	Последвалото дълго мълчание го разтревожи.
	— Всичко е наред. Знам, че не възнамеряваше да го изстреляш така ненадейно — заговори тя най-после с нежен тон.
	Той я погледна удивен.
	— Не се ли сърдиш?
	Тя сви рамене.
	— Честно казано, очаквах Фреди да огласи тайната преди теб. Не бях сигурна обаче дали ше съобщи, че сме сгодени, или _се преструваме_ на сгодени. Е, той поне не каза нищо, от което баба ти да се досети за разиграния фарс.
	Оливър се изсмя горчиво.
	— Това вече е без значение. Тя е искала да се сгодим. Затова се е греструвала — _преструвала се е_, — че не те одобрява и се е надявала точно на този резултат.
	— Или е готова да се задоволи с онова, което съдбата й поднася.
	— И в двата случая ти се опита да ме предупредиш. — Върна се до леглото. — Съжалявам, задето не те послушах. След като си тръгна от бала издирих колкото се може повече от журналистите на събирането. — Обясни какво им е казал и прокара пръсти през косата си. — Стори ми се, че ми повярваха, но вестниците обичат да пишат всевъзможни новини, а тези за предстоящи бракове са им любимите.
	— Опитал си да го предотвратиш, знам. Съществува вероятността Натан да не попадне на лондонски вестник. Ако новината не стигне до него, всичко е наред.
	Вечно се тревожеше за скъпия си Натан!
	— Моля се _да научи_.
	Тя го погледна изненадано.
	— Така ли?
	— Да. Направих всичко възможно това да не стане, но се моля смотанякът да го прочете и да си даде сметка от какво се е отказал. _Заслужава_ да те изгуби.
	С неразгадаемо изражение тя стана и се пресегна за роба.
	— Ами аз? — попита тя. — Не заслужавам ли добър съпруг?
	Той грабна дрехата от ръцете й и я хвърли на пода.
	— Хайът не е добър съпруг за теб!
	— Тогава да живея сама ли?
	— Не. — Прегърна я през кръста и я притегли към себе си. — Ще се омъжиш за _мен_.
	С изричането осъзна, че точно това желае. Тя беше негова. Завинаги. Нищо че бе изплашен до смърт.
	Явно и нея я плашеше, защото тя го погледна шокирана.
	— Защо да постъпя така? — прошепна тя. — Както и ти?
	— Само така ще те имам, нали?
	Думите не бяха цветистите словоизлияния, които повечето жени очакват при предложение за брак, съзнаваше го. Но Мария не бе като повечето жени. Мария го разбираше.
	Тя сведе очи.
	— Това не е достатъчно основателна причина за брак.
	— На мен ми стига — обяви той и наведе глава, за да я целуне.
	Тя въздъхна и се отдръпна.
	— Преди седмица бях подходяща единствено за твоя метреса, а сега станах достойна за твоя съпруга, така ли?
	— Тук не става въпрос дали си подходяща.
	— Под нивото съм ти.
	— Пет пари не давам какви са родителите ти и какъв е произходът ти. Това никога не е било важно за мен. — Тя не каза нищо и той продължи настойчиво: — Желая те. Исках те и тогава, искам те и сега. Не е ли това причината, поради която един мъж се жени?
	Изражението й бе неразгадаемо.
	— Мъжете встъпват в брак поради същата причина, поради която и жените го правят: защото са влюбени.
	— „Влюбен“ е красива дума, зад която се крие единствено похот.
	Такава бе неговата философия и нямаше да я лъже в противното. Не бе ли достатъчно, че буквално я умоляваше да сподели леглото му?
	— Не го вярвам — отвърна тя решително.
	— Значи обичаш Хайът?
	Тя трепна.
	— То е различно…
	— Защо? Готова си да се омъжиш за него от практически съображения. Защо не избереш мен?
	Тя неволно се засмя.
	— И какво му е практичното да се омъжа за теб?
	— От три месеца нямаш известие от безразличния си годеник. Или продължавай да се надяваш той да се сети, че е сгоден, за да те спаси от нищета, или се омъжи за мен. Аз съм тук, а той не е. Искам те заради онова, което си. При него всичко е заради парите.
	Очите й блеснаха.
	— Ако се жениш за мен, защото баба ти няма да отстъпи и така само ще осигуриш семейството ти да наследи състоянието й, значи и при теб е само въпрос за пари.
	Суровите й думи го разтърсиха. Мислеше, че тя разбира какво й казва, че е наясно с копнежа му по нея. Явно въобще не го познаваше. Беше градил илюзорни кули.
	— Прости ми — подхвана той вдървено. — Трябваше да предположа, че така ще видиш нещата. В бъдеще ще се постарая да не те безпокоя.
	Обърна се, готов да излезе.


>	Глава 20

	Проклинайки несдържаността си, Мария гледаше след отправилия се към вратата Оливър. Не възнамеряваше да го нарани. Просто й омръзна да представя Натан като златотърсач, след като и той самият щеше да се превърне в такъв, ожени ли се за нея.
	Но в сърцето си знаеше, че не затова й направи предложението; толкова силно се съпротивляваше на идеята за брак. Сграбчи го за ръката, преди той да излезе.
	— Извинявай, Оливър. Нямах това предвид. Предложението ти просто ме свари неподготвена.
	Ръката му стоеше вдървена под дланта й.
	— Имаш пълно основание да ме смяташ за златотърсач. — Загледа се невиждащо към вратата. — Не разбираш обаче, че никога не бих се оженил за теб заради парите ти.
	— Защо?
	Мълча дълго и тя реши, че няма да й отговори. Но когато заговори, тонът му бе изключително хладен и я сепна.
	— Баща ми се омъжил за майка ми, защото му трябвала богата жена, за да възстанови проклетото имение и всичко, което представлявало. — Въздъхна дълбоко. — За жалост мама се досетила за намеренията му доста по-късно. Първоначално мислела, че е влюбен в нея, както и тя в него. Смятала, че живее в приказка. За нея било голям успех да хване маркиз и да стане господарка на този имот. — Мускулите на врата му се стегнаха. — Но попаднала тук, в приказния си замък, и научила истината. Татко я е взел единствено заради състоянието й. Бил е готов на всичко, само и само да намери подходящата жена за целите си. — Гласът му стана по-суров. Очевидно нямал намерение да променя начина си на живот заради нея. Щял да посещава бордеите в Лондон, независим дали е женен, или не. В крайна сметка това ги унищожи. Ако не се бе отнасял така към нея, а тя да прави отчаяни опити да го накара да обича, мама никога нямаше да…
	Млъкна и я изгледа изпитателно. Мария се досети, че е бил на път да каже нещо важно.
	— Никога нямаше какво? — подкани го тя внимателно.
	Опасяваше се от отговора, който щеше да чуе, но същевременно: бе необходим.
	Той си освободи ръката и застана пред камината — самотен, тъмен силует на фона на оранжевите пламъци.
	— Преди време те излъгах — промълви той.
	— За кое? — попита тя със затаен дъх.
	— Как са починали родителите ми. Баба повтаряше на всички, че мама е убила татко, защото по погрешка го е взела за крадец, но истината е… че тя уби татко съзнателно. А после отне своя живот.
	Ударите на сърцето й се учестиха.
	— Откъде си сигурен? По думите ти никой не знае…
	— Бях там.
	— Видял си всичко? — попита тя невярващо.
	— Не. След това. Пристигнах в ловната хижа прекалено късно.
	— Тогава не знаеш какви са били намеренията й.
	От циничния му смях я побиха ледени тръпки.
	— Напротив. Тя тръгна след него на кон, гневна заради… нещо, което се бе случило. Настоях баба да я последва, защото бях наясно, че само майка й ще я успокои. Баба обаче реши, че преигравам. Когато се стъмни, а мама не се върна, с баба отидохме до ловната хижа.
	Вече говореше съвсем тихо. Тя се приближи, за да го чува по-добре, защото силен дъжд бе започнал да барабани по покрива.
	— Нямаше никаква светлина — продължи той. — Всичко бе призрачно неподвижно. Баба нареди да я изчакам, докато провери дали конете ни са в конюшнята, но не я послушах. Не можех да се подчиня. Втурнах се вътре. — Видимо потрепери. — Именно аз ги открих.
	— О, Оливър…
	Горкият. Тя дори не си представяше какво е да попаднеш на подобна жестока сцена, а още по-малко — ако става въпрос за родителите ти. Стомахът й се сви като си представи как Оливър стои там сам и се обвинява, задето не е последвал майка си по-рано. Как е живял с това чувство всичките тези години?
	Пристъпи зад него и постави ръце върху гърба му; той сякаш не забеляза.
	— Имаше кръв навсякъде — от тавана до пода — продължи той с измъчен глас. — Понякога я виждам в кошмарите си. Мама лежеше на килима с дупка в гърдите. Пистолетът бе в отпуснатата й ръка. А лицето на татко…
	Той замълча, а тя продължи да го гали по гърба, но съзнаваше, че е слаба утеха.
	След малко той подхвана с по-овладян тон:
	— За него, очевидно, не бях в състояние да предприема нищо, но се втурнах към мама, защото ми се стори, че помръдна. Нищо такова не се бе случило, естествено. Тя беше студена, когато я взех в прегръдките си. Целият се изцапах с кръв. Така ме завари баба: държах мама, люлеех я напред-назад и плачех. Наложи се баба да я издърпа от обятията ми.
	Сега вече и в очите на Мария се бяха появили сълзи; плачеше за момчето, видяло нещо, което никога не биваше да съзира.
	Той въздъхна задавено.
	— Не помня много какво стана после. Баба ме наметна с нещо и се върнахме с конете вкъщи. Яздихме, все едно чудовища от ада бяха по петите ни. По пътя загубих наметката и затова двама-трима от прислужниците ме видяха с окървавените дрехи. Пет пари не давах, но баба бе наясно какво ще си помислят хората. Прати да доведат местния пристав и ми нареди да се съблека и да й дам дрехите си, за да ги изгори. После плати на прислужниците да си мълчат и съчини историята за нахълталия крадец. Не бих се изненадал да е платила и на представителя на властта. — Тонът му стана леден. — От усилията й нямаше особена полза. Прислужниците си държаха езика зад зъбите, но в имението имаше доста гости и те доловиха настъпилото вълнение; бяха забелязали моето отсъствие. Така започнаха клюките.
	Душата на Мария се изпълни с възмущение и тя промълви:
	— Хората са толкова жестоки.
	— Да. — Очите му бяха зачервени от непролетите сълзи. — Но сега разбираш защо никога не бих се оженил за пари. Няма да позволя и ти да го направиш. Това е капан, който те унищожава.
	Устните му се впиха в нейните в продължителна целувка, която я разтърси. Тя впи пръсти в раменете му, поели такъв огромен товар, и се остави да я притисне плътно към себе си. Целуваше я с опиянение и в този момент единствено той имаше значение за нея.
	Откъсна устни за миг, колкото да й прошепне:
	— Кажи, че ще се ожениш за мен, ангел мой. _Трябва_ да се ожениш за мен.
	Сърцераздирателната му история още кънтеше в главата й, но тя се опасяваше, че той желае този брак поради не съвсем безкористни причини.
	— Просто искаш да ме спасиш от Натан — промълви тя.
	— Не, уверявам те. — Обсипа шията й с целувки. — Луд съм по теб. Потребна си ми. Боже, само каква нужда имам от теб.
	Говореше за нужда, потребност, не за любов. Но пък той не вярваше в любовта. И макар думите му да я жегнаха, то той поне бе честен и откровен. Никога не бе крил какво точно иска.
	— Нужна съм ти в леглото, имаш предвид.
	— Не само там и ти си наясно. — Отдръпна се и върху лицето му се изписа решителност. Впи очи в нейните. — Ще ти го докажа. Приеми да се омъжиш за мен и ще те оставя да спиш сама тази вечер и всяка вечер, докато не се венчаем. Ще се държа като почтен джентълмен. Никога за никоя не съм го правил.
	Кръвта бушуваше във вените й. Вярваше му. А и върху лицето му бе изписано нещо повече от желание. Или си въобразяваше?
	— Не знам. Оливър. Докато не намеря Натан…
	— Натан! — У него настъпи мрачна промяна. — Забрави за Натан. Няма да допусна да те вземе. — В очите му бушуваше страст като онази в нейните гърди. — Няма!
	Започна да я насочва към леглото, несъзнателно имитирайки чувствените стъпки, с които танцува валса с нея по-рано тази вечер. Побиха я сладостни тръпки.
	— Нали щеше да ме оставиш да спя сама?
	— Не и за да мислиш за него и за онова, какво му дължиш? Ще те любя, преди да позволя това да се случи. Защото, по един или друг начин, възнамерявам да те направя своя съпруга. — Острите му черти придобиха решителен вид. — Дори ако се наложи да те обезчестя пред това.
	Тя отново потрепери, колкото и да не искаше да се поддаде на обзелите я вихрени чувства.
	— Тогава не се налага да се жениш за мен. Ще си получил всичко, което желаеш от мен.
	Той се изсмя дрезгаво.
	— Цял живот ще ми е нужен, за да получа всичко, което желая от теб.
	Думите му я накараха да се замисли. Може би наистина имаше нужда от нея, или изпитваше дори нещо повече.
	— Освен това — обяви той, сваляйки си жакета, — семейството ми ще ме опече на шиш, ако те обезчестя, без да те превърна в почтена жена.
	— Не съм дала съгласие да ме обезчестиш — обърна му тя внимание.
	Видя как тъмните му очи проблеснаха на светлината на свещта.
	— Ще го направиш. Не се съмнявай.
	След това наведе глава и през тънката нощница хвана с уста зърното на гърдата й.
	Тя затвори очи с въздишка. Арогантният дявол бе толкова самоуверен. И с пълно основание. Предлагаше й чувствено изкушение, сладък грях. Как да устои на настойчивостта му?
	Няма да успее, особено след като и тя го желае така страстно.
	Заиграването със зърното й я накара да се изправи на пръсти, за да се притисне по-силно към божествените му устни. Разкопча нощницата й и разголи гърдите й пред жадния си взор. После започна да гали едната й гърда.
	— О, Оливър…
	— Обичам гърдите ти — обяви той и ги обсипа с целувки. — Видя ли те, искам да ги извадя от деколтето ти и да ги обсипвам с ласки, а ти да ме умоляваш за още.
	— Това определено… ще даде на клюкарите… повод да се развихрят — успя да изрече тя.
	— Обожавам да те докосвам. Никога няма да ми омръзне. — Тя простена неволно и той се усмихна победоносно. — Обичам звуците, които издаваш. Начинът, по който се впускаш в страстта без задръжки.
	Тя се изчерви, ала отбеляза:
	— Просто ти е приятно да виждаш как се държа непристойно, подобно на теб.
	Очите му притъмняха заплашително.
	— Представа нямаш какво е „непристойно“, скъпа. — Той изхлузи нощницата над главата й. — Но с удоволствие ще ти покажа.
	Без никакво предупреждение наведе глава и залепи устни между краката й, повдигайки крайчето на гащите й с език.
	— Оливър! — възкликна тя шокирана.
	Езикът му започна да се движи нагоре-надолу по срамните й устни.
	— Оливър… За бога…
	— От дълго време бленувам да направя това — обяви той, разтвори краката й по-широко и повтори чувствените си движения.
	Тя бе убедена, че ще умре; или ще изкрещи; или ще предприеме нещо безразсъдно. Езикът му й въздействаше като ръката му в каретата, но още по-възбуждащо… по-смущаващо.
	Но обзелите я чувства преодоляха смущението й. Затова, когато той се отдръпна и обяви: „Това става по-добре в леглото.“, тя се насочи натам доброволно и готова на всичко.
	Не желаеше да мисли колко е неправилно, нередно да се отдаде на съблазнителя си. Защото тази вечер Оливър не беше такъв. Не и за нея. Той бе момчето, плакало за мъртвата си майка, младият мъж, потопил се в алкохол и разврат, за да забрави миналото; той бе маркизът, заклел се никога да не се ожени за пари.
	Той бе мъжът, който щеше да е нейният любовник. Без никакви скрупули повече го остави да я повали на леглото, да разтвори краката й и да се настани между тях. Не бе подозирала, че допирът на език носи такава божествена наслада. Само след секунди я заля топлина и някакво блажено усещане, което бе неспособна да опише с думи.
	Известно време той я галеше нежно, но по едно време промълви:
	— Няма да издържа още дълго, скъпа. Искам да проникна в теб.
	— Никога не съм го правила досега — сепна се тя.
	— Знам, ангел мой, знам.
	— А ти… лягал ли си с девственица досега?
	— Не. — В очите му се появиха дяволити пламъчета. — Едва ли е по-различно.
	Плъзна ръка там, където доскоро бяха устните му.
	Тя сепнато си пое въздух.
	— Леля… Леля Роуз каза, че първият път боли и… има кръв…
	Той се настани отгоре й и с целувки я накара да млъкне. Тя обгърна врата му и така се потопи в насладата на целувката, че не осъзна веднага как вече не пръстите му, а нещо по-голямо е на път да проникне в нея. Неволно се напрегна.
	— Отпусни се насърчи я той. — Колкото и странно да ти се струва, телата ни са създадени да го правят. Каквото и да са ти внушаваш, това е най-естественото нещо на света.
	— Не ми се струва естествено…
	— Защото се съпротивляваш. Недей. Наистина се отпусни и няма да те нараня повече отколкото се налага. А и още следващият път ще е далеч по-приятно. Съгласна ли си?
	— Да…
	Именно тогава той си позволи да проникне в нея напълно. Започна бавно, но постепенно стана по-настойчив.
	— Ангел мой, чувствам се като в Рая — успя да прошепне Оливър.
	След това целувките му станаха по-яростни, по-ненаситни. За миг тя усети лека болка между краката си, ала копнежът той винаги да е така в нея, в обятията й веднага я заличи…
	В този миг той простена и започна да потреперва. Едва след време се отпусна върху нея, без да спира да повтаря:
	— Моя си, разбираш ли? Моя… Моя… _Моя…_
	И тогава отново я заля познатата й вече топлина и тя неволно извика. Светът около нея експлодира.
	— Моя — промълви той за пореден път.


>	Глава 21

	Загледан в тавана, Оливър лежеше в прегръдките на Мария. Усети как паника се надига в гърдите му. Нима току-що предложи брак на почтена жена? И отне невинността й напълно съзнателно, за да я накара да приеме предложението му? Как се стигна дотук?
	В един момент я наблюдаваше как спи и се кълнеше, че ще я остави на мира, а в следващия я люби по начин, какъвто не бе прилагал досега. Беше нещо, което не бе изживявал до този момент.
	Това вече го ужаси.
	Нищо не разбираше. Беше лягал с много жени, но никога не се бе чувствал така. Дали причината не бе в нея? Тя беше различна от другите, но не само заради девствеността си. Криеше се в подхода й към нещата — хем практично, хем… с любопитство. Беше едновременно палава и невинна, сладка и дяволски необуздана. Никога не знаеше какво да очаква и елементът на изненада смъкваше гарда му.
	По дяволите, та той дори й разказа за онази отвратителна нощ в ловната хижа! Ума ли си загуби? За малко да й сподели абсолютно всичко! Бог знае какво щеше да си помисли за него, ако разбере и останалото. Определено няма да продължи да вярва във вероятността да бъде „спасен“.
	Ще направи всичко по силите си да не я обезвери. Вече бе пристрастен към нежното й, внимателно съчувствие и не желаеше то да се превърне в отвращение. Мътните да го вземат, но той бе хлътнал до уши.
	Нямаше значение. Отне невинността й и само брак щеше да поправи това положение.
	— Оливър? — прошепна тя.
	Погледна деликатните й черти, поруменели от любенето им и изпита същото чувство за собственост, което го накара да повтаря _моя… моя… моя_. Думите още кънтяха в ушите му.
	Да, определено бе хлътнал до уши.
	— Какво има, скъпа?
	— Любенето винаги ли е такова? Толкова всепоглъщащо?
	В типичния за нея стил Мария го определи по най-подходящия начин. Всепоглъщащо — именно това го правеше по-различно от всичко познато му досега.
	Мина му през ума да я излъже, но не бе в състояние да го стори. Не и когато се взираше в лицето му и изглеждаше толкова уязвима.
	— Не, невинаги. Поне не за мен.
	— И за теб ли бе специално?
	Не само това, но и много повече. Тревожеше се колко много повече.
	— Беше невероятно, ангел мой.
	— Не е нужно да преувеличаваш. Бих те разбрала…
	Тя извърна поглед.
	Той я улови за брадичката и обърна лицето й към себе си.
	— И какво мислиш, че разбираш?
	Тя прехапа долната си устна несигурно.
	— Ами имал си толкова много жени…
	— Никога не съм имал такава нощ с _никоя_ жена.
	Изражението й се разведри.
	— Наистина ли?
	— Наистина.
	Целуна я по носа. _Обичаше_ чипото й носле, осеяно с лунички; _обичаше_ устните й с цвят на праскова; _обичаше_…
	_За човек, който не вярва в любовта изведнъж употреби думата толкова много пъти…_
	Напрегна се. Не, нищо не значеше. Просто така се говори.
	— Това определено бе подобаващ начин да приключи деня на Свети Валентин. — Погледна го изпитателно. — Кажи, наистина ли случайно изтегли името ми на бала?
	— Ти как мислиш?
	— Не знам. На път за вкъщи Силия спомена, че според нея това е дело на съдбата.
	Той вирна вежда.
	— Само ако помощник й е херцог Фоксмур. Помогна ми при тегленето.
	За негова изненада тя се засмя.
	— Трябва да се засрамиш. Реших, че случайно си успял да видиш името ми, но да мамиш съзнателно… май нямаш никакви принципи.
	— Не и когато става дума за теб — отвърна той.
	Отговорът я зарадва. Уверена отново в способността си да го очарова, тя се протегна до него като котка; гърдите й се опряха в тялото му.
	Той мигом се възбуди.
	— На твое място не бих правил така, скъпа.
	— Как? — погледна го тя с любопитство.
	— Не бих се протягал така съблазнително. Рискуваш отново да те любя.
	На устните й се появи дяволита усмивка.
	— Наистина ли?
	Тя се притисна още по-плътно към него и плъзна ръка по голите му гърди с жест, достоен за най-опитна куртизанка.
	Той улови китката й.
	— Говоря сериозно. Не ме изкушавай. Ще те обладая така бързо, че няма да разбереш какво се случва.
	— И какво лошо има в това?
	Преплете пръсти с нейните. Защо не успяваше да се насити да я докосва?
	— Беше ти за пръв път. Тялото ти трябва са си почине.
	— Май си прав — свъси тя вежди. — Малко съм понатъртена. — Погледна го лукаво. — Кой да предположи, че любенето е така… пристрастяващо?
	— Дори нямаш представа колко. — Членът му отново бе напълно възбуден. — След като се оженим с радост ще обогатя опита ти.
	Усмивката й помръкна. Издърпа ръката си, обърна се настрана и застана с гръб към него. Не бе добър знак. Освен това отдръпването й го изпълни с тревога. Смяташе въпроса за брака им за уговорен, след като тя му позволи да я люби.
	— Ще се оженим, скъпа — обяви той на глас. — Вече няма как да не го направим. — Целуна я по рамото. — Сутринта ще отида до града и ще извадя специално разрешително. С малко късмет до ден-два ще се венчаем.
	— До ден-два?! — възкликна тя и се обърна с лице към него. — Не, Оливър, не можем! Не толкова скоро.
	— Защо не? — погледна я той навъсено.
	— Първо трябва да намеря Натан. Заслужава да узнае, че развалям годежа с него.
	Обзе го гневна ревност.
	— Но ще го развалиш, нали?
	— Да, разбира се. — Сведе поглед. — Сега, когато не съм непорочна, няма да е честно спрямо него.
	Той изсумтя.
	— След като ще разваляш годежа, не виждам причина да изчакваме. Все пак той те изостави, забрави ли?
	Тя поруменя, грабна нощницата си и стана от леглото. Той я наблюдаваше безмълвно как я нахлузва, а после пъхна ръце под косата си, за да я извади изпод дрехата. Жестът бе страшно женствен и той го бе виждал стотици пъти, но при нея се получи някак вълшебно, когато косата й се разпиля като копринен водопад до кръста.
	Хрумналият му поетичен образ го накара да забели очи. Боже, наистина бе загубил ума си.
	— Ще _се омъжиш_ за мен, Мария! — повтори той.
	Тя се обърна към него, готова за битка.
	— Първо искам да знам как си представяш нашия брак.
	— Какво точно ме питаш? — Той се надигна и се облегна на таблата.
	— Снощи каза, че да отидеш в бордея е било лоша постъпка и никога няма да се повтори. Наистина ли е така?
	Той се напрегна. Въпросът бе фундаментален.
	— Имах предвид, че никога повече няма да те поставя в неловко положение.
	Очите й потъмняха.
	— С други думи посещенията ти в бордеите ще са по-дискретни в бъдеще, това ли ми съобщаваш?
	— Не! Да… Бог да ми е на помощ, не знам! — Пак го обзе паника. Тя искаше да й обещае, че ще й бъде верен. — Когато го казах, не мислех, че ще се женим.
	— Значи възнамеряваш да имаме брак като този на родителите ти? — попита тя с ледени нотки.
	— Не, разбира се — възрази той остро. — По дяволите, Мария, питаш ме нещо, на което не мога да отговоря. — Надигна се от леглото и си облече бельото. За пръв път през живота си се чувстваше уязвим гол. — Защо мислиш, че досега не съм се оженил? Защото не желая да повторя брака на родителите си. Не съм сигурен… Не съм в състояние да…
	— … си верен?
	Очите му се впиха в нейните.
	— Точно така.
	Тя преглътна и отиде до леглото, за да се облече.
	— Е, поне си честен с мен.
	Пристъпи към нея и я взе в обятията си.
	— Не казвам, че не мога да съм верен… Просто не знам дали съм в състояние да го обещая. Никога не съм се опитвал да го правя досега.
	— Опасявам се, че това не ми е достатъчно — отвърна тя със странно блеснали очи.
	Кръвта му застина.
	— Какво имаш предвид?
	— Оливър, когато узнах, че си в бордей…
	— Където не легнах с нито една лека жена — прекъсна я той. — Цяла вечер пих. Това бе всичко, кълна се.
	— Да, подразбрах. Но първоначално не го знаех. И колкото и да си повтарях, че не е редно да очаквам вярност от теб, се огорчих. Заболя ме повече, отколкото предполагах. Представям си колко ще ме заболи, ако сме женени и затова не искам и да знам.
	Той я погледна. Не вярваше на онова, което чува.
	— Ако очакваш да се закълна във вечна любов или други подобни глупости…
	— Не би трябвало да го изисквам от теб, наясно съм — прошепна тя измъчено. — Но заслужавам повече от половинчат съпруг. Ти ме научи на това.
	Думите й му подействаха като удар в корема.
	— Отказваш ми? — промълви той смаяно.
	Тя вдигна ръка и го погали нежно по бузата.
	— Не желаеш да се ожениш истински. Признай го.
	— Не знаеш какво искам. — Хвана й ръката и целуна дланта й. — Искам _теб_.
	— Но при твоите условия. Те са неприемливи за мен. — Издърпа си ръката. — Най-добре си върви сега. Прислугата скоро ще се появи.
	— Чудесно. Ще ни заварят заедно и тогава няма да имаш избор.
	Гняв се изписа по лицето й.
	— Винаги имам избор. А _ти обеща_ да не ме поставяш в неловко положение в бъдеще. Нарушаваш ли думата си?
	Обзе го срам. Чувство, толкова непознато, че първоначално не успя да го определи. Но то бе породено от страха, че тя наистина няма да се омъжи за него.
	— Мария, моля те…
	Млъкна. Мътните да я вземат. За втори път тази вечер я умоляваше. Никога не бе молил жена за нищо.
	— Държиш се глупаво — изръмжа той. Започна да обикаля стаята и да си събира дрехите. Навличаше ги, без да го е грижа как изглежда. — Ще си тръгна, но след като те обезчестих, няма да те оставя да понесеш последствията сама. Не ме интересува какво ще кажеш. И двамата сме уморени. Беше дълъг ден и… нощ. Ще продължим обсъждането утре.
	— Нищо няма да се промени.
	— Нима? — Пристъпи към нея, притегли я и я целуна настървено. Тя застина в обятията му и той свъси вежди. Съпротивата й нямаше да продължи дълго. — Реша ли, ставам страшно настоятелен.
	Едва когато видя обърканото й изражение, се обърна и излезе. Но думите й кънтяха в ума му, докато се прибираше в стаята си.
	_Значи възнамеряваш да имаме брак като този на родителите ти?_
	По дяволите. Това бе последното, което желаеше.
	Но беше ли в състояние да предложи друго? Защото тя имаше право: заслужаваше по-добър съпруг. Той просто не си представяше дали ще може да е такъв.
	Но нямаше значение. Обезчести я и в никакъв случай не би допуснал тя да страда заради невъздържаната му постъпка, независимо колко го ужасяваше мисълта за брак.
	Утре ще извади специално разрешение. Двамата ще се венчаят. Точно това ще се случи.


>	Глава 22

	Оливър си тръгна, а Мария остана неподвижна на мястото си. Наистина ли отказа току-що да се омъжи за мъжа, който я обезчести? Полудя ли?
	_Не казвам, че не мога да съм верен. Просто не знам дали съм в състояние да го обещая._
	Вирна брадичка. Не, беше съвсем с акъла си. Възможно е английските дами да са готови да приемат подобни условия, за да живеят в чудесното имение и да бъдат наричани негови господарки, но това не бе достатъчно за нея. Половинчат брак не я задоволяваше.
	Няма да го обмисля и секунда повече. Няма да допусне идеята за брак с Оливър да я изкуши.
	С решителни движения започна да отмива кръвта от себе си, а после изля водата през прозореца с надежда дъждът да я разнесе. Смени чаршафите на леглото, хвърли мръсните в огъня и се загледа как горят. Слава богу, че преди време сама си оправяше леглото и знаеше къде е чистото спално бельо.
	Едва след като заличи всички следи от безразсъдното си поведение с Оливър се почувства в безопасност и легна. Но нямаше смисъл. Бе невъзможно да лежи неподвижно и да се преструва, че нищо не се бе случило. Все още долавяше аромата му, виждаше го надвесен над нея, спомняше си как ненаситно я любеше.
	Разплака се. Лежа в леглото сред прелестите на Халстед Хол и плака, докато сълзите й пресъхнаха.
	После се загледа в затихващия огън в камината и се спомни как Оливър й разказа за пагубния брак на родителите си. Звучеше толкова окаян. След всичко казано, защо бе готов да се задоволи с приемлив за обществото брак за себе си?
	_Така ме завари баба: държах мама, люлеех я напред-назад и плачех. Наложи се баба да я издърпа от обятията ми._
	По тялото й премина тръпка. През цялото време, докато той говореше, тя бе е усещането, че пропуска отделни моменти.
	_Тя тръгна след него на кон, гневна заради… нещо, което се бе случило._
	Какво се бе случило? Тя бе сигурна: той й спестяваше нещо. Разбираше, че смъртта на родителите му е в състояние да го потопи в празен живот за известно време, но цели деветнайсет години?
	Нямаше смисъл. _Неговото_ поведение нямаше смисъл. Вече й омръзваше да се опитва да го разгадае. А заслепяването й по него я тревожеше. Нима го изкарваше не такъв, какъвто беше? Истинската му същност не бе ли на прелъстител и женкар?
	Не искаше да го повярва. Но като се има предвид как и Натан я заряза, явно не разбира мъжете. Затова се колебаеше дали да вярва на инстинктите си, когато става въпрос за Оливър.
	Някъде на зазоряване потъна в неспокоен сън. Събуди се, едва когато слънцето бе високо в небето. Изкушаваше се да остане в леглото, да се потопи в отчаянието си, но не посмя. Другите щяха да забележат. Каквото и да предприеме, трябва да запази в тайна случилото се през нощта.
	Повика Бети да й помогне да се облече. Молеше се наскоро извършеното блудство да не е изписано на лицето й. Успя да отговори на безкрайните въпроси на Бети за бала: какво се бе случило там и как негова светлост е реагирал на тоалета й. След известно време Бети обаче се усети, че на Мария не й се приказва и я остави да се потопи в блажено мълчание.
	Докато се приведе в приличен вид, за да застане пред домакините си, настъпи ранен следобед. Слизайки по стълбите, чу гласа на Силия.
	— Какво, за бога, господин Пинтър, правите тук?
	Сърцето на Мария подскочи.
	— Както казах на иконома, госпожице Силия, дойдох да видя госпожица Бътърфийлд.
	— За какво точно?
	— Нае ме да открия годеника й.
	— Млъкни, неразумни човече! — изсъска Силия. — Баба е в неведение в това отношение.
	— Не ме интересува — сопна се почти гневно той. — Не ми допада в какви сплетни сте се забъркали ти и брат ти. Просто искам да разговарям с госпожица Бътърфийлд.
	— Кажете, господин Пинтър — обади се появилата се на площадката в този момент Мария. Погледна към Силия, която изглеждаше изключително смутена, а после към тайния полицейски агент от Боу Стрийт, застанал по-вдървен от всякога. — Не знаех, че двамата се познавате.
	Силия тръсна глава.
	— Преди няколко месеца господин Пинтър се появи на състезание по стрелба, което бях на път да спечеля. Държа се грубо и го прекрати, преди да успея да си получа наградата. Така и не му простих намесата.
	— Помниш случилото се по доста по-различен начин от мен, лейди Силия. Ти не бе на път да спечелиш. Състезанието току-що бе започнало. — Пристъпи по-близо към нея, а на обикновено овладяното му лице се четеше гняв. — И знаеш отлично защо го прекратих. Ти и приятелите на лорд Джарет стреляхте в обществен парк, където съществуваше опасност да нараните някого. А аз бях натоварен със задачата да пазя реда и не исках някой да пострада при импровизираното ви състезание.
	Силия го изгледа не по-малко гневно.
	— Там нямаше никого! Огледахме предварително.
	— Така твърдиш, но не допускам действията ми да бъдат оспорвани от безотговорна светска госпожица, която поради липса с какво друго да се занимава, предизвиква разни идиоти на състезания по стрелба.
	— Това те дразни, нали? — тросна се Силия. — Фактът, че стрелям не по-зле от всеки мъж. И не съм безотговорна, така да знаеш!
	Господин Пинтър се канеше да й отговори и затова Мария побърза да се намеси:
	— Новини ли имате за мен, сър?
	— Извинявай, госпожице Бътърфийлд. Да, имам новини. Къде да поговорим насаме?
	— По-добре изчакайте Оливър да се върне — намеси се Силия.
	— Няма ли го? — изненада се Мария. — Къде отиде?
	— В града. Ще се позабави. Отиде да извади специално разрешите, но за женитбата ви. Затова е редно обсъждането с господин Хайът…
	— Ще съм ти благодарна да не се намесваш, Силия — прекъсна Мария. — Аз плащам за услугите на господин Пинтър и затова е единствено моя работа.
	Силия я погледна смаяно. През последната седмица се сприятелиха и досега Мария никога не й бе говорила троснато. Фактът обаче, Оливър подготвяше женитба без съгласието на Мария, я обезпокои.
	Посъвзе се и успя да отвърне, макар и обидено:
	— Добре. Ще ви оставя сами.
	Вирна брадичка и се отдалечи.
	— Насам — посочи Мария към библиотеката. Изпитваше известна вина. През изтеклата седмица се бе привързала към братята и сестрите на Оливър, но те бяха склонни да командват хората, а тя нямаше да позволи спрямо себе си. Ставаше въпрос за нейния живот, а не само за разногласието с баба им.
	Докато двамата с господин Пинтър се насочваха към библиотеката той тихо попита:
	— Стоунвил защо вади специално разрешение?
	— Част от фарса ни с мнимия годеж е — излъга тя.
	— Доста далеч е стигнало за мним годеж — отбеляза той. Влязоха библиотеката. — Ако бях на твое място, госпожице Бътърфийлд…
	— Но не си! — Затвори вратата и се обърна с лице към него. — Помолих те да намериш Натан, а не да ми даваш съвети.
	Той стисна зъби и прие забележката със свеждане на глава.
	Отново я обзе чувство на вина. Той водеше разследването без хонорар; не заслужаваше подобно отношение от нея.
	— Извини ме, господин Пинтър. Беше труден ден. — Изправи рамене. — Намери ли Натан?
	— Да.
	Тя затаи дъх. Сега ще наследи парите на баща си. Можеше да се освободи и от Оливър, и от Натан, ако желае. Би трябвало да изпил облекчение, ала усещаше само чувство за неизбежна съдба.
	— Не е мъртъв, нали?
	— Не. — Изведнъж той придоби смутен вид. — Не знам как да ти го съобщя, госпожице Бътърфийлд. Годеникът ти е действал самостоятелно от името на компанията на баща ти.
	— Как така?
	— Той е в Саутхамптън. Там е, откакто е напуснал Лондон. Отне ми доста време да го открия, защото той внимателно бе прикрил следите си.
	— Изключено. Той не е мошеник. Вероятно става въпрос за грешка. Намерил си друг човек.
	— Американец, който се казва Нейт Хайът и продава клипери? Това дошъл да прави в Англия, по твоите думи, нали?
	Побиха я студени тръпки.
	— Да…
	— Уликите, опасявам се, водят право към него. — В сивите очи на господин Пинтър се изписа състрадание. — В Саутхамптън се представя като собственик на американската компания „Масачузетс клипърс“. Търси контакт с корабни компании там и предлага да им продаде няколко кораба. Отнело му е доста време, но е намерил потенциален купувач. Някой си господин Кинсли. Отнело му известно време да провери правомощията на господин Хайът.
	— Да ги провери?! Как е възможно, след като Натан си е измислил компанията?
	— Някой в Балтимор е потвърдил версията.
	Сърцето й замря.
	— Семейството му е оттам. Предполагам, използва името им, за да осъществи измамата.
	Това обясняваше защо е заложил кожената чанта; на нея бе изписано името на нейната компания.
	Изпита болка от току-що наученото ново предателство.
	— Родителите му са мъртви, но семейството на баща му е в корабния бизнес и има многобройни връзки. Накарал е някой да излъже в негова полза.
	— Не съм открил кой, но ще продължа да разследвам, ако настояваш.
	— Няма смисъл.
	Сега, когато знаеше къде е, щеше сама да получи отговорите от него.
	През цялото време се безпокоеше за него, а той е кроял пъклен план зад гърба й. Как е възможно?
	Не й убягна иронията, че след като години наред четеше за мошеници и измамници, сега самата тя бе станала жертва на такъв. Престъпленията далеч не бяха толкова забавни, когато ти си ощетеният субект.
	— Има и още нещо — добави господин Пинтър.
	Сериозното му изражение накара сърцето й да се свие. Не бе сигурна дали ще е в състояние да понесе още лоши новини.
	— Да?
	— Из Саутхамптън се говори, че собственикът на компанията, с когото преговаря, има дъщеря за женене, към която господин Хайът проявява интерес. Всички очакват в най-скоро време да последва предложение за брак.
	Зави й се свят. Не обичаше Натан. Дори някога да бе изпитвала чувства към него, те бяха угаснали след месеците мълчание от негова страна. И определено не съществуваха след прекараната нощ с Оливър.
	Но гордостта й бе сериозно наранена, както и увереността й, че умее да разчита мъжките характери. През цялото време смяташе Натан за почтен, а той се оказа подъл и лъжлив дявол. Оливър, да го вземат дяволите, беше прав.
	— Щях да съобщя на Хайът новината за смъртта на баща ти — продължи господин Пинтър, — но не разполагах с пълномощие от теб, а и се питах не е ли по-добре ти да го направиш.
	— Съвсем правилно. — В душата й бушуваше справедлив гняв. — Колко далеч е Саутхамптън оттук?
	— Намира се на южното крайбрежие. С хубава карета и добро време пътуването би отнело дванайсет часа или дори по-малко.
	Тъй като не разполагаше със средства да пътува, все едно й каза, че ще й трябват дванайсет години. Въздъхна отчаяно.
	— Ако желаеш, госпожице Бътърфийлд — продължи господин Пинтър, — с радост ще те откарам. Каретата ми е готова за дълъг път и вече чака.
	Тя го зяпна.
	Той й се усмихна.
	— Би искала да доведеш нещата докрай, предполагам.
	— Да, но ще мине време… преди да успея да се отплатя за всичко, а и пътуването с карета е скъпо…
	— Не се притеснявай. Разследвах потеклото ти и вярвам, че ще ми се отплатиш след време.
	Идеше й да го целуне.
	— Тогава да тръгваме веднага. Ще доведа Фреди и ще си опаковам багажа.
	— Добре. Ще се погрижа за каретата.
	Тя тръгна към вратата, но се спря, върна се при него и енергично разтърси ръката му.
	— Благодаря, господин Пинтър. Оценявам помощта ти.
	— Няма за какво — отвърна той с мила усмивка. — Не ми допада, когато негодници като господин Хайът злоупотребяват с доверието на млади дами. Редно е да бъде изобличен и с радост ще се включа.
	Хвърли му още един благодарствен поглед и бързо излезе. Не бе изкачила стълбите, когато Минерва се появи.
	— Силия каза, че имаш новини.
	— Господин Пинтър е открил годеника ми. Тръгваме след малко, за да се срещнем с него.
	Чувстваше се прекалено засрамена да признае колко се е подвела относно характера на Натан. И определено нямаше да съобщи на Минерва накъде се отправят, за да не узнае и Оливър.
	— Ами брат ми?
	Мария си придаде неангажиран вид.
	— Какво за него?
	Минерва закрачи редом до нея.
	— Отиде да извади специално разрешение и предположих…
	— Сбъркала си. — Сърцето й мислеше друго, но този път не възнамеряваше да се вслуша в него. В миналото вече я беше подвело. — Нямаме подобно споразумение, независимо от разиграния фарс вчера на бала.
	— Той държи на теб, знаеш! Не бива да тръгваш, без да му кажеш.
	— Напротив.
	Ако го изчака да се върне, той ще се възпротиви на заминаването й. Не бе готов да се обвърже в пълноценен брак с нея, но не му допадаше и идеята тя да е с друг. Или да е свободна да си тръгне от Англия без него.
	Вероятно постъпваше като страхливка, но знаеше, че види ли го, ще се подчини на волята му.
	Минерва я хвана за ръката и я спря на площадката.
	— Мария, не постъпваш честно.
	— Честно ли? — Дръпна ръката си. — Нямаш представа какво е честно. Първо бях манипулирана да участвам в тази глупава игра, заради вас петимата, за да имам възможност да намеря годеника си. А после Натан, мъжът, за когото щях да се омъжа, на когото имах доверие…
	Сълзи потекоха по страните й и тя осъзна, че е казала прекалено много. Насили се да заговори по-спокойно.
	— Няма значение. Трябва да го направя и не искам Оливър да се меси. Това е между мен и Натан.
	— Ще се върнеш ли?
	— Няма причина да го правя. Баба ви очевидно не е готова да отстъпи и планът на Оливър не даде очаквания резултат. А аз не мога… Не бива…
	Безсънната нощ и лошите новини си казаха думата. Разплака се още по-силно.
	Минерва я гледаше потресена.
	— О, скъпа, пет пари не давам за плана на Оливър. За _теб_ се притеснявам. Какво не е наред? Какво се е случило?
	Мария се опита да спре сълзите си.
	— Не е нещо, с което да не успея да се справя.
	— Да не би Оливър да е направил нещо нередно? — попита Минерва настойчиво. — В такъв случай…
	— Не, нищо такова — излъга тя. Моля те, трябва да вървя. Спешно е.
	Минерва кимна.
	— Добре. Тогава ще ти помогна.
	— Как?
	— Като начало опаковам багаж по-бързо от всеки друг на този свят.
	Благодаря ти — зарадва се Мария. — Но ще е по-добре, ако се погрижиш за Фреди. Страшно бавно си събира багажа и винаги забравя по нещо.
	Мария изпита облекчение, защото Минерва отсече:
	— Разбрах.
	После се отправи към стаята на Фреди.
	Ако Минерва е прекалено близо до нея, ще се изкуши да й разкаже всичко, а от това кашата щеше да стане само още по-голяма.
	За щастие Бети все още разтребваше спалнята й и веднага се захвана с багажа. Камериерката всячески се постара да изкопчи къде отива Мария и защо заминава, но младата жена не сподели нищо. Бяха приключили с единия сандък и почти бяха напълнили втория, когато на вратата се почука. Мария реши, че е Минерва и отвори.
	Насреща й стоеше госпожа Плъмтри.


>	Глава 23

	Госпожа Плъмтри мина край нея и огледа отворените сандъци.
	— Заминаваш, както дочух от прислугата.
	Мария едва се въздържа да не простене. Надяваше се да замине, без да има вземане-даване с бабата на Оливър.
	— Да, госпожо. Господин Пинтър е намерил… брата на Фреди и отиваме при него.
	Възрастната дама я изгледа мрачно.
	— И защо опаковаш всичките си дрехи?
	Всъщност не вземаше всички. Накара Бети да отдели купените от Оливър и прибираше само разменените срещу траурните си рокли. Но нямаше как да го съобщи на жената пред себе си.
	Хвърляйки строг поглед към Бети, госпожа Плъмтри нареди:
	— Остави ни, ако обичаш.
	Бети направи реверанс и се оттегли.
	— Госпожо Плъмтри, според мен… — подхвана Мария.
	— Да сложим картите на масата, става ли? — отсече Хети. — Знам, Оливър е намислил план, а ти си се включила по свои съображения.
	— А ти допусна да се разиграе по _твои_ съображения — обвини я.
	— Така е — съгласи се госпожа Плъмтри с печална усмивка. — Първата вечер, опасявам се, изпълнявах роля пред теб. Държах да се уверя, че не възнамеряваш да се възползваш от него.
	— _Аз_ да се възползвам?! — изрече тя с горчивина. — А той как се възползва от мен?
	— Така ли направи? — попита жената леко разтревожена. — Затова ли бягаш?
	Мария въздъхна.
	— Не.
	Защо той да се бе възползвал, след като тя се впусна напълно невъздържано и доброволно в любенето?
	Госпожа Плъмтри внимателно изучаваше лицето й.
	— Зад всичките си наперени приказки, той е добър човек. И искрено иска да се ожени за теб. След снощи, на бала, съм убедена в намеренията му. Затова, за бога, приеми предложението му. И ме дари с правнуци. Само толкова искам.
	— Къде остава аз какво искам?
	— Ти искаш него. Виждам го всеки път, когато го погледнеш. Същото виждам и в неговите очи.
	Мария се извърна, защото сърцето й започна да бие лудо.
	— Оливър не е наясно какво иска — успя да промълви тя.
	— Възможно е — съгласи се баба му, пристъпи напред и постави ръце на раменете й. — Аз нося вина за това. Оставих го прекалено дълго да се лута в собствения си свят. Но най-после започва да си намира пътя обратно. Ако ти заминеш сега…
	— _Не_ си намира пътя обратно, не виждаш ли? — остро я прекъсна Мария. — Още изпитва вина заради онази ужасна нощ в ловната хижа.
	Очите на госпожа Плъмтри се разшириха смаяно.
	— Той ти е казал?
	— Да. Искал да тръгне след майка си, но ти си настояла да изчакате. Именно той е намерил мъртвите си родители. Целият е бил покрит с кръв, а ти си платила на прислугата да си държи езика зад зъбите.
	Госпожа Плъмтри потрепери.
	— Никога, с никого не е говорил по въпроса, скъпа. Дори и с мен не, а аз бях там. Не го е споменавал пред братята и сестрите си, а и пред приятелите си, доколкото ми е известно. Ти си първата, пред която споделя какво се е случило през онази нощ. Това доказва колко много държи на теб.
	Мария преглътна.
	— Но не достатъчно, за да промени навиците си.
	— Ако му дадеш шанс…
	— И да се озова в същия кошмар, в който си поставила дъщеря си? — госпожа Плъмтри пребледня и Мария побърза да добави: — Извинявай. Не е редно да говоря така.
	— Не, напротив. Права си. Трябваше да видя, че Луис не е мъж, от когото ще излезе добър съпруг. Не биваше да насърчавам женитбата им, нито да подтиквам Прюданс да го преследва, както и той — нея. Изсмя се горчиво. — Въобразявах си, че любовта на Прюданс ще го промени.
	— Както мислиш, че моята любов ще промени Оливър ли?
	Възрастната жена погледна Мария с надежда.
	— Обичаш ли го?
	Мария се смая. Боже милостиви, да, обича го. Не можеше да се преструва дори пред баба му. Но той никога нямаше да я обича. Според него „любов“ е дума, която използваш вместо „похот“.
	В очите й започнаха да напират сълзи. Молеше се да не потекат. Грабна ръката на госпожа Плъмтри.
	— Моля те, не му казвай. Ще го използва срещу мен, за да получи каквото иска…
	— Скъпа…
	— Закълни се, че няма да му кажеш! Помисли за дъщеря си.
	— Точно за нея мисля. Би искала синът й да води по-добър живот, отколкото има сега. — Госпожа Плъмтри стисна ръцете й доста сили — Ти мислиш, че е като баща си, но всъщност прилича на майка си. Не знам защо през всичките тези години върви по стъпките на баща си, но това не е истинската му същност, кълна се.
	— Откъде си сигурна? — прошепна Мария.
	Сините очи на госпожа Плъмтри се изпълниха с тъга.
	— _Преди_ да отиде в ловната хижа онази нощ с него се е случило нещо. По думите му той и майка му се скарали и затова тя е отишла да търси Луис. Оливър не казва какво е станало, но знам, че дълбоко го е наранило. Оттогава обаче се прави, че раната не съществува. Някой трябва да я излекува вместо него. Според мен ти би могла.
	— Не желая да го направя. — Дръпна ръцете си. — Искам си моя живот обратно. Моят американски живот, където хората казват каквото имат предвид и правят… — Млъкна. Всъщност нейният американски живот бе лъжа. Натан го доказа.
	Въпреки това онзи живот бе по-добър от постоянната болка да обича Оливър, а той да не отвръща на чувствата й.
	— Не мога да те спра да заминеш. Няма да настоявам повече. Но ми се ще да не се отказваш от него. Не и преди цялата надежда да изчезне. Според мен той разполага със силата да те изненада.
	— Естествено е да смяташ така. Ти си му баба. Аз обаче не бива да си позволявам да съм толкова сляпа.
	Обърна се и отново се захвана да онакова багажа.
	Госпожа Плъмтри отиде до тоалетката и вдигна нещо.
	— Ще ги вземеш, нали?
	Мария се извърна и я видя да държи кутийката с перлите, подарени й от Оливър.
	— Не, разбира се. Нямам право.
	— А аз казвам обратното. — Възрастната жена се приближи. — Принадлежаха на дъщеря ми. Искам сега да са твои.
	— Прощавай, но при стеклите се обстоятелства, отказвам да ги приема.
	Госпожа Плъмтри поклати глава.
	— Ти си не по-малко упорита от него.
	— Поне едно общо нещо помежду ни.
	— Не само вие двамата. Характерно е за всички ни. — На устните й се появи бегла усмивка. — Добре. Ще ги задържа, докато се върнеш. — Тонът й стана по-мек. — Винаги си добре дошла тук, скъпа. Винаги, независимо какво ще стане между теб и Оливър.
	Мария я погледна смаяно.
	Усмивката на госпожа Плъмтри стана по-широка.
	— Бих предпочела да си част от семейството, но ако не стане, ще съм доволна и горда, ако ме считаш за твоя приятелка.
	В гърлото на Мария заседна буца. Едва успя да промълви:
	— Благодаря. И аз бих желала същото.
	— Подозирам обаче, че Оливър няма да те пусне така лесно да си тръгнеш, както смяташ.
	— Повярвай, ще се зарадва как се е отървал на косъм.
	— Нали не го вярваш истински?
	— Знам едно: остана ли тук, ще се ожени за мен по задължение. Не искам да съм негова съпруга по задължение.
	_Не и когато страст замъглява трезвата му преценка. Както и моята._
	На излизане от стаята госпожа Плъмтри изглеждаше скептична.
	На Мария й се искаше да вярва в Оливър толкова силно, колкото и баба му вярваше в него. Опасяваше се обаче, че е като всеки мъж, чийто планове са се провалили. Гордостта му бе накърнена, това бе обяснението. Когато види, че е заминала и няма какво да предприеме, ще състави нов план… Друга жена ще се омъжи за него заради титлата и богатството на баба му.
	Преглътна надигналата се в душата й болка. Напомни си обаче колко по-силна болка ще изпита, когато го гледа как нарушава брачните обети. По-добре да я преодолее сега, вместо да я преживява отново и отново през целия си живот.
	Нищо че сърцето й се късаше, задето оставя Оливър.

	* * *

	Оливър се върна в Халстед Хол към девет вечерта. Отне му доста време да издири архиепископа на Кантърбери и да го склони да му и даде специално разрешително. Надяваше се Мария да не се е оттегли рано-рано за нощта. Силно се изненада с какво нетърпение очаква да я види.
	Докато прекосяваше вътрешния двор, за да отиде до големия салон, Минерва го пресрещна. Изглеждаше бясна.
	— Колко време отнема да се извади специално разрешително?
	— Защо? Какво е станало?
	— Мария си опакова багажа и замина. Заедно с Фреди.
	Краката му се подкосиха.
	— Къде отиде?
	— Не каза. Днес следобед дойде господин Пинтър с новини за годеника й. После с Фреди заминаха при него.
	— Мътните го взели! — Прокара пръсти през косата си. — Не остави ли съобщение за мен?
	— Нямало причина да остава, защото планът ти да подведеш баба не давал резултат. Обърнах й внимание, че ваденето на специално разрешение говори за споразумение помежду ви, но тя отрече.
	Той се взираше невиждащо пред себе си. Кръвта във вените му кипеше. _Отрекла, значи!_ Следователно е била искрена снощи, когато отказа да приеме предложението му за брак. Мария не беше глупава. В негово лице бе разпознала лош кандидат за съпруг. Той беше глупакът, защото се държа като неопитен юноша с първата си любима.
	И прекара цял ден да свикне с мисълта, че се жени за нея! На път за Халстед Хол си представяше единствено как я прегръща, целува и я убеждава, че бракът им ще е сполучлив, макар далеч да не бе убеден в това. Тя очевидно бе още по-несигурна от него.
	Стисна зъби. Какъв идиот беше само. Една дума за годеника й и тя хуква, готова да се омъжи за онзи американски негодник, който се интересува единствено от парите й. Очевидно тя предпочита да се обвърже със златотърсач, вместо с известен разюздан развратник, нищо че дори я бе съблазнил.
	Но тя не разполага с пари. Как пътува?
	Тогава се сети за перлите. Лесно щеше да ги продаде в Илинг, за си набави средства. Перлите бяха достатъчни, за да обезпечат пътуване до всяка точка в Англия.
	— И не е оставила никакво съобщение за мен? — повторно се осведоми той, макар дори в собствените си уши да звучеше като окаян глупак. — Не обясни ли защо го прави?
	— Не — отвърна Минерва. — Нещо я бе разстроило, но не ми сподели какво. — Минерва го изгледа изпитателно. — Не си й причинил нищо, нали?
	— Нищо, което да я накара да побегне.
	Освен дето я обезчести и й предложи брак, какъвто тя намираше за неприемлив. И я желае с копнеж, от който гърлото му се стяга.
	Като в унес тръгна към кабинета си. Не вярваше, че си е заминала; че я е прогонил.
	В кабинета се сепна: върху писалището го чакаше друга от книгите на Минерва. Това събуди рояк спомени: Мария му се присмива шеговито заради предишната; Мария философства относно случилото се в романа; Мария го гледа доверчиво със сините си очи. _Винаги има надежда._
	Свъси вежди. За другите, вероятно, но не и за него. Той загуби всякаква надежда в деня, когато докара майка си дотам да убие баща му, а после и себе си. Да, Мария не е пропуснала да види покварата, която другите в семейството му очевидно не забелязваха.
	Минерва се появи в кабинета след него.
	— Какво ще предприемеш, за да върнеш Мария?
	Той се изсмя горчиво.
	— Абсолютно нищо. Тя не желае да се върне. Не ми е оставила бележка, нито ме изчака…
	Млъкна, защото думите щяха да го задавят. Опита се насила да я вкара в брак, а Мария не обичаше да я насилват. Нищо чудно, че побягна.
	— Как така нищо?! — възнегодува Минерва. — Трябва да тръгнеш след нея и да я убедиш да се омъжи за теб.
	— Защо? — изгледа той сестра си намръщен. — За да можеш ти и другите да успокоите баба? Тази лудост с Мария беше последната сламка. Започвай да свикваш с мисълта, че ще живееш тук до края на живота си, защото баба няма да се спре, преди да ни задоми всички, а аз няма да се оженя!
	Не и щом Мария няма да е негова.
	Обърна гръб на сестра си, взе чаша и я напълни догоре с бренди от декантера на бюфета. Беше лудост да смята, че животът му ще се промени; че Мария ще го „спаси“.
	Никой няма да го спаси.
	— Не ме интересува баба или ултиматумът й — тросна се Минерва. — Грижа ме е обаче за Мария. А тя държи на теб.
	— Значи е глупачка — отвърна той дрезгаво. — А ако наистина държеше, нямаше да хукне след Хайът.
	— Продължавам да твърдя…
	— Не се бъркай, Минерва! — Отпи солидна глътка бренди. — Тя направи своя избор. Всичко свърши.
	Сестра му изсумтя и с вирната брадичка излезе от кабинета. Той остана и продължи да пие в опит да се докара до онова приятно притъпено състояние, където нищо няма значение; където няма да мисли Мария и за предишната нощ, за сладкия начин, по който му отдаде невинността си…
	Допи си питието. Тя беше заминала, за бога. Трябваше да тържествува, задето избегна тегобата на брака.
	— По дяволите!
	Стовари празната чаша върху писалището.
	— О, това определено ще оправи всичко — долетя гласът на баба зад него.
	Само това му липсваше — още една жена да го напътства. Реши не й обръща внимание и си наля ново питие.
	— Тя предположи, че ще се държиш така — продължи баба му. — Нямало да ти пука дали е заминала и ще се радваш как си се отървал на косъм.
	Той отпи мълчаливо.
	— Настоявах, че няма да се откажеш така лесно от нея. Явно съм сгрешила.
	Той се изсмя горчиво.
	— Този път няма да успееш, бабо.
	— В кое?
	Той се обърна към нея и вирна вежда.
	— В опитите си да ме изманипулираш да постъпя както искаш. Уча се от грешките си. — А сега плащаше цената за наученото: болка свиваше гърдите му и заплашваше да смаже сърцето му. — Явно същото е и при Мария. Затова побягна при първата отдала й се възможност.
	— Избяга, защото се страхуваше дали ще ти устои, дали няма да ти се поддаде. Ти по-добре от всички трябва да си наясно кога една жена не вярва на себе си, когато е близо до теб.
	Оливър се опита да пренебрегне думите й.
	— Каквато и да е причината, _тя ме изостави_. Няма да тичам след нея като малоумен.
	— И ще оставиш американският й годеник да я вземе?
	Биеше по ревността му; отново една от тактиките й. За жалост даваше резултат.
	Стисна зъби.
	— След като иска Хайът, няма как… — Присви очи. — Откъде знаеш за годеника й?
	— Минерва ми каза.
	— Естествено! — Допи си брендито и остави чашата на писалището. — Никой в тази проклета къща не умее да пази тайна.
	— Освен теб.
	— Не подхващай отново тази тема — изръмжа той.
	— Защо не? Затова ли я оставяш да тича след някакъв глупав американец? Тя въобще ли не те интересува?
	— Не — излъга той, макар от мисълта за Мария и онова магаре Хайът стомахът му да се свиваше. — Тя направи своя избор. Длъжен съм да го уважа.
	— Не се ли притесняваш, че не разполага с пари, за да пътува?
	— Тя има здрав разум и ще продаде перлите, които й подарих. Така поне предполагам.
	— Всъщност — не. Остави ги тук. — Баба му докуцука до писалището и постави кадифената кутийка до декантера. — Заяви, че не й се полагат.
	Той се вторачи в кутийката. Как щеше да пътува Мария без пари? Братята и сестрите му вероятно са й дали нещо, но едва ли е много. Сигурно се е качила на пощенска карета. От идеята Мария и Фреди да пътуват без закрилник и да се превърнат в лесна плячка за джебчии, разбойници и безскрупулни съдържатели на странноприемници сърцето му спря.
	— Не ме интересува — отсече Оливър, макар да му ставаше все по-трудно и по-трудно сам да си вярва.
	— Значи за теб е без значение, че тя и Фреди тръгнаха с господин Пинтър? Той я отвежда при годеника й.
	— Дяволите да го вземат! — Забеляза триумфа в очите й и прокле невъздържания си език. — Лъжеш!
	Едната й сребърна вежда се вирна.
	Той излезе в коридора и се провикна:
	— Минерва!
	След секунди чу стъпките на сестра си по стълбите.
	— Какво има? — попита тя, приближавайки.
	— Мария с кого тръгна оттук?
	Тя хвърли гневен поглед към баба им.
	— Пое с господин Пинтър. Той предложи да я заведе заедно с Фреди където поискат, макар да звучеше, че пътуването ще е дълго. Всъщност много мило е от негова страна…
	— Проклет негодник!
	— Той е джентълмен — обади се баба им. — Според мен е в безопасност с него.
	— Да, джентълмен…
	Такъв, който няма да се поколебае да обрисува Оливър в най-черни краски, да опише разнообразните му „подвизи“, да я настрои срещу него.
	Какво значение има, по дяволите? Тя си тръгна. Няма да се върне. Не би трябвало да му пука какво мисли за него сега.
	Но не можеше.
	Още по-лошо бе, че Пинтър обичаше да се прави на галантен рицар, а зад благородните си думи галантните рицари са податливи на красивите женски лица като всеки друг. Щом Пинтър влага пари и време да я отведе бог знае къде, ще очаква нещо в замяна.
	В момента тя е уязвима, объркана и разстроена. Сам с Мария в каретата в продължение на часове, а защо не и дни и само глупака Фреди насреща. Пинтър лесно би…
	Ще го удуши, само да я докосне с пръст!
	— Кога тръгнаха?
	— Преди пет часа — отвърна Минерва.
	— Накъде?
	— Не знам…
	— Саутхамптън — обади се баба им. Той я погледна учудено и побърза да добави: — Един от нашите коняри успял да изтръгне от кочияша на господин Пинтър за къде пътуват.
	Ще успее да стигне там до сутринта, ако пътува цяла нощ. Пътуването не бе сред най-приятните занимания през зимата, но имат пълнолуние и от каретата и конете на Пинтър зависеше дали Олив ще успее да пристигне там само часове след тях. Въпреки ограничените си финансови възможности той не се скъпеше по отношение на конете си.
	Като стигне Саутхамптън ще трябва да измисли как да ги намери, защото градът не беше малък. Ще се опита да я измъкне от лапите на Пинтър, което също нямаше да е лесна задача.
	— Минерва, иди кажи на кочияша да приготви каретата за пътуване до Саутхамптън — нареди той. — Ще тръгна след час.
	— Добре — отвърна тя и хукна да изпълни заръката.
	Канеше се да се качи в стаята си, за да вземе някои необходим вещи, когато баба му го хвана за ръката.
	— Ще я върнеш обратно, нали?
	Погледна напрегнатото й изражение.
	— Само ако тя желае. Не съм сигурен какво ще е решението й. — Не възнамеряваше да я насилва повече да се омъжи за него.
	Баба му свъси вежди.
		Тогава защо предприемаш пътуването?
	— За да възпра онзи надут негодник Пинтър да се възползва от нея. Без пари и само Фреди за защитник тя е прекалено уязвима. Пинтър е мъж, а кой мъж ще устои на Мария?
	— И това е единствената причина, заради която ще я последваш?
	— Да.
	Но още докато го изричаше съзнаваше, че лъже. Тръгваше след нея, защото представата тя да попадне в обятията на Хайът го разяждаше; защото нямаше начин да я пусне да си замине, без да разменят и думичка.
	Но най-вече тръгваше след нея, защото се ужасяваше какви години го очакваха: самотни, жалки, лишени от нейната компания. А му бе дяволски трудно да си представи подобна перспектива.


>	Глава 24

	Изтощена от безсънната нощ, Мария задряма веднага щом каретата потегли от Халстед Хол. Независимо от грижите на господин Пинтър да им е удобно, доколкото е възможно, нито студената, раздрънкана карета, нито тръскането поради дупките, с които бе осеян пътят, не предразполагаха към здрав сън. Докато будуваха в каретата след късна вечеря в странноприемница, тя и господин Пинтър започнаха да обсъждат положението с Натан.
	Фреди имаше непоклатимо мнение.
	— Разполагам със сабята. Ще го извикам на дуел. Ако го промуша, няма да имаш проблем да си получиш наследството.
	— Не говори глупости. Забранявам ти да се биеш с Натан — отсече тя.
	Фреди умееше да борави със сабята сравнително добре, но тя не би си простила, ако братовчед й загине.
	— Редно беше да предупредиш негова светлост за заминаването — подхвърли Фреди. — Той трябваше да ни придружи и да се изправи пред Натан.
	Тя се правеше, че не забелязва с какво внимание господин Пинтър следи разговора им. По време на вечерята го осведоми относно сключеното споразумение между нея и Оливър, ала пропусна, естествено, подробностите как са се любили и предложението му за женитба.
	— Всичко това няма нищо общо с лорд Стоунвил — завърши тя.
	— Той ти е годеник все пак — напомни Фреди.
	— Беше фарс, за да подведе баба му, знаеш добре. Хайде сега млъкни, ако обичаш.
	— Май не всичко беше фарс — настоя той за нейна изненада.
	— Беше, разбира се!
	— Не и по думите на лейди Силия и момчетата снощи, на път за бала. Перлите, които ти подари, стрували цяло състояние.
	Господин Пинтър седна по-изправен на седалката.
	Тя хвърли раздразнен поглед на Фреди.
	— Престани с тези небивалици. Както отбеляза негова светлост щеше да ги е продал досега, ако струват толкова много.
	— Според лейди Силия не искал да се раздели с тях. Продал обаче бижутата, които баща му е купувал. Госпожа Плъмтри подарила перлите на майка му при дебюта й и затова били толкова специални.
	Дъхът в гърлото на Мария заседна.
	— Лейди Силия вероятно греши — прошепна тя. — Нещо не си разбрал.
	Но в сърцето си знаеше, че не е така. Това само увеличи чувството й за вина, задето така внезапно тръгна от Халстед Хол. Държа се като страхливка.
	Е, тя все пак му отказа снощи. Той просто реши да не обръща внимание на думите й. Нима е проява на страхливост да побегнеш, когато ти липсва силата да отстояваш убежденията си?
	За жалост разкритията на Фреди накараха господин Пинтър да я разпита отново за специалното разрешително. Тя даде да се разбере, че не желае да обсъжда повече Оливър и разговорът замря.
	Господин Пинтър вероятно я смяташе за глупачка, задето е готова да брани Оливър. Нямаше значение. Всеки път, когато помислеше за страданията на Оливър, свързани със смъртта на родителите му през всичките тези години, сърцето й се късаше.
	Стигнаха в Саутхамптън в два след полунощ. Колкото и да й се искаше да нахлуе в квартирата на Натан, господин Пинтър я посъветва да си почине, преди да се изправи пред годеника си. Прав беше; никога през живота си не се бе чувствала толкова уморена.
	За щастие в една от странноприемниците все още се намираха свободни стаи и господин Пинтър нае една за нея, и една за себе си и Фреди. Преди да се разделят, тя отведе господин Пинтър настрана и му заръча да остави Фреди да спи сутринта, а нея да събуди рано. Не възнамеряваше да вземе Фреди и сабята му, когато отиде да се срещне с Натан.
	Мария се оттегли в стаята, легна в леглото както си беше с дрехите и потъна в дълбок сън.
	Когато на солидната дъбова врата се почука, имаше чувството, че са минали само няколко минути. Но сивотата отвън и студът вътре, след като огънят в камината бе угаснал, доказваха, че се зазорява.
	— Госпожице Бътърфийлд? — обади се господин Пинтър зад вратата — Каза да те събудя в седем. Доведох камериерка да ти помогне.
	— Благодаря — провикна се тя и стана да отвори вратата. Влезе момиче с кисело изражение. Мария надникна навън и увери господ! Пинтър: — Ще бъда долу след малко.
	Явно свикнала да се грижи за забързани пътнички, момичето помогна на Мария да смени пътническите дрехи с траурни. За миг Мария се размечта за хубавите си нови рокли, да не говорим за веселата бъбривост на Бети.
	_Престани! Поне вече не живееш в лъжа. Отново си тази, която си._
	Но тя ли беше, когато сърцето й така копнееше да е другаде? В Халстед Хол сега щеше да се буди в приказното си легло и да чака Бети да й донесе чайник горещ шоколад с препечени филийки, а после да слезе да закуси със семейството. Щяха да приказват за имението, докато Бети й помага да се облече пред разпаления огън, щеше да чака с нетърпение да види Оливър…
	О, наистина нямаше смисъл. Не преставаше да мисли за него. Ала трябваше да се съсредоточи какво ще каже на предателя Натан, когато го види.
	Излезе от стаята и ускори крачка. Долови суматоха. Боже, Фреди беше станал.
	— Идвам с вас — обяви той на господин Пинтър. — Готвите се да се измъкнете без мен.
	— Глупости — възрази Мария, стигнала до тях. — С господин Пинтър трябва да обсъдим още някои въпроси около Натан. Понеже не сме закусили, щях да те събудя, за да ни донесеш пай с бъбреци от пекарната. Нали помниш? Видяхме я в края на града.
	Лицето на Фреди засия при споменаването на пайовете. Мигом обаче присви очи.
	— Защо да не закусим тук?
	Благодарна поради отсъствието на любопитни уши наоколо, тя се обърна към господин Пинтър.
	— Закуската в тази странноприемница е доста скъпа, нали?
	— Да — отвърна той суховато.
	— По-добре да пестим парите. — Извади няколко монети от чантичката си и дари братовчед си с най-подкупващата си усмивка. — Хайде, бъди мил и отиди да купиш пай.
	Той се поколеба, но паят с бъбреци беше любимият му.
	— Добре — промърмори Фреди. — Но веднага се връщам. Не ходете никъде без мен.
	— Няма, естествено.
	Щом той тръгна, тя бързо изведе господин Пинтър навън и двамата поеха към пансиона, който се намираше в противоположната посока. Тъй като Фреди не знаеше къде е разположен, тя възнамеряваше да държи него и сабята му далеч.
	Пристигнаха в малка спретната къщурка и господин Пинтър поиска да види господин Хайът. Собственикът отиде да го доведе, като ги остави в приветлив салон с полици, с изложени по тях красиви керамични съдове.
	Мария застана до прозореца така, че да не бъде забелязана при влизане през вратата. Искаше да свари Натан неподготвен.
	При влизането му обаче изненадана остана тя. Докато пристъпваше към господин Пинтър. Натан приличаше на съвършено различен човек. Бакенбардите му стигаха почти до брадичката, а правата й руса коса сега се спускаше като водопад от къдрици по раменете. Нима бе започнал да я къдри?
	А дрехите му! Никога не бе следвал модата и дори се присмиваше на баща й, задето го прави. В момента бе в елегантен нов костюм, на който биха завидели дори братята Шарп.
	Виждайки го да изглежда така добре и да се държи, все едно всичко е наред, тя изпадна в гняв, който заплашваше да изпепели всичко наоколо.
	А негодникът дори още не я бе забелязал!
	— Как да ви помогна, сър? — обърна се Натан към господин Пинтър с делови тон.
	Това вече преля чашата. Преди господин Пинтър да отговори, тя се обади:
	— Добро утро. Натан.
	Той се обърна с лице към нея и пребледня.
	— Мария?! Какво правиш… — Млъкна, забелязал облеклото й. — Какво е станало?
	— Татко почина — отвърна тя сдържано.
	— Господи! — Той изглеждаше истински покрусен. — Много съжалявам. Не знаех.
	— Напълно съм наясно. — Думите се лееха бързо от устата й. — Пратих ти няколко писма, а ти не благоволи да отговориш на нито едно. Междувременно опекуните не са в състояние да уредят формалностите заради проклетото завещание на татко. — Пристъпи напред по-бясна от всякога. — Наложи се да изразходвам последните си средства, за да дойда да те търся в Англия. Не съм в състояние дори да заплатя на господин Пинтър хонорара му, задето те откри. А ти си тук и използваш онова, на което баща ми те научи, за да съсипеш бизнеса му!
	— Ще ти обясня — подхвана той, пристъпвайки към нея.
	Но вече нищо не бе в състояние да я спре.
	— През цялото време се питах дали не си мъртъв! — В очите й се надигнаха сълзи, които тя се пребори да възпре. — Фреди и аз обиколихме Лондон, убедени, че те е сполетяла беда.
	— О, скъпа, аз…
	— Не смей да ме наричаш така! — извика тя. — Всичко е било лъжа, нали? Предложението ти за брак, целувките…
	— Мария — прекъсна я той и хвърли поглед към господин Пинтър, — не е редно…
	— Ти ли говориш за редно и нередно?! А да лъжеш бизнес партньора си и да крадеш от него? Това „редно“ ли е?
	Той изправи рамене, видимо засегнат.
	— Не съм крал от баща ти. Никога не бих го направил.
	— Наистина ли? А откъде намери флотилия от клипери, които да предлагаш за продан, макар да не ти принадлежат?
	Той трепна. Отново погледна към господин Пинтър и сниши глас.
	— Нека проведем този разговор насаме.
	— Не! — Беше научила някои неща от прочетените книги. Измамниците вечно използват в своя полза мекушавостта на жертвите си. Господин Пинтър й трябваше, за да отклони всеки неин порив да повярва на лъжите на Натан. — Искам господин Пинтър да е свидетел на разговора ни. Нямам ти доверие.
	— Не е каквото си мислиш. — Погледна я с невинно изражение. — Направих го за нас.
	— За нас? — повтори смаяна, че дори му хрумва да твърди подобно нещо.
	— Четири години са дълъг период за един годеж. Не си ли се замисляла?
	— Да, естествено, но татко каза…
	— Знам. — Устните му се свиха презрително. — Настояваше да се убеди, че съм в състояние да ръководя компанията, преди да те повери в ръцете ми.
	— Той те изпитваше. Винаги ти е вярвал. Защо иначе би ти оставил половината компания в завещанието си?
	— Така ли е направил? Беше го споменавал, но не бях сигурен дали ще се стигне дотам. — Изненадващо я хвана за ръцете. — Размахваше те пред очите ми като награда в продължение на четири години и всеки път, когато повдигах въпроса за нашата женитба, твърдеше, че не съм готов.
	Тя го зяпна.
	— Изключено е да е вярно!
	— Повярвай, така е. — Стисна ръцете й. — Реших, че иска да ме изцеди от работа, а после да продаде половината от компанията на друг.
	Тя дръпна ръцете си.
	— Защо да го прави? Та той нямаше син. Нуждаеше се от силен мъж като теб да ръководи компанията след кончината му.
	— Но отказваше да ни позволи да се венчаем. Не можех да чакам. Имах нужда от съпруга.
	— И дойде в Англия, за да си намериш?
	— Не! — Разтърка бакенбардите си нервно. — Обеща, ако сключа сделката в Лондон, да благослови женитбата ни. Но преговорите в Лондон боксуваха. Позоваваха се, че баща ти е възрастен. Не вярваха във възможностите на „Ню Бедфорд шипс“ да осигури корабите, щом съм собственик само на половината компания. При нещастие с баща ти, щели да останат на сухо.
	Тя го погледна несигурно, а той продължи с по-мек тон:
	— Обясних за годежа ни, но не бяха склонни да се доверят на подобно неофициално споразумение. Страхуваха се, да не би да се откажеш от брак с мен и да продадеш твоята половина на друг партньор.
	— Не бих постъпила така, знаеш го.
	— Но те не го знаеха. Затова реших да уговоря самостоятелна сделка, от мое име и да се върна в Америка със силни позиции. Можех да заплаша да взема своята половина от бизнеса и новата сделка, ако баща ти не одобри брака ни.
	Всичко звучеше доста убедително, с изключение… на едно.
	— А аз? Докато ти си уреждал бъдещето си…
	— Нашето бъдеще — поправи я той.
	— … аз бях оставена сама, без да съм наясно какво ти се случва. Не знаех дали си размислил за годежа, или си мъртъв.
	— Нямах избор — подхвана той с търпеливия тон, с който винаги разговаряше с нея, станеше ли въпрос за бизнес. Защо досега не бе забелязала колко снизходително се държи? — Ако ти бях писал, баща ти щеше да разбере. А както ти е известно, никога не е одобрявал да си пишем зад гърба му. Не желаех да рискувам да проваля плановете си.
	— И прецени, че чувствата ми и тревогите ми нямат значение?
	Той въздъхна раздразнено.
	— Имаха значение, естествено. Надявах се обаче да го разбереш, когато постигнем желаната и от двама ни цел — скорошен брак.
	— Ако скорошен брак е било целта ни, какво ни пречеше да избягаме? — обърна му внимание тя. В тона й се прокрадна разочарование. — Но ти не си искал да рискуваш. Опасявал си се татко да не откаже да ти остави половината компания.
	— Мария, съзнаваш, че това няма нищо общо — подхвана той пак със снизходителен тон, който вече започваше да я нервира.
	Тя отново се разгорещи.
	— За глупачка ли ме мислиш?! — Преглътна надигналата се в гърлото й жлъч. — Или си въобразяваш, че поради отчаянието си дали ще си намеря съпруг бих чакала търпеливо, докато си припомниш за годеницата си? Очевидно не си се тревожил дали няма да намеря друг през месеците, когато не знаех нищо за теб.
	Той премигна.
	На устните й се появи горчива усмивка.
	— А и защо да го правиш? Та кой би се оженил за прекалено прямата дъщеря на копеле? Имах късмет мъж с твоето потекло да ми обърне внимание, нали? Не бих рискувала да те загубя. Според теб щях да те чакам вечно.
	— Не е… Смятам… По дяволите, познавам те. Беше ми обещала. Щеше да спазиш думата си.
	Тя се пребори с надигналото се у нея чувство за вина.
	— Но ти не си се чувствал задължен да спазиш твоето обещание!
	— Какво имаш предвид? — попита той предпазливо.
	— Ухажваш дъщерята на господин Кинсли, собственик на компанията и евентуален купувач на корабите, които не са изцяло твои.
	Силна руменина заля лицето му и това потвърди, че думите на господин Пинтър отговарят на истината. Сърцето й замря. Как не бе забелязала досега тази черта в характера му? Как е могла да бъде толкова сляпа?
	— Предполагам, вие разправяте подобни лъжи на годеницата ми — обърна се Натан гневно към господин Пинтър.
	— Разказах й какво съм чул, да — потвърди господин Пинтър хладно. — Тя затова ме нае. Няколко пъти сте забелязан да се разхождате с госпожица Кинсли, както и да придружавате нея и майка й на концерти.
	Натан дръпна вратовръзката си сякаш го задушава.
	— Просто исках да се държа възпитано. В бизнеса често се прави така.
	— Според мълвата сте на път да й предложите брак — продължи господин Пинтър.
	— Нали не вярваш на тези приказки? — обърна се Натан към Мария. Тя го изгледа проницателно.
	— А трябва ли?
	— Не!
	Тя само вирна вежда и той се изчерви още по-силно.
	— Добре, признавам, дадох тласък на сделката, като се докарвах пред семейството на господин Кинсли, но…
	— Точно така си и мислех! — Тя се запъти към вратата. — Адвокатът ми ще се свърже с теб. Ако възнамеряваш да купиш моята половина от компанията…
	— Стига, Мария. Това е абсурд. — Хвана я за ръката. — Не съм давал никакво обещание на младата жена. Тя не означава нищо за мен.
	Мария дръпна ръката си.
	— Колко странно. Явно и аз не означавам нищо за теб.
	— Не е вярно!
	Отново я обзе гняв.
	— Плаках за теб. Тревожех се. Когато не отговори на писмата ми, дойдох в тази проклета страна да те намеря… В компанията дори не беше оставил информация къде отиваш! Разполагах с много малко пари и нямах представа какво да предприема…
	— Тогава да си беше стояла вкъщи, където ти е мястото!
	Тя го погледна невярващо. Сега вече се показваше истинският Натан. През цялото време вярваше, че й е приятел; човек, който разбира колко по-различна е от другите жени. Всъщност обаче винаги бе потискал всичко, което е смятал за неприемливо у нея. Правеше го с дребни наглед неща малко снизхождение, неодобрителна усмивка от време на време.
	Ако беше честна, трябваше да признае: той никога не бе одобрява това, което тя представлява. Само Оливър го бе правил.
	Мисълта за Оливър я изпълни със силен копнеж да го види. Почти чуваше циничните му забележи по адрес на Натан. След това щеше да я увери, че заслужава някой по-добър. И тя щеше да е сигурна във всяка негова дума, защото при всичките му недостатъци, при цялата прикритост относно миналото му, Оливър никога не я бе лъгал.
	— Нямаш представа колко съм доволна, задето не си останах вкъщи — промълви тя. — Тогава нямаше да открия колко сме неподходящи един за друг.
	Той поклати глава.
	— Грешиш. Просто в момента си сърдита. — Протегна ръка да я погали по бузата, но Мария се дръпна и изражението му стана по-суров.
	— Все още сме официално сгодени. Ако развалиш годежа заради някаква глупава препирня относно госпожица Кинсли, ще ме принудиш да предприема действия.
	Пулсът й се ускори.
	— Какво имаш предвид?
	Погледът му стана по-решителен.
	— Ще те съдя за нарушаване на обещание. Съдът ще е благосклонен към мен, разкрия ли желанието на баща ти да се оженим, а ти си се съгласила на годежа, но после, в момент на раздразнение, си се отметнала. Ще ги затрупам с истории какво съм предприел, за да увелича стойността на компанията. Финансовите средства ще бъдат запорирани за известно време. Това ли искаш?
	— Как смееш? — извика тя, възмутена от поведението му. — Ами твоето измамно поведение и сключването на бизнес сделка въз основа на лъжа? Как мислиш ще реагира съдът на това?
	— Няма да го вземат под внимание — отвърна той хладно. — Не е незаконно човек да основе друга компания. Налагаше се да защитавам интересите си. Ще заявя, че съм изключил баща ти за негово добро, което отговаря на истината.
	— Не е вярно! Действал си зад гърба му. Това си направил.
	— Не си в състояние да го докажеш. Той е мъртъв. Ще твърдя, че е дал съгласието си за хитрината.
	— Не е така, знаеш го отлично — възрази тя, шокирана от пълната му липса на етика. — Що за човек си ти?
	В очите му проблесна решителност.
	— Такъв, който иска да му бъде даден шанс. И който все _още_ те желае за съпруга.
	Думите на Оливър отпреди седмина изплуваха в съзнанието й.
	_А сега наблюдавам как си тръгнала към подобен брак с някой, който ще те постави на полицата с притежанията си и ще те сваля само когато има полза от теб._
	— Не мен желаеш за съпруга. Дори не ме познаваш. Трябва ти дъщерята на Адам Бътърфийлд, собственичката на половината „Белфорд шипс“.
	— Мисли каквото щеш. Ако предприемеш обаче, прибързани действия и въвлечеш адвокати, приготви се за битка.
	— Да те вземат мътните! — изгледа го тя свирепо.
	Докато той все още я зяпаше, смаян от скандалния й език, тя излезе.
	Поздравяваше се за смелостта си да му даде да се разбере, но практичният й ум същевременно й подсказваше, че всичко е в негова полза. Добре съзнаваше как един мъж е в състояние да очерни репутацията на жена. А щом съдът научи за странния й договор с Оливър, всякакво съчувствие, задето Натан я е изоставил в продължение на месеци, ще се изпари.
	Побиха я студени тръпки. Погледна към господин Пинтър, който крачеше мълчаливо до нея.
	— Наистина ли има право да ме съди за нарушаване на обещание?
	— Да, опасявам се. Знам поне за един случай в Америка, когато мъж е повдигнал такова обвинение и е спечелил голямо обезщетение.
	— Но нали не може да ми отнеме половината компания?
	— Възможно е. Ще твърди, че е очаквал да я получи след брака с теб и като си се отказала, е бил лишен от онова, което му е било обещано.
	Стомахът й се сви.
	— Но неговата измама няма ли да повлияе на съда?
	Господин Пинтър направи гримаса.
	— Както той каза: не си в състояние да докажеш, че не е действал от името на баща ти.
	Обзе я отчаяние.
	— Но плановете му няма ли да бъдат нарушение, когато господин Кинсли разбере, че Натан е имал годеница през цялото време, докато е ухажвал госпожица Кинсли?
	— Сделката още не е сключена и той няма шанс да я осъществи без твоята половина от компанията, която смея да твърдя, няма с какво да купи. Затова, ако не получи твоята половина чрез брак, възнамерява да си я осигури чрез измама. Само това му остава, ако откажеш да се омъжиш за него. Ще очерни името ти, за да получи каквото си е наумил.
	— И ще се възползва от огласяването на годежа ми с лорд Стоунвил, за да подкрепи своята версия.
	— Най-вероятно. За жалост съдът не гледа благосклонно на момичета, зарязали годениците си.
	Продължиха в мълчание.
	Щеше й се никога да не бе срещала Натан Хайът. Защо баща й не бе прозрял що за човек е? Е, поне е бил толкова подведен по отношение на характера му, колкото и тя.
	Или… не? Баща й всячески бавеше женитбата. Жалко, задето не бе променил завещанието си.
	Стигнаха странноприемницата. Изненада се, че Фреди не ги чака в салона. Вече трябваше да им е бесен.
	— Ето какво ще направим — подхвана господин Пинтър, докато се изкачваха по стълбите. — Ще се върнем в Лондон възможно най-бързо и ще наемем адвокат. Трябва да има начин завещанието на баща ти да бъде развалено. Не губи надежда.
	Тя въздъхна.
	— Благодаря, господин Пинтър, но щедростта ти надхвърли всякакви приемливи граници. Наистина не съм в състояние да ти плащам вече.
	— Забрави — махна с ръка той. — В мой интерес е да доведа започнатото докрай. Погледни на нещата така: ако те избавя от господин Хайът, ще получиш състоянието си и ще успееш да ми платиш. Да не говорим, че ще ме препоръчаш на всичките си приятели.
	— Каквито нямам в Англия.
	Помисли си за семейство Шарп, но бе невъзможно да се обърне към тях за помощ. Не само си имаха собствени грижи, но и тя не можеше да се изправи пред Оливър, след като замина така внезапно.
	Той я потупа по ръката, когато спряха пред стаята му.
	— Имаш един приятел, госпожице Бътърфийлд. В мое лице. Не го забравяй.
	Тя се опита да преглътне заседналата в гърлото й буца.
	— Не разбирам защо го правиш. Изключено е да нямаш по-спешни задачи в Лондон.
	Изражението му стана сериозно.
	— Веднъж познавах жена в сходно на твоето положение. Тя действително нямаше никакви приятели и това наистина я довърши. Като помагам на теб, правя онова, което някой трябваше да направи за нея.
	Усмихна й се и отвори вратата.
	Стаята беше празна.
	— Странно — отбеляза тя. — Фреди вече трябваше да се е върнал.
	— Ще отида да го взема от пекарната, докато ти опаковаш багажа си. — Кимна и бързо слезе по стълбите.
	Все така обезкуражена, тя се отправи към своята стая. Не можеше да повярва, че се е стигнало дотук: Натан да заплаши да я съди.
	Стигна до вратата си и видя пакет пред нея. Отвори го. Вътре имаше два пая с бъбреци; бяха още топли. Значи Фреди вече е бил тук. Но къде беше сега? Поклати недоумяващо глава, отключи и влезе.
	— Крайно време беше да се върнеш — долетя гласът на Оливър откъм прозореца.
	Сепната, тя изпусна пайовете.
	Въпреки сенките под очите му, не бе виждала по-желана гледка. Дори с вързаната накриво вратовръзка, стърчащата във всички посоки черна коса и неразгадаемото му изражение, той накара дъха й да секне.
	— Какво правиш тук? — попита тя.
	— На тръгване от Халстед Хол забрави нещо — отвърна той дрезгаво.
	— Какво?
	Сърцето й подскочи, когато той решително пристъпи към нея.
	— Мен.


>	Глава 25

	Преди Мария дори да успее да му отговори, той я целуваше, а ръцете му я притискаха така силно към него, сякаш искаше тя да потъне в неговото тяло.
	За миг му се отдаде с насладата на целувката, но после реалността я отрезви. Само защото я бе последвал, не означаваше, че нещата помежду им са се променили.
	Тя се опита да се освободи. Очите му притъмняха, но той я пусна.
	— Как ме намери? — попита тя, докато се отдръпваше.
	Той не откъсваше очи от нея.
	— Кочияшът на Пинтър се изпуснал пред един от конярите ми. При пристигането си видях пекарна, затова просто изчаках Фреди да се появи. После го проследих дотук. — Вирна вежда. — Братовчед ти не е в състояние да устои на вкусен английски пай.
	Тя въздъхна дълбоко.
	— Кълна се, един ден Фреди ще ме вкара в гроба. Но къде отиде той? Няма го.
	— В това отношение не мога да ти помогна.
	— Как влезе в стаята ми?
	Той сви рамене.
	— През прозореца. Не беше затворен. През годините натрупах много опит в катеренето през дамски прозорци. Обикновено обаче, излизам.
	Коментарът му й напомни защо си бе тръгнала.
	— Не биваше да идваш.
	На лицето му се изписа болезнено изражение и тя съжали за забележката си.
	Виж, Мария, сгреших, задето се опитах да ти натрапя така бързо брак. Трябваше да ти дам време да помислиш, преди да хукна да вадя специалното разрешително. — Ръцете му се свиха в юмруци — Но не бива да се омъжиш за Хайът. Не ми вярваш, ала той наистина е златотърсач…
	— Знам.
	Той премигна.
	— Какво?
	Нямаше как да му разкаже цялата история. Бе прекалено унизително, че се бе доверила на такъв човек.
	— Няма да се омъжа за него. Не се безпокой.
	Сега той присви очи.
	— Това е още една причина да се омъжиш за мен. — Приближи се, за да я вземе в обятията си. — Единственото, което ме прави подходящ за съпруг е титлата ми, съзнавам, но…
	— Не говори така — прекъсна го тя. — Не е вярно.
	— Тогава защо замина без нито една дума?
	В тона му прозвуча толкова горчивина, че й стана жал.
	— Защото не желаеш истински да се ожениш за мен. Предлагаш го, за да успокоиш съвестта си, задето отне невинността ми.
	Горчивина съпроводи и смеха му.
	— Ти си първата жена, която вижда в мен съвест.
	— Така е, защото не те познават. — Протегна ръка, за да го погали по наболата брада. — За разлика от мен. Ти си добър, знам.
	— Не се заблуждавай.
	— Грешиш — прошепна тя. — Добър си. Просто не си вярваш достатъчно, за да се държиш така. А как да ти вярвам аз, когато ти не си вярваш?
	— Наистина не можеш — отвърна той хладно. — Не ме познаваш… Нямаш представа какъв съм. Ако беше наясно, никога не би се омъжила за мен. Много отдавна доказах…
	Той изруга тихо и млъкна.
	_Много отдавна ли?_ Пулсът й се ускори.
	— Всичко е заради случката с родителите ти в ловната хижа, нали? — Постави ръка върху неговата. — Още изпитваш вина. Но само защото не си стигнал навреме, за да го предотвратиш, не означава, че ти си причината.
	— Не затова се чувствам виновен!
	Издърпа си ръката, отиде до прозореца и се загледа навън.
	— Кажи ми — подкани го тя.
	Госпожа Плъмтри беше права: той се нуждаеше отчаяно да поговори за онова, което го разяждаше.
	Ала той не наруши мълчанието си.
	— Скарал си се с майка си, знам — продължи настойчиво тя. — Баба ти ми каза. Но тя не знаеше защо.
	— И слава богу — промърмори той.
	— Едва ли е толкова лошо.
	Оливър й хвърли изпепеляващ поглед.
	— Нищо не знаеш за проклетата нощ.
	— Тогава го сподели. За да те разбера.
	— Изключено е да разбереш.
	— Заради баща ти ли се скарахте? Това ли е?
	— Разправията беше… Направих нещо… недопустимо… — Прокара пръсти през косата си и потрепери. — Не мога да ти кажа. Направя ли го, няма да се омъжиш за мен.
	— Няма да се омъжа, ако не споделиш — възрази тя кротко. — Говоря сериозно, Оливър.
	Погледна я; очите му блестяха.
	— Майка ми ме хвана в леглото с една от гостенките на събирането. Това беше. Залови ме да се чифтосвам с омъжена жена.
	Мария го зяпна; не бе сигурна как да реагира.
	Той продължи със същия мрачен тон:
	— Тогава за последен път видях мама, преди да поеме към ловната хижа, за да намери татко. Заради това, скъпа моя, тя го уби.
	Мария виждаше, че той вярва на думите си; случилото се го измъчваше. Но не разбираше защо. Да, шокиращо е майка да завари шестнадесетгодишния си син в леглото с омъжена жена, но би ли я ядосало достатъчно, та да убие съпруга си? Струваше й се крайно невероятно.
	— Но защо…
	Той изруга.
	— Лилит Родон беше съпруга на военен, майор. Семейство Родон бяха поканени в Халстед Хол на събирането, организирано от родителите ми. При пристигането им Лилит изглеждаше разстроена от нещо, но това не й попречи да флиртува с мен, когато никой не ни наблюдаваше. Почувствах се поласкан. Дотогава никога не бях лягал с жена. Бях целувал сервитьорки, докато учех в Итън, но нищо повече. — Тонът му стана по-твърд. — На Лилит не й трябваше много време да се досети, че съм достатъчно зрял, за да бъда прелъстен. На втория ден от събирането всички отидоха на пикник. Аз обаче останах вкъщи. Мразех да гледам как родителите ми си подмятат язвителни забележки с претенцията, че са духовити и изтънчени.
	Мария мълчеше от страх да не прекъсне потока от думи.
	— Лилит ме завари в спалнята ми, където по настояване на татко четях скучна книга за фермерството. Бях отегчен до сълзи. Затова ще си представиш реакцията ми, когато тя влезе, затвори вратата и започна да се съблича.
	Макар и шокирана от невъздържаното поведение на гостенката, Мария се постара изражението й да остане неутрално.
	— Не бях в състояние да откъсна очи. Лилит бе изключително красива и се държеше така сякаш намираше и мен за привлекателен. — Поклати глава. — Боже, какъв идиот бях.
	На Мария й идеше да заплаче, заради самоомразата, която долавяше в думите му. Естествено, че проклетата жена го е намирала за привлекателен. Мария лесно си го представяше. Оливър, шестнайсетгодишен, смугъл красавец, с цялата енергия на млад мъж. Беше наблюдавала поведението на братовчедите си на същата възраст и разбираше защо е бил омаян от вниманието на красива по-възрастна жена.
	Той продължи. От време на време трудно си поемаше въздух:
	— Тя ме възкачи и… Е, досещаш се какво последва. Щастливо блажен, губех девствеността си в ръцете на талантливата госпожа Родон, когато вратата се отвори и мама влезе.
	Страните му почервеняха силно.
	Горкият! Като си спомни колко се изчерви един от братовчедите й, когато Мария го свари само да целува бъдещата си съпруга, тя си представяше колко по-ужасно е било за Оливър.
	Но продължаваше да не разбира как това е довело до такава трагедия.
	Оливър се взираше напред, все едно сцената се разиграваше пред очите му.
	— Вместо да се покрие, Лилит се изправи и дръзко погледна мама. На устните й се появи злобна усмивка и мама пребледня. Тогава разбрах всичко. През цялото време Лилит е целяла мама да ни завари — по-скоро да завари мен — в това положение.
	— Защо, за бога, ще го иска?
	— Очевидно съм бил част от някаква болна нейна фикс идея да нарани мама. Потвърди го, когато мама погледна Лилит и попита: „Не ти ли стига, че ми отне него? Трябваше ли да посегнеш и на сина ми?“.
	Излиза, че Лилит Родон е била любовница на баща му. Мили боже! По лицето на Оливър беше изписано дълбоко отвращение.
	— Винаги се бях питал защо семейство Родон прекарва толкова много време с родителите ми. Мама не харесваше Лилит, а татко се присмиваше без никакъв свян на майор Родон. Но в онзи ден, когато мама ме свари… — Сви ръце в юмруци. — Боже, в гласа й прозираше толкова силна болка. Споменът ме преследва цял живот. Мама ми нареди да се махам от очите й и почти ме изхвърли от стаята. Последното, което видях, бе самодоволната усмивка на Лилит.
	— Но защо онази жена го е направила? Ако с баща ти са имали връзка, защо ще се надсмива така открито на майка ти?
	— От години се опитвам да си го обясня. По онова време се носеха слухове, че бракът на Родонови е застрашен. Развод беше изключен, ала Лилит вероятно се е надявала да убеди татко да избягат някъде и да живеят заедно. За да постигне замисъла си, е решила толкова силно да вбеси мама, че тя да поиска раздяла.
	— Или просто така е изглеждало — вметна Мария. — Лилит Родон, очевидно жена с лек нрав, не е устояла на изкушението да легне с млад мъж, когото е намирала за привлекателен. Не се ли опита да те потърси след това?
	— Не. Отпътуваха същата вечер. Опитах се да я видя по-късно, за да изкопча истината от нея, но когато отидох в дома й, прислугата ме уведоми, че тя и господин Родон са заминали за Индия. Писах й, тя обаче така и не ми отговори. Следващи писма се върнаха с клеймо „Недоставено“. Очевидно се бяха преместили. — Погледна Мария измъчено. — За мен няма съмнение, че през онзи ден Лилит постъпи така умишлено. А аз, от глупост и заради слабостта ми към жените, я оставих да ме използва, за да нарани мама, да я накара…
	— О, скъпи — промълви Мария, опитвайки се да спре напиращите сълзи. — Ти не си виновен!
	— Как така?! Последните думи на мама към мен бяха: „Ти си позор за семейството. Държиш се също като баща си. По дяволите, няма да допусна да те превърне в себичното същество каквото представлява, готово да пожертва всеки, за да получи каквото иска“. Това ми каза. Стремеше се да предотврати лошото му влияние върху мен.
	О, горкият й любим. Какво проклятие бе това да е последният му спомен от майка му. Нищо чудно, че толкова години живее в опити да забрави миналото. Кой не би постъпил така?
	У нея се надигна гняв, задето майка му е поставила подобно бреме на плещите му.
	— Не е трябвало да говори така.
	— Но това бе истината.
	— Не е вярно!
	— Мария, цял живот гледах как мама страда заради връзките на татко. Той рядко проявяваше дискретност, а тя, глупаво отдала му сърцето си, ставаше все по-крехка и по-крехка с годините. По думите й ние, децата, бяхме единствената й радост. А аз, в необмислен момент, забих нож в гърдите й.
	Самообвиненията му я разкъсваха. Хвана напористо ръцете му и го принуди да я погледне.
	— Ти не си причината майка ти да постъпи така. Тя сама е направила избора си. Казала ти с жестоки неща, но съм сигурна, че не това е имала предвид. Била е гневна на баща ви, а понеже само ти си бил наблизо, си го е изкарала на теб.
	— Напротив, изкара си го на него! — възрази той разпалено.
	— Да. И то, само по себе си, е трагедия. Ти обаче не си виновен за тази трагедия.
	— Наистина не разбираш…
	— Разбирам много по-добре, отколкото си представяш. Майка ми е умряла при раждането ми, забрави ли? — За малко да я задавят сълзи, но тя продължи: — През по-голяма част от детството си се чувствах отговорна за смъртта й. Представи си как се живее със съзнанието, че собственото ти съществувание се дължи на страданията и смъртта на друг.
	— Не е същото. Ти не си възнамерявала…
	— Ти да не би да си? Знаел ли си, че Лилит мрази майка ти? Или за връзката й с баща ти? Подозирал ли си, че скачайки в леглото с нея, ще отприщиш верига от злощастни събития?
	Той се опита да освободи ръцете си, ала тя не му позволи. Погледна я навъсено.
	— И през ум не ми минаваше за Лилит и татко, но бях наясно, че е омъжена. Съзнавах, че постъпвам неморално, но не ме интересуваше.
	— Бил си на шестнайсет? Имал си баща, който всекидневно е нарушавал правилата. И си се успокоявал с мисълта, че мнозина в твоето положение се държат по същия начин. — По страните й се стичаха сълзи, но тя не им обръщаше внимание. — Кажи ми: докато се забавляваше с госпожа Родон, помисли ли за майка ти и по-точно, че тя не би одобрила поведението ти?
	— Не говори абсурди!
	— Точно това имам предвид. Младите мъже не мислят, преди да действат. Те са импулсивни и буйни като козли. Имам четирима братовчеди и на твоята възраст целият наливан в главите им морал щеше да изчезне, разсъблече ли се пред тях красива омъжена жена и скочи ли в леглото им.
	— Това не ме извинява.
	— Не. Но и не те прави отговорен за трагедията. Ти си свързал в съзнанието си две събития. Време е да ги разделиш.
	— Забравяш, че посветих целия си живот да доказвам правотата на мама. Наистина съм досущ като баща ми.
	Тя си припомни думите на баба му:
	_Мислиш, че е като баща си, но всъщност прилича на майка си. Не знам защо през всичките тези години върви по стъпките на баща си, но това не е истинската му същност, кълна се._
	Изведнъж истината й просветна.
	— Не — подхвана тя нежно. — Прекарал си живота си в гняв, защото ви е оставила сами, защото е трябвало да криеш какво се е случило през онази нощ. А всъщност нападаш призрака й и крещиш: „Ако не си искала да стана като него, трябваше да останеш, за да ме възпреш!“. Тя няма как да те чуе. Вървиш по път, който не е твоят. Всеки ден той те изтощава все повече и повече. Желаеш нещо повече от живота, но си убеден, че си прокълнат да получиш по-малко. Това не е живот за когото и да било, а най-малкото — за мъж с такъв огромен потенциал.
	Той въздъхна неволно.
	— Откъде намираш сили да имаш такава вяра в мен? — попита Оливър дрезгаво. — Почти не съм ти дал основание да го правиш.
	— Дал си ми доста основания, но едно има най-голямо значение. Обичам те, Оливър. По-силно е от мен. Това е причината.
	Той се разтрепери, а очите му заблестяха от напиращи в тях сълзи.
	— Обичам те — повтори тя и го целуна по бузата. — Обичам те. — Целуна го и по другата буза, сега вече влажна, но не бе сигурна дали от неговите, или от нейните сълзи. — Страшно много те обичам.
	Докосна устните му със своите.
	Той я побутна назад и се вгледа изпитателно в лицето й.
	— Господ да ти е на помощ, ако ме лъжеш. Тези думи подпечатаха съдбата ти. Сега вече никога няма да те пусна да си тръгнеш.


>	Глава 26

	_Обичам те._
	Думите кънтяха в ушите на Оливър, докато я привличаше в прегръдка. Не подозираше колко отчаяно е искал да ги чуе, докато тя не ги изрече, а сега те звучаха по време на всяка сладка целувка, всяка милувка, всяка ласка.
	Разказа й всичко. Разголи всяко черно ъгълче на душата си, а тя продължаваше да стои в обятията му, да го целува, да го прегръща и да плаче за него. Беше невероятно.
	Щом тя вярва, че той не е дяволът, за който се представяше през всичките тези години, щеше ли той да събере сили да повярва в себе си? Възможно ли бе дори да се превърне в мъжа, когото тя иска? Мъжът, който майка му очакваше да бъде? Ще може ли наистина да промени живота си?
	— Обичам те — прошепна отново тя и сърцето му подскочи от радост.
	— Боже, Мария, с тези думи откъсваш душата от тялото ми.
	— Не ми ли вярваш?
	Притисна устни към врата му и пулсът му заби диво.
	— Вярвам, че си луда. В това съм сигурен.
	— Не по-луда от теб. Не по-луда от влюбена жена.
	Ето я отново онази дума; не й бе вярвал, когато я бе чувал от друга, но сега го заливаше с омайно като нектар щастие, каквото не бе изпитвал. Отчаяно искаше да й повярва; искаше да я повали на леглото и да я обладава, докато не се увери, че тя казва истината.
	Посегна към копчетата на роклята й, но Мария се дръпна.
	— Не. Не бива да го правим точно сега.
	— Напротив — сега! — настоя той.
	— Господин Пинтър ще се върне и не искам да ни завари…
	— Тревожи те какво ще си помисли Пинтър? — прекъсна я той недоволно. — Явно сте си станали много близки с тайния агент от Боу Стрийт, пътувайки насам.
	На устните й заигра закачлива усмивка.
	— Нали не ревнуваш от господин Пинтър?
	— Напротив — промърмори той и я поведе към леглото. — Ревнувам от Джарет, от Гейб и от всеки тип, дръзнал да те погледне.
	— Няма защо да ревнуваш. — Обви врата му с ръце. — Ти си единственият, когото обичам.
	Ето я пак същата дума. Прониза го право в сърцето. Нима притежаваше сърце? Очевидно — да.
	— Това обаче не ти попречи да побегнеш, без да ми кажеш и дума — обвини я той.
	— Само защото се опасяваше дали ще си ми верен — отвърна тя нежно.
	— Говореше страхът ми. Страхът, че наистина съм наследил характера на баща ми. Страхът, че не съм онзи, когото желаеш.
	— И къде е този страх сега?
	Погледна го така искрено и доверчиво, че Оливър усети как гърдите му се свиват.
	— Изчезна. Един ден без теб ми показа, че желая само теб. — Прокара пръсти през косите й, извади няколко фуркети и остави къдриците да се разпилеят по раменете й. — Скъпа, виждам само теб. Ти си единствената за мен. Никога не бих погледнал друга жена.
	Не вярваше, че изрича думи, за които винаги се бе присмивал на приятелите си. Но винаги, когато им се присмиваше, една малка завистлива част от него му нашепваше колко кух всъщност е присмехът му. Сега разбираше и колко празен живот бе водил.
	— Как да предпочета друга жена пред онази, която обичам? — добави той.
	Мария вдигаше тъмнината, обвила душата му. Само тя виждаше момчето, което — много отдавна — се бе надявало на нещо повече. И мъжът, който сега се надяваше на същото. Само с нея имаше шанс наистина да го постигне.
	Брадичката й потрепери и тя стисна с ръце още по здраво врата му.
	— Ти… Ти ме обичаш?
	Погледна чипото й носле, осеяно с почти незабележими лунички и искрено я увери:
	— Искам те през всеки час от деня. Не си представям бъдещето без теб. Идеята да се завърна в празния си дом ми се струва толкова кошмарна, че съм готов да те следвам по целия свят. Кажи ми — това ли е любовта?
	Тя му се усмихна сияйно.
	— Така ми звучи.
	— Тогава значи те обичам, мой остроумен, находчив и прям ангел. Искам да бъдеш моя съпруга. Искам да красиш масата ми, да ме придружаваш на балове и да споделяш леглото ми. — Обзе го непознато досега щастие. — Искам и да имам деца от теб. Много, много деца, които да напълнят всички стаи в Халстед Хол.
	Обяснението му в любов й подсказа, че той не й предлага само себе си, но и всичко, което бе пренебрегвал досега; всичко, за което сега бе готов да се грижи и да приведе в ред. Той имаше потребност да въведе този ред.
	— Не всички стаи, надявам се — засмя се тя. — Та те са най-малкото триста!
	— Тогава трябва да се захванем още сега — имитира той шеговития й тон. Сърцето му бе на път да се пръсне. Отново посегна към копчетата по гърба на роклята й. — Тези неща не се оставят за последния момент.
	Тя започна да развързва вратовръзката му.
	— Явно ще бъдеш доста похотлив съпруг…
	Свали роклята й.
	— Дори представа нямаш колко — промърмори Оливър и погали вече разголената й гръд.
	Мария простена и се притисна към него.
	Не говориха повече, докато се разсъбличаха. Усещането бе страшно непознато за него. Онази част от ума му, която постоянно будуваше, докато люби жена, сега си бе дала почивка.
	Чувстваше се като младеж, нетърпелив да обладае великолепното й тяло, да проникне в нея, за да й демонстрира дълбочината на чувствата си.
	Точно се наведе, за да целуне шията й, когато тя го отблъсна и скочи от леглото.
	— Не заключих вратата!
	Той я хвана през талията и я притегли да легне отгоре му.
	— Никой няма да дойде, скъпа. А ако случайно стане, това само ще ускори тръгването ни към олтара. Мен ме устройва напълно.
	Погледна го озадачена.
	— Защо винаги ме прелъстяваш, когато някой ще ни завари? Първо ме целуна, когато знаеше, че баба ти ще влезе в салона. После ми се нахвърли в каретата, едва ли не пред очите на половин Лондон, а след това…
	— Как да ти обясня? — ухили се той. — Възнамерявам до края на дните ми само ти да си в леглото ми, затова трябва да те науча на всичко, което знам. — Плъзна ръце по едрата й гръд. — Ето първия урок: люби ме, скъпа моя годенице. Сега, когато си легнала върху мен така съблазнително, пусни ме в себе си.
	По страните й плъзна очарователна руменина.
	— Може ли да го направя?
	Той се засмя.
	— И отгоре е не по-малко хубаво, повярвай ми.
	На лицето й имаше изписано любопитство, докато се отпускаше на петите си, за да се намести по-добре. Той протегна ръка и докосна деликатната зона между краката й.
	— Хайде, ангел мой, люби ме, преди да полудея.
	С несигурна усмивка тя се надигна, а щом усети члена му, наместил се пред интимните й част, бавно се отпусна.
	Тялото й подхвана ритъм, от който той се изпълни с блаженство. Не откъсваше очи от разпилените й по раменете коси и сияещото й лице. В този миг прозря защо мъжете се женят. Усещането да обладаваш тяло, което обожаваш, беше фантастично.
	Съвсем скоро двамата се потопиха в обзелата ги страст. Ритъмът на движенията им стана по-бърз и той се изплаши дали няма да се освободи, преди тя да е намерила своята наслада. В момента, когато усети, че повече не издържа, тя отметна глава и извика. И двамата едновременно потрепериха от конвулсии. Той изля семенната си течност в нея, като се молеше да са заченали дете. Искаше този миг да бъде съхранен завинаги в образа на подскачащ весело син, или на смееща се дъщеря.
	Мария се отпусна върху него. Задоволена, едва дишаше. Сърцето му ликуваше. Неволно се засмя. Ако не внимава, тя ще го превърне в същество, готово по повод и без повод да лее романтични стихове.
	Тя вирна вежди.
	— Кое е толкова смешно, сър?
	— Щастлив съм — отвърна той. — И ще бъда още по-щастлив, когато намерим човек в расо, за да използваме изваденото специално разрешение.
	— Ами ако размисля и реша вместо това да стана твоя метреса? — подразни го тя. — Така ще запазя наследството си.
	Думите й го върнаха в действителността. Какво бе станало при срещата й с Хайът?
	— Това ли искаш? — попита той.
	— Не — отвърна тя нежно. — Искам теб.
	— Желанието е взаимно. — Претърколи я, така че сега тя бе под него, целуна я по шията и добави: — И те искам отново още сега.
	В този миг на вратата се почука. С разтревожено изражение тя докосна устните му с пръст. Той го взе между зъбите си и плъзна език по връхчето. Не спираше да наблюдава как сапфирените й очи потъмняват от възбуда.
	Отново се почука. Той изруга едва чуто.
	— Какво има? — провикна се тя.
	— Фреди вътре ли е, Мария? Стори ми се, че чух гласове.
	Разпознал гласа на Пинтър, Оливър свъси вежди.
	— Не е тук — отвърна тя и се опита да се надигне, но Оливър я възпря и започна да обсипва брадичката й с целувки.
	— Нямаше го в пекарната — продължи Пинтър. — Собственикът на странноприемницата каза, че се е върнал, но пак излязъл. Не знаеше накъде е тръгнал.
	Оливър зарови лице в рамото й и тихо изръмжа от раздразнение. Тя прехапа устни, за да не се разсмее.
	— Вероятно е отишъл да търси храна. Провери в съседните гостилници. Едва ли е далеч.
	— Защо не дойдеш с мен да…
	— Не мога — прекъсна го Мария. — Не… Не ми е добре.
	— Да извикам ли ханджийката? — попита той със смесица от тревога и подозрителност.
	— Не! — бурно възрази тя. — Не съм облечена.
	— Което ме радва — прошепна Оливър в ухото й.
	— Иди… Иди да потърсиш Фреди, докато си почина — предложи тя на Пинтър. — Сигурно ще съм по-добре, докато се върнеш.
	— Добре — съгласи се Пинтър. — Но ми се ще да тръгнем най-късно по обяд. Трябва да се срещнем с адвокат, преди Хайът да заведе дело срещу теб.
	— Дотогава ще съм се оправила — извика тя към вратата. — Ти само намери Фреди.
	Едва когато стъпките се отдалечиха, Оливър се обади.
	— Какви ги приказва Пинтър? Какво дело?
	— Нищо, нищо — промълви тя и започна да целува гърдите му.
	Той обаче долови, че тя просто иска да го разсее. Нещо не беше наред.
	— Кажи ми какво стана — настоя Оливър.
	— Предпочитам да не говорим за това.
	Той я погледна строго.
	— Казах ти всичко, което искаше да знаеш за мен. Сега е твой ред.
	— Обещай, че няма да предприемеш нищо.
	Не ти обещавам, скъпа. Познаваш ме достатъчно добре.
	— Тогава ще си мълча. — Тя вирна брадичка по начин, който той вече добре познаваше.
	— Е, щом е така, ще попитам Пинтър — отсече той и понечи да стане.
	— Чакай!
	Погледна я очаквателно.
	— Ти си проклет, арогантен…
	— Така е. Какво стана с Хайът?
	Тя изруга тихо, облегна се на таблата и придърпа чаршафа над голото си тяло.
	Докато му разказваше за подлата измама на Натан, Оливър едва сдържаше гнева си. Но когато стигна до частта как ще я съди за развалянето на годежа, кръвта му кипна. Скочи от леглото.
	— Ще го убия с голи ръце!
	— Не, няма. Затова не исках да ти кажа. Ако се намесиш, нещата ще станат още по-лоши. Няма да позволя на Натан да открадне моята половина от „Ню Бедфорд шипс“ и няма да допусна ти да се разправяш с него, докато си афектиран, защото само ще му развържеш ръцете.
	— И как смяташ да действаш?
	— Господин Пинтър ще наеме адвокат. Той ще намери начин.
	Оливър свъси вежди.
	— Като твой съпруг имам право на глас.
	— Още не си ми съпруг — напомни тя. — И няма да бъдеш, докато проблемът не се реши. Не желая да въвличам теб, или семейството ти в тази история. Не желая да ви забърквам в пореден скандал.
	— Добре — промълви той.
	Не възнамеряваше обаче да стои настрана. Просто щеше да смени тактиката. Ще я успокои, доколкото може, а после лично ще се погрижи за негодника.
	— Обещаваш ли да оставиш нещата на мен и на адвоката?
	— Обещавам да не го удуша, докато не ми разрешиш. Нищо повече.
	— Обещаваш ли да не се намесваш и по друг начин? — продължи да настоява тя.
	— Толкова много обещания искаш да изтръгнеш от мен. — Целуна я, а после се заигра с гърдите й. — Ще бъда много по-сговорчив, ако… ме предразположиш.
	На устните й се появи усмивка.
	— И как точно?
	Оливър положи всичките си умения, за да я задоволи по начин, който тя не си бе представяла за възможен.
	След това и двамата се почувстваха изцедени. Той се отпусна до нея и се престори на заспал. Съвсем скоро тя също се унесе.
	Той стана бързо и започна да се облича. През цялото време я наблюдаваше дали няма да се разбуди. За щастие явно бе изтощена от предишната нощ, защото въобще не помръдна.
	Дело за нарушаване на дадена дума можеше да продължи години. Освен това щеше да навлече на Мария и семейството й доста неприятности. Време бе да й докаже, че е в състояние да се грижи за нея; че е мъжът, когото тя иска до себе си; че е достоен за любовта й.
	Знаеше как да се разправя с типове като Хайът. Ненапразно бе внук на Хети Плъмтри.
	За жалост имаше само един начин да е сигурен, че Хайът ще излезе от живота й завинаги. Потупа джоба на жакета, за да се увери, че кадифената кутийка за бижута е още там и тръгна да търси Натан Хайът.


>	Глава 27

	Мария сънуваше спалнята си в Халстед Хол, когато нещо я събуди. Докато лежеше в полусън, на устните й се появи усмивка. Оливър я обича. Истински я обича. Усети го във всяка негова целувка, във всяка ласка, във всяка нашепната дума, докато се любеха. Два пъти. Да не говорим за изобретателната му техника, когато я задоволи.
	Усети как страните й пламват. Очевидно още доста неща не знаеше за съвкупяването. Но на драго сърце бе готова да се научи. О, да. Сега, когато Оливър загърби миналото си и щяха да се оженят, тя се чувстваше блажено доволна.
	Обърна се, за да му го каже, но него го нямаше. Надигна се рязко и огледа стаята. Къде беше Оливър?
	На вратата се потропа силно и тя си даде сметка какво я е събудило.
	— Мопси! Пусни ни да влезем!
	Боже! Фреди беше отвън, и вероятно господин Пинтър бе с него, а тя бе гола, както майка я е родила!
	— Чакай малко. Идвам…
	Навлече бързо долна риза и наметна роба. Прибра разхвърляните си дрехи. Дрехите на Оливър липсваха. Хвърли своите зад паравана в ъгъла и отиде да отвори вратата.
	Фреди нахлу в стаята без никакъв свян, но господин Пинтър силно се изчерви, когато я видя само по роба.
	— Извинете. Бях задрямала. — Мария се шмугна зад паравана. — Виждали ли сте лорд Стоунвил?
	Подозираше накъде се е отправил, което я тревожеше повече отколкото репутацията й.
	— Стоунвил е в Саутхамптън?! — попита господин Пинтър с очевидно неодобрение.
	Тя го погледна над ръба на паравана.
	— Да. Дошъл е да ме търси. Не го ли срещнахте някъде.
	— Аз не — отвърна господин Пинтър. — А, ти, Фреди?
	Фреди поклати глава.
	Явно бе отишъл да се разправя с Натан.
	— Трябва да го намерим. Не е доволен от срещата ми с Натан. Опасявам се, че ще се разправя с него.
	— А ти реши да подремнеш през това време, така ли? — попита Фреди.
	Колко типично за Фреди! Да обърне внимание на думите й единствения път, когато не трябва.
	— Не, глупчо. Каза, че щял да ви изчака долу да се върнете, а аз да си почина дотогава. Бях толкова уморена, че го оставих да ме убеди.
	Почти отговаряше на истината, само дето „убеждаването“ му бе под формата на любене. После коварният дявол бе изчакал недоспиването от последните два дни да я приспи и се бе измъкнал.
	Утешаваше се само с мисълта, че не знае къде е Натан. Няма обаче да му отнеме много време да го открие. Нея как я намери?
	— Фреди извика тя зад паравана, — помоли камериерката да се качи, за да ми помогне да се облека.
	Фреди и господин Пинтър се спогледаха.
	— Всъщност. Мопси, водя дама, с която искам да се запознаеш. Тя няма да има нищо против да ти помогне с тоалета.
	Излезе в коридора и въведе в помещението хубава млада жена с изумително красиви златисти кичури, които обрамчваха лицето й. Мария не пропусна да забележи колко грижовно се отнася Фреди с нея.
	— Мопси — подхвана Фреди, — преди да те запозная, трябва да знаеш, че дамата не е имала никаква представа какво става и е била също толкова в неведение, колкото и ти, само дето…
	— Премини към същината! — сопна се Мария, защото в момента й бе далеч по-важно да намери Оливър.
	— Представям ти госпожица Джейн Кинсли.
	Коя, по дяволите… О! Госпожица Кинсли. Госпожица Кинсли на Натан!
	— Госпожице Кинсли — обърна се Фреди към жената с поруменелите бузи, — това е братовчедка ми госпожица Бътърфийлд.
	— Приятно ми е — поздрави жената с реверанс. — Тук няма много американци. Аз познавам само трима. Вас, господин Дънс и господин Хайът.
	Не изглеждаше особено смутена да се намира в една и съща стая със съперницата си, но мъжете вероятно не й бяха обяснили всички обстоятелства.
	— С госпожица Кинсли се срещнахме в пекарната — уточни Фреди. — И тя като мен много обича пай.
	— Особено с бъбреци — обади се младата жена. — Но от време на време вземам с праз.
	С Фреди се погледнаха и двамата се разсмяха.
	— С праз, а? — попита Фреди все още ухилен. — Също като мен.
	Мария хвърли озадачен поглед към господин Пинтър.
	— Повярвай, по-добре да не знаеш — уведоми я господин Пинтър и забели очи. — Братовчед ти и госпожица Кинсли се заприказвали в пекарната, когато го чула да пита за господин Хайът.
	— Беше много неприд… нипред… — Госпожица Кинсли направи пауза, събра вежди и се обърна към господин Пинтър. — Коя дума използвахте?
	— Непредвидено.
	О, небеса! Фреди бе попаднал на жена, простодушна колкото него! Която освен това си пада по пай. Кой да предположи?
	Мария почти изпита жал към Натан, ако госпожица Кинсли бе новата му избраница за съпруга. Същевременно разбираше защо се бе спрял на нея. Тя беше млада, хубава, глуповата и имаше богат баща.
	Натан определено притежаваше талант да намира безпомощни жени за своя плячка. Почувства се унизена, че и тя е една от тях.
	Въпреки това, колкото и да й се искаше да прониже Натан в сърцето, трябваше да се справи с него, което означаваше да спре Оливър, преди да обърка всичко.
	— Госпожице Кинсли, ще бъдеш ли така добра да ми помогнеш да се облека? — попита Мария.
	Госпожица Кинсли премигна.
	— Да, естествено.
	Младата жена се захвана със задачата, а Фреди и господин Пинтър се разприказваха. Докато тя била с Оливър, Фреди очевидно е бил твърде зает. Не само бе срещнал госпожица Кинсли, но двамата и доста се бяха сприятелили. Тя останала шокирана от новината, че ухажорът й има годеница. Още повече се шокирала, когато на бял свят изскочило как Натан е излъгал баща й относно бизнеса си.
	Фреди я довел в странноприемницата, но като открил, че Мария и господин Пинтър ги няма, оставил пайовете. Предложил на госпожица Кинсли да поговорят с родителите й за подлеца господин Хайът. Те обаче не били вкъщи; господин Кинсли бил на събрание на борда в града, а госпожа Кинсли — на пазар.
	Госпожицата и Фреди тръгнали да търсят майка й и господин Пинтър ги срещнал да обикалят улиците, увлечени от общуването си. Тъй като времето било важен фактор, господин Пинтър ги довел в странноприемницата, а по пътя им разказал всичко случило се досега. Очевидно господин Пинтър си е дал сметка, че родителите на госпожица Кинсли едва ли ще са толкова склонни да помогнат, колкото била готова младата жена.
	Мария се почувства неловко от начина, по който Фреди и господин Пинтър бяха довели принудително дамата и хвана ръцете на госпожица Кинсли.
	— Вероятно си разстроена и съжалявам, задето си научила по такъв ужасен начин за характера на господин Хайът.
	— Няма нищо — отвърна госпожица Кинсли простодушно. — Откровено казано, вече се чудех дали е подходящ за мен.
	— Значи не си влюбена в господин Хайът? — поиска да се увери Мария.
	— Боже, не. Познавам го бегло. — Свъси вежди и се замисли дълбоко. — Той обича да говори неща, които не разбирам. Прекалено умен е за мен. А когато го помоля да ми обясни, се отнася с мен като с дете. Не съм дете! Просто понякога нещата трябва да ми се обясняват.
	— Напълно разбираемо — намеси се Фреди. — Всеки обича да му обясняват от време на време.
	Господин Пинтър имаше вид на човек, готов всеки миг да прихне.
	— Още не си чула най-хубавото, Мопси — възкликна Фреди и направи няколко танцови стъпки. — Кажи й, госпожице Кинсли. Кажи й най-хубавото!
	Докато младата жена споделяше „най-хубавото“, Мария я гледаше зяпнала. Очевидно госпожица Кинсли не бе толкова безмозъчна, колкото Мария бе предположила. Нейната новина променяше всичко.
	— Ако се наложи, би ли повторила това в съда? — попита Мария.
	— Не се налага да чакаме дотогава — намеси се господин Пинтър. — Ще използваме информацията още сега.
	Мария погледна към тайния полицейски агент.
	— Имаш предвид…
	— Да. Време е отново да посетим господин Хайът.
	— Ще ни придружиш ли, госпожице Кинсли? — попита тя. — Бремето е тежко, съзнавам.
	Въобще не е тежко — погледна тя Фреди с приветлива усмивка. — Правилно е така да се постъпи.
	— А аз ще съм до вас, за да ви защитавам — обяви Фреди и постави ръка върху сабята на кръста.
	— Ще дойдеш само ако оставиш сабята — обади се Мария иззад паравана. Но се замисли. Ако Оливър е намерил Натан… — Всъщност, има вероятност и да ни потрябва.
	Тръгна към вратата, но спря, за да прегърне госпожица Кинсли.
	— Благодаря.
	— Няма за какво — отвърна със сияйна усмивка младата жена.
	Мария погледна към Фреди.
	— Благодаря и на теб, братовчеде.
	Той зае наперена мъжка поза, но ушите му почервеняха.
	— Стига, Мопси. Един мъж прави необходимото, за да защити семейството си.
	Ала понякога малка намеса на съдбата не беше излишна. Само колкото да държи Оливър далеч от Натан. Последното, което искаше, бе да види любовта на живота си обесен за убийство.
	За жалост с пристигането си в квартирата на Натан научиха, че Оливър вече е тук. Хазяинът изглеждаше недоволен от цялото внимание, което американският бизнесмен привличаше. Насочи ги към салона, където двамата мъже се бяха оттеглили.
	Със свито сърце Мария забърза натам. Преди да успее да отвори вратата, чу Оливър да казва:
	— Това е най-доброто предложение, което ще получиш, господин Хайът. Съветвам те да приемеш.
	Тя спря, за да чуе как ще продължи разговорът. Даде знак и на другите да изчакат. Надзърна през открехнатата врата и видя Оливър изправен пред Натан. Погледът на Натан бе впит в съдържанието на познатата й кадифена кутийка в ръката му.
	— И защо да ви вярвам за стойността на перлите, сър? — попита Натан.
	Нима Оливър се готвеше да даде перлите на майка си на този негодник? Тя нямаше да го допусне за нищо на света!
	Понечи да влезе, но ръката на господин Пинтър върху рамото й я спря.
	— Всеки мъж с око за стойностното би отчел цената им. — Оливър се усмихна снизходително. — Но, ако настояваш, да ги отнесем на бижутер да видим какво ще каже.
	— Огърлицата струва пет хиляди лири, така ли? Доста прилична сума.
	Мария затаи дъх. Пет хиляди лири? Нейната половина от компанията струваше четирийсет хиляди лири. Като подкуп пет хиляди лири наистина бе „прилична сума“.
	— Повече е, отколкото заслужаваш — уточни Оливър провлачено. Натан се наежи и Оливър продължи: — Ако заведеш дело срещу госпожица Бътърфийлд ще съжаляваш, уверявам те. Дори в Америка адвокатите са скъпи. — Тонът му стана мрачен. — А и съдилищата не са надеждни. Рискуваш да не спечелиш делото. А дори да спечелиш, вдигнатият шум ще провали уговаряната сделка с господин Кинсли. Междувременно перлите ще са достатъчна гаранция, че ще получиш заема, необходим да откупиш дяла на госпожица Бътърфийлд от компанията. — Погледна строго събеседника си. Има обаче две условия. Първо: госпожица Бътърфийлд не бива да научи за нашата финансова уговорка. Ще й обясниш как, макар сърцето ти да се къса, не желаеш да се ожениш за жена, която очевидно не иска този брак.
	Натан вирна брадичка:
	— Ами ако сърцето ми наистина се къса?
	— Да, вижда се — саркастично отбеляза Оливър. — Второ: ако решиш да откупиш нейната половина от компанията, ще й предложиш приемлива цена. Ясен ли съм?
	— Не бих я подвел — промърмори Натан неохотно, но явно сплашен.
	Семейството му имаше обществено положение и връзки в Америка, но те бяха несъизмерими с тези на английски благородник и той очевидно го знаеше.
	Ала през ума му явно мина и друга мисъл, защото той присви очи.
	— Мое право е да попитам, милорд, защо толкова се интересувате от положението на Мария.
	— Тя и братовчед й попаднаха в беда в Лондон и семейството ми ги приюти. Влюбих се в нея и възнамерявам да се венчаем. Ако тя ме приеме.
	От думите му, изречени искрено и уверено, сърцето й трепна.
	За жалост те пробудиха и алчността на Натан.
	— Сега разбирам. Искате вие да сложите ръка на състоянието й. При това положение тази наша уговорка би могла да стане по-изгодна за мен…
	Върху брадичката на Оливър трепна мускул, но нищо друго не издаде гнева му.
	— Първо: госпожица Бътърфийлд не се е съгласила да се омъжи за мен, защото още беше сгодена за теб, когато й направих предложението. — Оливър отстрани несъществуваща прашинка от ушития му по мярка жакет. — Второ: приличам ли на човек, който има нужда от пари?
	Мария се насили да не прихне. Беше забавно да наблюдава как Оливър мами измамника.
	Последните думи предизвикаха сконфузено изражение по лицето на Натан.
	— Не — призна той. — Но защо не ми предложите пари в брой?
	— Обикновено не нося големи суми пари със себе си. — Погледна перлите. — Тези бяха предназначени за нея. Но ако ме придружиш до Лондон, ще уредя да си получиш парите. Сумата ще бъде по-малка, заради затруднението, което ми причиняваш. А и това би те откъснало от Саутхамптън по време, когато си на път да направиш ново завоевание. Името й, мисля, е госпожица Кинсли.
	Мария усети как застаналата до нея госпожица Кинсли се стяга, грабна ръката й и силно я стисна.
	Натан не изглеждаше щастлив от осведомеността на Оливър относно всичките му ходове. Погледна нервно първо събеседника си, после перлите. Затвори кутийката.
	— Добре, милорд. Споразумяхме се.
	— Как ли пък не! — възнегодува Мария и нахлу в салона.
	Другите останаха в коридора.
	При появата й Натан придоби тревожен вид, а Оливър отсече:
	— Остави нещата на мен, Мария.
	— Този негодник ще получи перлите на майка ти само ако го удуша с тях! — тросна се тя. — Пристъпи напред и грабна кутийката от ръцете на Натан. — Освен това ти вече ми ги подари.
	— Но ти ги остави — напомни й Оливър. — По думите на баба не ги искаш.
	— Е, сега ги искам!
	Мария хвърли поглед към вратата.
	— Господин Пинтър? Ще влезете ли?
	При появата на господин Пинтър, Фреди и госпожица Кинсли, Натан пребледня.
	Оливър погледна Мария учуден, но тя само му се усмихна.
	— Оливър, това е госпожица Джейн Кинсли. Госпожице Кинсли, маркизът на Стоунвил.
	— Приятно ми е да се запознаем, милорд — увери го с реверанс младата жена.
	— И на мен — отвърна Оливър, озадачен как да си обясни присъствието й.
	— Госпожице Кинсли — обади се Натан, възвърнал донякъде самообладанието си. — Не знам какво са ти наговорили тези хора, но…
	— Не са ми наговорили нищо изненадващо, след като обмислих нещата — прекъсна го госпожица Кинсли и го погледна гнусливо, както младите дами хвърлят око към охлюви и жаби. — Всеки мъж, който предлага на жена да му пристане, вместо да се вслуша в съвета на баща си, едва ли е намислил нещо добро.
	— Да му пристанеш? — изненада се Оливър. — Това ли ти предложи този негодник?
	— Госпожице Кинсли — подхвана Натан със снизходителен тон, — знаеш…
	— Млъкни! — сряза го Оливър. — Рискуваш да те удуша с голи ръце!
	— Обеща ми да не го правиш — напомни му Мария.
	Натан преглътна с усилие.
	Госпожица Кинсли подсмръкна.
	— Вчера господин Хайът се прокрадна в градината, където подрязвах розите. Предложи да избягаме заедно. Татко вече му бе забранил да се мярка вкъщи. Според него прекалено много се сближавахме, а защото имам огромна зестра…
	По лицето на Оливър се появи усмивка.
	— Какво означава „огромна зестра“?
	— Въпросът не е съществен — намеси се бързо Натан.
	— Напротив — изръмжа Оливър. — Уточни, госпожице Кинсли.
	— Двайсет хиляди лири.
	Развеселен, Оливър впи поглед в Натан.
	— Съдът ще прояви интерес към тази информация, сигурен съм. — Обърна се към господин Пинтър. — Как мислиш, сър? Дали съдията ще обърне внимание на нарушено обещание, ако жената е променила решението си, защото е открила, че годеникът й е предложил брак на друга?
	— Едва ли — господин Пинтър се усмихваше доволно. — Дори ще прецени, че жената има основание да заведе дело за нарушено обещание.
	По лицето на Натан се изписа паника.
	— Не съм предлагал брак на госпожица Кинсли! Не я слушайте! Тя е пълна глупачка!
	— Не смей да я обиждаш! — намеси се Фреди и се хвана за сабята.
	— Бих бил по-предпазлив на твое място, Хайът — посъветва го Оливър. — Фреди винаги е готов да напада.
	— Но тя изопачава всичко — не се предаваше Натан. — Защо ще предлагам брак на госпожица Кинсли и ще разруша надеждата да стана собственик на „Ню Бедфорд шипс“?
	— Вероятно, защото подобна надежда вече не е съществувала — предположи господин Пинтър със злорада усмивка. — Дочух, че господин Кинсли се е отказал да купува предлаганите клипери.
	На Натан му стана трудно да диша.
	— Не е вяр…
	— Татко каза така — обади се госпожица Кинсли услужливо. — Прецени те като неблагонадежден. Затова ти забрани да идваш вкъщи.
	— А той е бил последният ти шанс — продължи господин Пинтър. — Не си знаел за смъртта на господин Бътърфийлд. Той нямаше да разреши да се омъжите за дъщеря му след измамата с клиперите и сте щели да получите само половината компания, защото не разполагате със средства да откупите останалата част. Затова сте прибягнали до следващото най-добро решение: да се ожените за госпожица Кинсли и да се задоволите с нейните двайсет хиляди лири. За жалост тя не се е подвела, тъй като е посещавала училището на госпожа Харис за млади дами.
	Оливър избухна в смях и Мария поиска разяснение:
	— То какво е?
	Госпожица Кинсли изправи рамене и отговори:
	— Училище, където учат богати момичета как да разпознават златотърсачи. Предупреждавали са ни за предложения да пристанем. „Ако мъж не поиска ръката ви от вашия баща, както е редно, значи намеренията му не са чисти“ — все повтаряше госпожа Харис.
	— Когато госпожица Кинсли не е приела да ви пристане продължи господин Пинтър, — а госпожица Бътърфийлд се с появила и ви е информирала за кончината на баща й, сте решили да се върнете там, откъдето сте започнали.
	— Но аз не съм глупачка — намеси се Мария.
	Оливър застана до нея и обяви:
	— Не бих я винил, ако заведе дело срещу теб за нарушено обещание. Тогава дори има шанс да спечели другата половина от компанията на баща си.
	Натан имаше вид на човек, готов да припадне.
	— Не си струва труда — обяви Мария. — Задръж я, Натан. Дори си потърси поредната наследница, която да ти осигури пари, да откупиш моята половина. — Тонът й стана по-безмилостен. — Но побързай да вземеш решение. Достатъчно дълго чаках да получа парите си. Ако нямам известие от теб или адвоката ти до следващата седмица, аз ще наема юрист. Ще ме откриеш в Халстед Хол в Илинг. — Погледна Оливър. — А сега, милорд, бих искала да си отида вкъщи.
	— Разбира се, скъпа.
	Подаде й ръка и я изведе.
	Всички се озоваха на улицата. Фреди предложи да изпрати госпожица Кинсли до дома й. Двамата тръгнаха, а Мария се обърна към господин Пинтър.
	— Не знам как да ти се отблагодаря за всичко, което направи.
	— Прибавям и моите благодарности към нейните — изненада я Оливър.
	— Аз само открих мъжа — отбеляза господин Пинтър. — Фреди набави цялата съществена информация.
	Тримата погледнаха надолу по улицата, където госпожица Кинсли, вкопчена в ръката на Фреди, го гледаше с обожание.
	— Това е съюз, уреден в небесата — отбеляза господин Пинтър.
	— Или в пекарна — засмя се Мария. — Но господин Кинсли едва ли ще одобри Фреди за ухажор.
	— Никога не знаеш — намеси се Оливър. — Фреди ще има братовчедка маркиза. Това сигурно ще наклони везните в негова полза.
	Господин Пинтър погледна смаяно Оливър.
	— Значи си бил искрен в предложението си за брак към госпожица Бътърфийлд?
	— Напълно — увери го Оливър. — Ако тя ме приеме за съпруг. — Покри ръката й със своята. Не й предлагам кой знае колко, особено като се има предвид какъв живот водех досега. Но я обичам.
	Тайният агент от Боу Стрийт се усмихна.
	Това е най-важното.
	— Определено — потвърди Мария. — Веднага щом получа парите си, господин Пинтър, ще се разплатя. И ще те препоръчам на всичките си приятели.
	— И аз съм готов да те наема по един деликатен въпрос, Пинтър. Ела в имението следващата седмица и ще го обсъдим.
	— Както желаеш, милорд.
	— А сега — продължи Оливър, — ще заведа годеницата си на разходка в парка. Ще се видим по-късно в странноприемницата.
	Веднага щом останаха сами, Оливър се обърна към Мария.
	— Специалното разрешение ще прегори дупка в джоба ми. Защо не намерим пастор и не го използваме? Пинтър и Фреди ще ни бъдат свидетели. Погледна я с очакване. — Какво ще кажеш?
	— Не искаш ли семейството ти да присъства, когато се женим? Лордовете не вдигат ли грандиозни сватби?
	— Помисли за следното — възрази той. — Дни наред ще се крием, за да откраднем някоя и друга целувка. Някой неизменно ще ни придружава, докато баба и сестрите ми планират сватбата на годината. Защо да не се венчаем днес и да споделим леглото тази вечер като почтени съпруг и съпруга? Никак не съм склонен да чакам, особено когато става въпрос за теб. Какво ще кажеш?
	Тя го погледна игриво.
	— Според мен искаш да накажеш баба си за лукавата й тактика и да я лишиш от сватбата.
	— Съществува и този момент — усмихна се той. — Ако мечтаеш за голяма сватба, ще го изтърпя. Готов съм да преживея всичко, стига да се омъжиш за мен. И да продължиш да ме обичаш до края на живота си.
	От искреното му изражение сърцето й прималя. Тя впи устни в неговите и се отдадоха на дълга, чувствена целувка.


>	Глава 28

	Мина месец откакто Оливър и Мария се ожениха в малка църква в Саутхамптън. Не се върнаха в Халстед Хол веднага. Изпратиха Фреди и Пинтър да уведомят семейството за венчавката и се насладиха на морския бряг, където прекараха сватбеното си пътешествие.
	Хайът се бе върнал в Америка, за да преговаря с попечителите на Мария. Дълго писмо от Оливър, в което описваше цялото му поведение, го предшестваше. Мария бе убедена, че това ще сложи край на всичките му зли помисли по неин адрес.
	Оливър се надяваше да е така, но не възнамеряваше да рискува. С Мария щяха да заминат за Америка след няколко дни, да уредят последните формалности по наследството й и да се погрижат леля й да бъде добре обезпечена. Фреди и съпругата му щяха да пътуват с тях, защото той искаше да представи Джейн на майка си. Но се връщаше в Англия, бе решил да живее там и да работи за тъста си. Оливър вече искрено съжаляваше господин Кинсли.
	Сега оставаше Оливър и Мария да свършат само едно нещо, преди да заминат за Масачузетс. От една седмица вече бяха в Халстед Хол и достатъчно дълго го отлагаха.
	— Готова ли си? — попита той Мария, когато застанаха пред вратата на библиотеката.
	— По-готова от всякога — увери го тя с напрегната усмивка.
	— Ще ни намразят — предположи той.
	— Съмнявам се. А и да го направят, няма да е за дълго.
	За част от секундата той се изкуши да се върнат горе в спалнята и да прекара остатъка от деня, като люби съпругата си, забравяйки за задълженията си към имението и към близките си. Съмняваше се обаче дали Мария ще се съгласи.
	Отвори вратата и двамата влязоха.
	Братята и сестрите му бяха насядали на същите места, както когато баба им огласи своя ултиматум. Днес обаче всички се намираха в далеч по-добро настроение.
	— Е, Оливър, как мислиш? Сега вече си обвързан. Дали баба е готова да отстъпи? — бяха първите думи на Джарет.
	— Защо иначе ще ни събира? — обади се Минерва. — Получи каквото искаше. Оливър е женен и управлява имението.
	— Дори да не отстъпи — намеси се и Гейб, — не ни трябват парите й. Мария разполага с предостатъчно средства. Нали така, Оливър? — Усмихна се широко на Мария. — Безкрайно сме ти благодарни.
	Време беше да ги отрезви, прецени Оливър.
	— Всъщност съпругата ми и аз решихме с част от парите й да подпомогне семейството си. Тя има леля и четирима братовчеди, както знаете. Другата част ще отиде за попечителски фонд на депата ни.
	Усмивката на Гейб помръкна.
	— Освен това аз свиках сегашната среща, не баба — добави Оливър.
	В този момент, потропвайки с бастуна по пода, влезе госпожа Плъмтри.
	— Извинявайте за закъснението, но в пивоварницата възникна нещо.
	— Няма проблем — увери я най-големият й внук. Точно започвахме.
	Изтегли стол, за да я настани и едва се удържа да не се усмихне заради потресените изражения на братята и сестрите си.
	— И така — подхвана той, заставайки отново начело на масата — държа да знаете, че първоначалното изискване на баба остава. Четиримата трябва да се задомите, иначе ще остави без наследство всички ни. Аз изпълних каквото се искаше от мен. Предлагам, докато с Мария сме в Америка, да започнете да си търсите партньори.
	Минаха секунди, преди присъстващите да осмислят чутото.
	Минерва избухна първа.
	— Не е честно! Бабо, сигурна съм, че в най-скоро време ще имаш правнук от Оливър и Мария. Имам предвид колко време двамата прекарват в спалнята! Защо, за бога, продължаваш този фарс?
	— Аз я помолих — обяви Оливър. Братята и сестрите му го зяпнаха и той добави: — Баба е права. Време е да заемем мястото си в живота като нещо повече от „палавници“. Прекалено дълго живеем затворени в миналото все едно сме сомнамбули. Мария ме пробуди и сега аз желая да пробудя и вас. Искам да престанете да се сражавате с призраци и да се криете в тъмното от скандала около смъртта на родителите ни. Намерете това, което аз успях — любов.
	Погледна към Мария, а тя му се усмихна насърчително. Двамата бяха единодушни, че само така братята и сестрите му ще се пробудят.
	— Говори за себе си! — тросна се Минерва. — Аз се чувствам отлично. Използваш тази глупост само за да се присъединиш към баба и да съсипеш живота ни. — Погледна Мария мрачно. — Така ли ни се отблагодаряваш, задето те тласнахме в обятията му?
	— Тласнали сте я в обятията ми? — повтори Оливър смаяно.
	— Не направихме ли всичко, за да я ревнуваш, да не те оставяме насаме с нея… подхвана и Гейб.
	— И да те лъжем за размера на наследството й — добави Джарет. — Но там не се получи точно както бяхме планирали.
	— Нямаше да сте заедно без _нашите_ усилия — възнегодува Силия.
	— Съпругата ми би възразила, предполагам — отсече Оливър. — Както и да е. Сърдете ми се колкото искате, но баба е поставила крайния срок. Разполагате с десет месеца, през които да се задомите. — Усмихна се насмешливо. — Като имам предвид колко трудно може да се окаже, наех помощник. Той ще ви съдейства. Обърна се към вратата. — Господин Пинтър, би ли влязъл, ако обичаш?
	Появи се тайният агент от Боу Стрийт. Видимо му бе неудобно да се изправи пред цялата скандална фамилия Шарп.
	— Господин Пинтър се съгласи да ви помогне, като проучи потеклото на потенциалните ви съпруги и съпрузи. Знам, ще ви е трудно да се справите сами, момичета. Едва ли ще различите приемливите ухажори от златотърсачите. Затова господин Пинтър ще проучи всеки, привлякъл вниманието ви. Това ще направи целият процес далеч по-бърз.
	— И хладнокръвен — промърмори Силия.
	Веждите на Пинтър се стрелнаха във въздуха, но той не каза нищо.
	— Благодаря, господин Пинтър — продължи Оливър. — Изчакай ме в кабинета, моля. Имам да съобщя още някои неща на братята и сестрите ми.
	Пинтър кимна и излезе.
	Сега идваше най-тежката част. След като затвори вратата Оливър застана до Мария. В този момент се нуждаеше от силата й. Тя хвана ръката му и я стисна.
	— Никога не съм споделял истината за случилото се в деня, когато мама уби татко. Време е да го направя. Прекалено много тайни витаят между нас… и то отдавна.
	В салона настъпи пълно мълчание.
	Поне двайсет пъти бе повторил наум речта си, но сега, изправен тук, нямаше сили да произнесе и дума. За щастие Мария бе до него и нейната прошка и разбиране го въоръжиха с кураж.
	Вкопчи се в това, докато преразказваше събитията от онзи ужасен ден. Беше обмислял да спести частта за любенето с Лилит. Мария го убеждаваше да не се подлага на това унижение. Но всеки път, опитваше ли се да завоалира тази „подробност“, разказът губеше правдоподобност. Налагаше се да сподели всичко.
	Докато говореше, не смееше да ги погледне. Съзнаваше колко трудно ще му бъде да направи тази изповед пред братята и сестрите си. Та те още жалеха за родителите им. Наистина, не бе очаквал да се окаже толкова мъчително.
	Свърши и долови тягостната тишина в помещението. Мария стисна ръката му болезнено силно, но той не събираше смелост да погледне роднините си в очите.
	Тогава Джарет се обади:
	— Студенокръвна кучка! Трябваше да се досетя, че госпожа Родон е замесена. Заедно с господин Родон заминаха доста прибързано още същата вечер.
	Оливър смаяно погледна брат си. В очите на Джарет не прочете никакъв упрек към него.
	— Та тя флиртуваше с всички. Дори с мен — продължи Джарет. — А аз бях едва на тринайсет. Със същата лекота щеше да съблазни и мен.
	Седнала до Джарет, Силия тихо плачеше. Гейб си прочистваше гърлото ядно. Минерва наблюдаваше Оливър с такова съчувствие, че и в неговите очи се появиха сълзи.
	Не вярваше на онова, което вижда. Нима те не схващаха най-важното? Не го ли бяха слушали внимателно?
	— Според мен е редно да знаете, че аз съм виновен…
	— За нищо не си виновен! — скочи на крака Минерва. — Бил си на неподходящото място, в неподходящ момент, с неподходящ човек. Това е всичко!
	— Ако някой е виновен, това съм аз — обяви баба им, седнала до него.
	Оливър се обърна и я погледна. Тя също плачеше.
	Погледна го с тъжно изражение.
	— Трябваше да те послушам, когато каза, че е важно да ги последвам. Винаги съм съжалявала, задето не го направих. Ако знаех…
	Той постави ръка на рамото й.
	— Не си виновна ти. Прекалено много се срамувах да ги кажа за какво се скарахме с мама.
	— Не те виня, старче — намеси се Гейб с дрезгав глас. — Никога не бих споделил пред баба подобно нещо. Дори не си представям какво е мама да влезе, докато… Та това е кошмар за всеки мъж!
	Всички започнаха да кимат в знак на съгласие с Гейб.
	— Знаеш ли — обади се Силия, попивайки сълзите си с кърпичка. — Госпожа Родон е казала на мама нещо, та тя да влезе при теб точно в този момент. — Всички я погледнаха и тя премигна. — Не е за вярване, че мама ще влезе в спалнята на Оливър, без да почука.
	— За жалост никога няма да разберем със сигурност — въздъхна Оливър. — Лилит и майорът напуснаха Англия отдавна и така и не ми се отдаде възможност да я попитам.
	Разговорът премина в предположения какви евентуално са били мотивите на госпожа Родон, както и към спомени за майка им. Не след дълго всички се смееха на разказа на Гейб как майка му го наказала, задето като петгодишен е тичал гол по моравата.
	Оливър погледна Мария смаяно.
	Тя му се усмихна.
	— Нека се посмеят. Така им е по-лесно да го приемат. Все пак е трудно да се преглътне наведнъж. Дай им време да го осмислят.
	— Но би трябвало да ме винят, а не го правят!
	— Защото не са глупави. — Погледна го с очи, пълни с обич. — Отнасят вината към онези, които заслужават: към госпожа Родон и майка ти. И към баща ти, задето е бил такъв бездушен женкар.
	Баба му постави ръка на рамото му.
	— Майка ти винаги е била чувствителна душа. Прекалено чувствителна, ако питаш мен. Щях да подгоня баща ти с маша още първия път, когато погледна друга жена. Вероятно не знаеш, но и дядо ти беше същият. Но се промени, след като се ожени за мен.
	Оливър я погледна изпитателно.
	— Вероятно не си му дала голям избор.
	— Точно така. — Избърса очи с кърпичка. — Още ми липсва. Понякога ти ми напомняш за него. Беше страшно привлекателен. А и какъв танцьор? Боже, танцувахме по цели нощи.
	— Казах ти: метнал си се на майка си — обади се Мария.
	Той си помисли, че тя е права. С Мария в живота си не си представяше да погледне друга жена, а още по-малко — да я отведе в леглото си. Задълженията му в Халстед Хол запълваха до такава степен времето му, че се питаше как баща му се е справял със съпруга, имение и му е оставало време за фусти.
	— Свършихме ли? — прекъсна размислите му Минерва. — Ако е така, аз се оттеглям. Искам да попиша.
	Оливър се огледа и видя въпросителните погледи на всички. Очакваше съвършено различен развой на събитията.
	— Да, свършихме — помогна му Мария. — Благодарим на всички за проявеното разбиране.
	— Добре — зарадва се Минерва. — Ще се видим на вечеря.
	Всички станаха и се отправиха към вратата на салона.
	Минерва спря зад гърба му.
	— Мама ти е казала ужасни неща. Не ги е мислила, сигурна съм. И ми е жал, задето си страдал така през всичките тези години. Целуна го по бузата. — Но не значи, че ще ти простя. Та ти застана на страната на баба! Предател.
	Той прихна.
	Минерва никога не бе обичала да губи.
	След като всички излязоха, баба му се изправи.
	— Благодаря, че застана на моя страна този път. — Усмихна се на Мария. — А на теб благодаря, че го подкрепи.
	След това и тя излезе.
	Оливър притегли съпругата си в скута си.
	— Знаеш ли как ще прекарам остатъка от следобеда?
	— Ще се срещнеш с арендаторите ли?
	— Опитай отново.
	Започна да разкопчава роклята й.
	— Имаш уговорка с дърводелеца?
	— Не.
	— Ще съблазниш съпругата си? — кокетно попита тя.
	След това обаче дъхът й секна, защото той бръкна под полата й и откри, че Мария е напълно готова за него.
	— Точно така.
	Тя прихна, доволна, задето се е оженила за женкар.


>	Епилог

	Пролетта в Дартмът беше възхитителна, макар дърветата да разцъфтяваха напълно едва през май. Жалко, че тя и Оливър щяха да са си тръгнали дотогава. Съвестта не му позволяваше да оставя за по-дълго ръководството на имението в ръцете на управителя.
	За щастие попечителите бяха намерили кандидат да купи нейната половина от компанията на доста прилична цена. Сега Натан имаше за партньор възрастен педант, който следеше за всеки детайл и нямаше дъщеря за омъжване. Мария срещна веднъж Натан в града — не изглеждаше щастлив.
	А тя бе на седмото небе от щастие, особено след заключението на лекаря сутринта. Оставаха само няколко дни до заминаването. Тя и Фреди замъкнаха Оливър и Джейн на романтичен пикник. В началото не потръгна добре. Джейн подскачаше при всеки шум. Братята на Фреди бяха успели да я убедят, че диви индианци са готови да ги нападнат във всеки момент. Всичките закани на Фреди, че ще размаха сабята, не успяваха да я успокоят.
	И Оливър не помагаше. Постоянно твърдеше, че вижда индианци томахавки почти зад всеки храст.
	Беше готов да твори пакости точно както и братовчедите й, които го харесаха от първия миг. А леля Роуз направо го боготвореше, след като той похвали шапката й с паунови пера.
	Сега Оливър лежеше до нея на одеялото и четеше писмо от Джарет.
	— Как напредва Джарет с търсенето на съпруга? — реши да се ос: доми тя.
	— Не пише. — Очите на Оливър потъмняха. — Но баба е болна. Не напускала градската си къща от седмица. Джарет се тревожи.
	— Тогава е чудесно, че скоро се прибираме.
	— Да — кимна той. — А и пише за още нещо.
	— Какво?
	— Мислил за деня, когато родителите ни починали. Според него бъркам хронологията на нещата. — Оливър се загледа в ширналите се пред тях ливади. — Твърди, че не мама е тръгнала след татко, а обратното.
	— Защо смята така?
	— Не обяснява. Щели сме да говорим, когато се върна.
	За момент тя обмисли думите му.
	— Има ли значение кой кого е последвал?
	— За мен — да. Означава, че мама не е последвала татко разярена. Тогава не съм толкова виновен, колкото смятах.
	— Никога не си бил виновен толкова, колкото си представяш — напомни му тя с усмивка.
	Той също й се усмихна.
	— Така е според _теб_ — напомни й Оливър.
	Тя сви рамене.
	— Никога не бих се омъжила за теб, ако смятах друго. Не бих рискувала моето дете да преживее тормоза, през който сте минали ти, братята ти и сестрите ти.
	Оливър застина.
	— Споменаването на бъдещо дете има ли общо с измъкването рано сутринта, за да се консултираш с лекар?
	Тя го зяпна.
	— Знаел си? Как разбра?
	— Повярвай, ангел мой, винаги усещам кога напуснеш леглото ми. — Погледна я с обич. — Веднага усещам липсата ти.
	— Леля Роуз е права по отношение на теб — свъси вежди тя. — Не само умееш да сипеш ласкателства, но явно умееш и да четеш мисли.
	Той се засмя.
	— Леля ти просто не умее да пази тайна. Но за да съм честен, забелязал какъв обидно малък интерес проявяваш към закуската напоследък и колко често искаш да дремнеш. Различавам признаците, когато една жена носи дете. Наблюдавал съм майка ми през четири бременности.
	— А аз се надявах да те изненадам — нацупи се тя шеговито. — Наистина е невъзможно да те изненада човек.
	— Само защото изчерпа всичките си номера през първия час, когато се срещнахме.
	— Как така?
	— Заплаши ме безстрашно със сабята на Фреди, прие безумното ми предложение и показа съчувствие, задето съм загубил родителите си. Малко хора са правили това за мен.
	В гърлото й се надигна буца, ала в този момент той я притегли в обятията си.
	— Но най-голямата ти изненада дойде много по-късно, през онзи ден в странноприемницата. — Постави глава върху все още плоския й корем и добави с дрезгав глас. — Изненада ме с обичта си. Това наистина беше най-изненадващо от всичко.
