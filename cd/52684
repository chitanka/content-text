E>
	Книгата се издава с финансовата помощ на НУРЛА.
E$


>

@@	Лондон, гара „Виктория“
	В разгара на сутрешния час пик крачеха припряно забързани хора с най-разнообразен външен вид, всеки зает с мислите си. Никой не забеляза как брадат възрастен мъж с кръгли очила прекоси тичешком чакалнята. Здраво стиснал кафяв пакет, старецът непрестанно се озърташе, сякаш някой го гони.
	Не щеш ли, спъна се в куфара на колелца на някакъв пътник. Залитна встрани, но след няколко крачки си възвърна равновесието и се качи на ескалатора към метростанцията. На перона гъмжеше от народ. Игла да хвърлиш, няма къде да падне. Старецът си запробива път през навалицата и стигна до края на перона. От тунела полъхна хлад. Задаваше се влак.
	Никой от пътниците не забеляза кога старецът скочи на коловоза. Разнесе се металическото стържене. Приближаващата мотриса изтласка мощна въздушна струя пред себе си. Старецът хвърли последен поглед към перона, обърна му гръб и потъна в мрачния тунел.


>	Първа глава

@@	Осем години по-късно. Някъде из Норвегия, на адрес, пазен в дълбока тайна
	Изцяло погълнат от заниманието си, Уилям не чу, че майка му го вика. Седеше прегърбен над масивно писалище. Дълбоко съсредоточен, той затегна и последния винт в метално устройство, голямо колкото празен картонен цилиндър от руло тоалетна хартия. Състоеше се от обособени части, гравирани с различни символи и надписи.
	С доволен вид Уилям го вдигна към светлината и го огледа. Взе от писалището вестникарска изрезка със снимка на цилиндър — много подобен на неговото произведение. „Мозъкотрошачката — най-трудната главоблъсканица в света — пристига в Норвегия. Кой ще я разгадае?“ — пишеше върху изрезката.
	— ВЕЧЕРЯТА Е ГОТОВА! — извика мама от кухнята на долния етаж.
	Уилям не реагира. В негова защита ще уточним, че в къщата нямаше добра акустика. Стените в иначе просторните стаи бяха покрити с библиотечни шкафове, претъпкани с книги. Уилям и семейството му ги бяха наследили от дядо му. Той им ги бе завещал заедно със строгата заръка да не ги изхвърлят при никакви обстоятелства. Пренесоха ги със седем огромни контейнера от Англия. Уилям ги изчете всичките. Най-малко по десет пъти.
	Станаха осем години, откакто им се наложи да избягат от Англия. Осем години, откакто се нанесоха в тази къща. И осем години, откакто дядото на Уилям изчезна. Сега Уилям и родителите му живееха инкогнито на адрес, пазен в дълбока тайна, и под нова самоличност в страна на име Норвегия.
	— УИЛЯМ УЛСЕН! СЛИЗАЙ ДА ВЕЧЕРЯМЕ!
	Мама упорстваше. Този път Уилям я чу. Беше употребила и фамилията му: Улсен. Уилям Улсен. Имаше чувството, че никога няма да свикне с това име. Копнееше за деня, когато ще разкрие на всеослушание как всъщност се казва: Уилям Уентън.
	Отдавна престана да пита какво всъщност се е случило в Лондон преди осем години. Защо взеха фамилията Улсен и научиха норвежки. Защо се преместиха да живеят точно тук и къде се изгуби дядо. Мама и татко явно бяха решили да мълчат по въпроса. Изглежда, според тях тайните са за предпочитане пред истината. Уилям знаеше много малко за случилото се. А и след автомобилна злополука баща му остана парализиран.
	Но това не беше всичко. Иначе нямаше да се наложи малкото им тричленно семейство да се покрие вдън земя. А малката, продълговата страна, нечувана от никого по света, се оказа отлично убежище — докато обстоятелствата изискваха да са в нелегалност.
	— ХАЙДЕ ДЕ, УИЛЯМ! — изкрещя за пореден път мама.
	— Само да го довърша… — промърмори под нос Уилям.
	— УИЛЯМ! — кресна и баща му отдолу. — ИДВАЙ ДА ВЕЧЕРЯМЕ!
	Момчето внимателно размърда подвижните части на металния цилиндър и те послушно се разместиха под пръстите му. Той се стресна здравата, защото вратата най-неочаквано отхвръкна навътре, блъсна висока купчина книги, те се сгромолясаха върху пода, а една изби цилиндъра от ръцете му. Металният предмет издрънча о пода и се затъркаля. Той се наведе да го вдигне. В този момент баща му мина през прага с електрическата си инвалидна количка. Момчето с ужас проследи как цилиндърът се носи право срещу количката и след секунди ще се сблъскат. И наистина. Едното колело мина през него. Изхрущя смачкана ламарина. Бащата на Уилям тутакси удари спирачка. Някакво пукане извести, че електрониката се е развалила, и отломките под колелото изхвърлиха облаче дим. Баща му погледна раздразнено надолу и сбърчи нос.
	— Тази количка пак ли почва да блокира? Само преди ден беше на ремонт — изсумтя той под нос и строго погледна Уилям, който прикри с длан вестникарската изрезка върху писалището. — Откога те викаме за вечеря! Ще дойдеш ли най-сетне! — Баща му тръгна на заден ход, блъсна втора купчина книги и излезе от стаята.
	Уилям изчака бръмченето на платформата, предназначена да обслужва баща му вместо стълбите, да спре. Чак тогава стана. Пое си дъх. Размина му се на косъм. Татко, слава богу, не видя нищо. Надяваше се да е потулил успешно изрезката, когато баща му нахълта ненадейно в стаята. Наведе се, внимателно вдигна смачкания цилиндър и го разклати.
	— Не може да бъде! — промърмори ядно той, оглеждайки дебелата верига от вътрешната страна на вратата. Как не се сети да заключи! Обикновено, докато умуваше над поредния ребус, Уилям винаги слагаше веригата.
	Върна се при писалището и прибра в едно чекмедже смачкания цилиндър и вестникарската изрезка. Загледа се в другите предмети вътре. Механична ръка, изработка на самия Уилям. Триизмерен метален пъзел. Съвсем обикновено кубче на Рубик и малка кутия за обувки. В нея държеше поялник, няколко отвертки и клещи.
	Затвори чекмеджето и го заключи, а ключа пъхна в един процеп в пода. Накрая огледа за последно цялата стая, за да се увери, че не е забравил на видно място някой от тайните си предмети.
	Незнайно защо баща му ненавиждаше ребусите. Постоянно настояваше Уилям да се занимава с неща, обичайни за повечето му връстници: да се запише на футбол, в училищния оркестър, ей такива, „нормални“ работи. Татко му видимо изпитваше страх от логическите загадки и се боеше Уилям да не се запали твърде много по тях. В стремежа си да го предпази от това увлечение обаче минаваше всякакви граници. Дори изрязваше кръстословиците от вестниците и ги изгаряше в камината. Именно по тази причина Уилям започна да заключва стаята си — да не би баща му да се натъкне на някое от неговите тайни съкровища.
	Ех, да можеше татко някак да разбере как се чувства Уилям, сигурно щеше да размисли. Понякога не виждаше нищо друго освен ребуси. Във всички предмети съзираше потенциална загадка. Най-обикновени градини, къщи и автомобили представляваха пъзели в неговото въображение. В телевизионните предавания и книгите му се привиждаха закодирани послания. И умът му мигом започваше да щрака. Случваше се дори докато гледа дърво или шарка на тапет. Друг път предметите пред него се разпадаха на съставните си части и той установяваше къде стои всеки елемент. Притежаваше тази способност, откакто се помнеше. И тя често му носеше неприятности. Именно затова се чувстваше най-добре в собствената си компания. Най обичаше да се затвори в стаята си и да врътне ключа. Там беше неговата светая светих.
	Уилям се загледа в масивното писалище — наследство от дядо му. Плотът беше от тъмен, масивен абанос — сред най-яките дървесни видове в света. В четирите ъгъла на плота се кривяха и плезеха резбовани лица на демони. Като по-малък Уилям се страхуваше от писалището. С времето обаче любопитството му надделя. Причудливи знаци покриваха целия плот. „Заврънкулките на дядо ти“, както се изразяваше мама. Уилям си фантазираше, че дядо му, едно от световните светила в криптологията — науката за създаване и разбиване на шифри — му е оставил кодирано послание. Още обаче не бе успял да разшифрова символите. Надяваше се един ден да разбере какво е написал тук дядо му и защо.
	— ВЕЧЕ ПРЕКАЛЯВАШ! — кресна отдолу мама.
	— Идвам! — С две пъргави крачки той изхвръкна от стаята.


>	Втора глава

	— Защо не се храниш? — попита мама.
	— Нещо не съм гладен. — Уилям избута чинията настрани.
	Баща му преглътна с усилие.
	— Нужно ти е повече движение — отбеляза той. — На твоята възраст аз и моите приятели буквално не се спирахме. Ритахме топка, катерехме се по дърветата, беряхме ябълки от чужди дворове… А я се виж ти. Хилав си като клечка.
	Опита да не се впряга. Баща му, разбира се, имаше право. Действително беше много кльощав. Но притежаваше неподозирана физическа издръжливост. И то от съвсем малък. Никой в класа не можеше да се мери с него по брой последователно изпълнени лицеви опори. Дори учителят по физическо се затрудняваше да смогва на темпото му.
	Уилям хвърли поглед към коленете на баща си. Там лежаха сгънат вестник и ножица. Откакто започнаха да публикуват съобщения за гостуването на изложбата с Мозъкотрошачката в градския природонаучен музей, баща му изрязваше и тях наред с кръстословиците. Мъчеше се по всякакъв начин да отклони Уилям от намерението му да види „чудото“.
	Напразни усилия, защото от училище организираха колективно посещение. Мама се съгласи да го пусне. Е, при две условия, разбира се: да не обелва и дума пред татко си и да не докосва експонатите. Тя, изглежда, разбираше колко е важно за Уилям да види с очите си загадката. Сякаш бе изпитвала същата тръпка, която изпитваше синът й, замислеше ли се за Мозъкотрошачката — неразгадана досега главоблъсканица. Като че ли знаеше за мечтата на сина си да посети изложбата от мига, когато за пръв път разбра за съществуването на пъзела.
	— Може ли да стана от масата? — попита Уилям, без да вдига поглед.
	— Не, не още — отсече баща му.
	Родителите му се спогледаха. Възцари се мълчание. Очевидно се канеха да му съобщят нещо. Спогледаха се повторно, баща му преглътна с усилие и се покашля.
	— Решихме да изхвърлим книгите, Уилям.
	Момчето премига няколко пъти, все едно не разбираше докрай какво му казват.
	— Дядо ти е в неизвестност повече от осем години, а книгите заемат твърде много място. На всяка крачка баща ти се блъска в някоя секция — поясни мама.
	— НЕ! — Уилям скочи на крака и удари с юмрук по масата. Чашите и чиниите подскочиха. Бързо обаче се овладя. Не обичаше да се гневи. Стисна зъби и преброи наум до десет. — Извинявайте, мамо и тате — изгледа ги той и седна.
	— Знаем колко много значат за теб тези книги, Уилям. Но я се огледай. Тук има поне един милион — мама хвърли бърз поглед към татко. — Каквото и да сме обещали на дядо ти, има по-важни неща. Време е да се погрижим да живеем по-нормално.
	Уилям мълчеше. Забил поглед в масата, само клатеше отчаяно глава.
	— Подбери си няколко и ще ти позволим да ги задържиш. Останалите обаче отиват на боклука — грубо отсече баща му и даде заден ход с количката. Мимоходом бутна купчина книги, която се олюля застрашително.
	Мама погледна плахо Уилям.
	— Не се сърди на баща си. Никак не му е лесно да живее тук и по цял ден да бездейства. Много му липсва работата му в Лондон. Чувства се непълноценен. А като добавим и твоите изпълнения в училище… — Тя въздъхна.
	На Уилям му бе дошло до гуша да му четат конско. Беше прилежен ученик, но класният му ръководител господин Хумбургер все правеше от мухата слон. През ден звънеше на родителите на Уилям, за да съобщи за поредната „поразия“ на сина им. После какво да се чуди човек, че родителите му са толкова угрижени. Той обаче знаеше защо господин Хумбургер го е нарочил. През цялата учебна година в първи клас Уилям беше много напред с материала. Толкова напред, че в часовете по математика го поправяше при всяка грешка. Всъщност и в часовете по други предмети. В последния учебен ден Хумбургер привика Уилям и го предупреди наесен просто да забрави да вдига ръка.
	Уилям, естествено, не се въздържа и през цялата учебна година на втори клас двамата водиха ожесточена война. По-нататък момчето изгуби интерес към гафовете на учителя и спря да се обажда в час. Отношенията помежду им обаче си останаха обтегнати.
	— Днес господин Хумбургер се обади да ми съобщи за инцидента — предпазливо поде мама. — Още не съм споменала нищо на баща ти.
	Уилям не беше и очаквал друго. Хумбургер сигурно дори не бе изчакал автоматичните противопожарни пръскачки да спрат да обливат с вода цялата сграда. Уилям си го представяше много живо. Господин Хумбургер, седнал до телефона в учителската стая, се дръгне по косматото шкембе, докато колегите му се опитват да спасят каквото успеят от водните струи.
	— Вината не беше само моя. Опитах се да помогна. Автоматичните пръскачки бяха повредени — оправда се Уилям.
	— А ти ги поправи и реши да ги изпробваш… върху цялото училище — продължи мама. Едва сдържаше усмивката си. — Направо не знам какво да те правя, Уилям. Понякога ужасно много ми приличаш на дядо си — въздъхна тя.
	— Дали да не взема и аз като него да изчезна безследно? — подхвърли Уилям.
	Мама стана и започна да раздига масата.
	— Не се шегувай с тези работи — смъмри го тя.
	Провря се ребром през тесния процеп между две секции с книги и отиде до мивката. И Уилям се надигна.
	— Господин Хумбургер беше много притеснен и по повод утрешното посещение в музея. И аз се тревожа. Трудно е да се живее под измислено име и при необходимост да пазиш в тайна откъде си и какъв си, но не бива да привличаме внимание. Знаеш го отлично.
	Уилям мълчеше.
	— Погледни ме — поиска строго мама.
	Той се подчини.
	— Обещай ми утре да се държиш прилично! — умолително настоя тя. — И да не се набиваш на очи!
	Отсега си даваше сметка колко ще е трудно да се въздържи да не припари до Мозъкотрошачката. Но пък и знаеше, че не бива да застрашава прикритието на семейството.
	— Обещавам — промърмори той и стомахът му се сви.


>	Трета глава

	Навън се сипеше сняг. Всичко беше побеляло. Застанал настрана, Уилям наблюдаваше как съучениците му се шляят из двора, докато чакат автобуса да ги закара до Природонаучния музей. Всички се радваха, че днес няма да има учебни часове.
	Автобусът пристигна и със силно гърмене на ауспуха спря пред тях. Вратите се разтвориха и започна борба кой ще се вреди да влезе пръв. Той изчака блъсканицата да приключи и чак тогава се качи. Намери си място на най-задния ред. Оттам се откриваше изглед към всички предни седалки, включително към мястото на господин Хумбургер.
	— Онова, дето го направи вчера с пръскачките, беше направо суперяко! — неочаквано изписка тънко гласче.
	Уилям се огледа. На най-задния ред се бе настанил и Айлерт. По-едрите и грубите постоянно го тормозеха, затова той все се стараеше да се спотайва. Сега, сгърбил се на седалката, гледаше изотдолу Уилям. Уилям се извърна и надникна през прозореца. Не му беше до приказки. Нито с Айлерт, нито с когото и да било. След вчерашния разговор с родителите си се чувстваше много потиснат. Наистина ли възнамеряваха да изхвърлят всичките книги на дядо му? Автобусът потегли с рязък тласък.
	Бръкна си в джоба и извади парче хартия: изрезката от статията за Мозъкотрошачката. Прочете заглавието, отпечатано с главни букви: „Най-трудната главоблъсканица в света пристига в Норвегия“. И макар да я беше чел стотици пъти, я прочете пак. Огледа снимката на мистериозния метален цилиндър. Екип от световни величия в областта на криптологията бе разработвал Мозъкотрошачката в продължение на повече от три години. И сега я рекламираха като най-трудният ребус. Почти невъзможен за разгадаване. Бяха се пробвали някои от най-добрите кодоразбивачи, но без успех. И ето, най-после пъзелът пристигаше в Норвегия. Съвсем скоро Уилям щеше да го види с очите си. Вече не го свърташе от нетърпение. Утре предстоеше Мозъкотрошачката да отпътува за Финландия. Или днес, или никога.
	Уилям затвори очи и облегна чело на прозореца. Днешният ден можеше да се превърне в най-хубавия в живота му — стига да не се поддаде на изкушението. Само ще гледа, без да пипа…
	— Дано си даваш сметка, че мина всякакви граници, Уилям! — избоботи дрезгав глас наблизо.
	Уилям вдигна глава. Над него се беше надвесил господин Хумбургер.
	— След вчерашната случка чашата наистина преля — продължи учителят.
	— Преля, и още как! — разсмя се Айлерт, но веднага млъкна, сконфузен от гневния поглед на Хумбургер.
	— А ти, Рижия, да не си гъкнал! — изръмжа учителят и заплашително размаха косматия си пръст срещу Уилям. — Вчера говорих с майка ти и я уведомих, че ей толкова те дели от изключване — процеди той и показа нагледно, като задържа палеца и показалеца си на около милиметър.
	Внезапно автобусът удари спирачка, господин Хумбургер политна назад и с цялата си дължина се просна върху пътеката между седалките. Автобусът започна да лъкатуши наляво-надясно, а учителят — да се лашка безпомощно. Някой избухна в смях, иззад седалките занадничаха глави на любопитни ученици. Автобусът намали, отби встрани и спря.
	— Няма повод за притеснение! — съобщи шофьорът по уредбата. — Просто спукахме гума.
	Господин Хумбургер надигна глава и се озърна като подплашен хомяк. После скочи на крака и изпъчи гърди.
	— Опасността премина! Моля, без паника! — извика той с изкуствено удебелен глас.
	Шофьорът побърза да слезе и започна отчаяно да оглежда предната дясна гума. В студения въздух от устата му се виеше пара. Уилям притисна лице към прозореца в опит да разбере как ще бъде отстранена повредата. Господин Хумбургер се втурна към шофьорското място и вдигна микрофона към лигавите си устни.
	— Всички да запазят спокойствие, а ние, притежаващите нужната компетентност за справяне в кризисни ситуации, ще овладеем положението. След съвсем малко ще потеглим отново. Останете по местата си — нареди той, остави микрофона и тромаво слезе от автобуса.
	— Според теб ще стигнем ли навреме? — попита Айлерт.
	— Дано. — Уилям гледаше притеснен как учителят и шофьорът се суетят и се чешат замислено по главата.
	След два часа най-сетне потеглиха. Изтощен и изпоцапан, господин Хумбургер седеше два реда пред Уилям. Той и шофьорът се суетиха дълго. И двамата, оказа се, сменяха за пръв път гума на превозно средство. Цял час им отне да _намерят_ резервната. Уилям предложи помощта си, но го отпратиха да се върне на мястото си — това било работа за възрастни хора. И ето на`, вече стана един и петнайсет. Лошо предчувствие обзе Уилям.
	Пред музея ги посрещна висока и видимо изнервена жена — явно отдавна ги чакаше на студа. Носът й се беше зачервил като домат и цялото й тяло се тресеше. Пристъпваше нетърпеливо от крак на крак и току подскачаше, за да се стопли, докато господин Хумбургер се мъчеше да укроти класа. Най-после се възцари приемлива дисциплина, жената се прокашля и се представи с писклив гласец:
	— Здравейте и добре дошли в Природонаучния музей. Казвам се Една. Днес ще бъда вашата екскурзоводка. — Тя си приглади нервно полата. — Доста закъсняхте и за съжаление експозицията с Мозъкотрошачката вече затваря, но ще може да разгледате останалата част от музея.
	Уилям се вцепени. Само това не! Бяха закъснели.
	— И така, преминаваме направо към Ребуса на знанието. До входната врата ще намерите списъка с въпросите — каза Една. — Най-добре да работите по двойки.
	За секунди класът се раздели по обичайния начин. Уилям не намери сили да помръдне. Разочарованието направо го бе парализирало.
	— Уилям, ти ще работиш с Айлерт — извика зад него господин Хумбургер.
	Съучениците му се закикотиха.
	— Побързай, Уилям, нямаме цял ден — напомни учителят.
	Явно доволен от партньора си, Айлерт, ухилен до уши, веднага застана до Уилям.
	— Сто процента ще спечелим. Много ги разбираш тези работи ти — прошепна той, докато си чоплеше носа.
	Уилям кимна разсеяно. Усещаше как у него се надига силен гняв. Ребус на знанието? Как ли пък не! Беше дошъл да види Мозъкотрошачката.
	— След един час ще се видим при изхода — изписука Една и разтвори огромните дъбови врати към музея.
	Учениците се втурнаха по стълбите с въодушевени възгласи. Едно момиче блъсна Една и я събори. Зашеметена, жената седна на стълбите. Господин Хумбургер се спусна към нея. Тя протегна ръка в очакване на помощ, но учителят я подмина тичешком.
	— Не бягайте… ВЪРВЕТЕ СПОКОЙНО! — крещеше той, колкото му глас държи, и влетя в музея, без изобщо да забележи екскурзоводката.
	Уилям спря, подаде й ръка и й помогна да се изправи.
	— Благодаря. — Една изтупа полата си.
	— Няма за какво — усмихна се вяло момчето и след кратко колебание попита: — Залата с Мозъкотрошачката наистина ли е вече затворена за посетители?
	— Вътре е претъпкано и затова не пускаме повече хора. Длъжни сме да спазваме правилата за пожарна безопасност.
	Уилям кимна и влезе в музея. Айлерт плъзна поглед към десетките експонати.
	— Леле, жестоко! — възкликна той, видимо впечатлен.
	Уилям спря до него. Мислите му витаеха съвсем другаде. Видя как двама мъже наблизо свалят плакат. „Към Мозъкотрошачката — надолу по стълбите“ — пишеше там.
	— Започваме ли? — попита Айлерт и тръгна към масата с въпросниците. Подаде на Уилям един молив. — Ти ще пишеш!
	— Само първо… да се отбия в тоалетната. — Уилям се огледа къде е господин Хумбургер.
	Той помагаше на едно момче, което си беше заклещило ръката в парна машина. На помощ се притече и охранител на музея.
	Уилям се усмихна. Хумбургер беше зает. Ето ти златен шанс да се вмъкне в залата.


>	Четвърта глава

	Уилям слезе по стълбите и спря. Двама грамадни охранители в сиви костюми препречваха входа. В залата зад тях се бяха натъпкали хора като сардели. Единият охранител се разправяше с някакъв ядосан дребосък, който напираше да влезе. Мъникът размахваше билет пред лицето му.
	— Вече си платих! Не можете да ми откажете да ме пуснете, при положение че имам билет! — викаше възмутеният посетител.
	— Да бяхте дошли по-рано. Вътре е претъпкано. Наредиха ни да не пускаме повече хора. — Охранителят демонстративно посочи навалицата зад гърба си.
	— Погледнете ме — висок съм метър и четирийсет и девет и тежа петдесет кила. И с мен, и без мен в залата нищо няма да се промени — упорстваше дребосъкът.
	— Съжалявам, господине. Невъзможно е — отсече категорично другият охранител и скръсти ръце пред гърдите си.
	Мъникът сви юмруци — заприлича на вироглаво четиригодишно хлапе. Лицето му се зачерви, сякаш всеки момент щеше да се пръсне. Обърна се и тръгна да се качва по стълбите. Уилям се приближи до охранителите.
	— Извинеше. — Придаде на гласа си възможно най-невинните нотки.
	Двамата мъже го погледнаха.
	— Тук съм с класа, съучениците ми са вътре — посочи той.
	— Вече са влезли, така ли? — попита единият охранител.
	— Ами… да — пробва се Уилям.
	— Имаш ли печат?
	Уилям се стъписа. Отвори уста да отговори, но в същия момент някаква фигура описа парабола във въздуха и се вряза звучно в единия охранител.
	— ПУСНЕТЕ МЕ ДА ВЛЯЗА! ПУСНЕТЕ МЕ ДА ВЛЯЗА! ПУСНЕТЕ МЕ ДА ВЛЯЗА! — крещеше дребосъкът и вкопчил се във врата на охранителя, драпаше да се покатери върху главата му и оттам да се провре през вратата.
	Охранителят размаха раздразнено ръка, все едно пъдеше досадна оса.
	— Махни го от мен! — извика той.
	Другият охранител се спусна, хвана краката на нахалния бръмбазък и го дръпна, за да го отскубне от колегата си. Хватката на дребосъка обаче бе съизмерима с тази на освирепял октопод.
	— По-силен е, отколкото изглежда, Ховар. Погъделичкай го под мишниците и ще те пусне! — извика вторият охранител.
	— Ти го погъделичкай, Свайн! — първият размахваше ръце.
	На помощ се притекоха още охранители. В залисията никой не забеляза как Уилям се промъкна през вратата. Озова се насред залата, заобиколен от посетители. По тялото му пробягаха радостни тръпки, нищо, че беше само въпрос на време господин Хумбургер да открие отсъствието му. А първо щеше да го потърси, разбира се, в тази зала.
	— Само след пет минути изтича времето за решаването на най-трудната главоблъсканица на света! — оповести глас по високоговорителя. — Мнозина се пробваха, но все още никой не е успял.
	Уилям огледа помещението. На стената в срещуположния край на залата имаше електронно табло. Едри червени цифри отброяваха оставащото време. Над таблото висеше плакат със снимка на Мозъкотрошачката. Уилям си запроправя път нататък. Въобще не възнамеряваше да се опитва да разгадава пъзела. Искаше само да го види, докато други се пробват. Пулсът му се ускори, по тялото му плъзна адреналин.
	За няколко минути Уилям се добра до предни позиции и се озова пред малка сцена.
	На сцената имаше маса и стол, а на стола седеше слаб мъж на около четирийсет-четирийсет и пет години с дълга руса коса, вдигната на конска опашка. Надвесен над масата, той въртеше цилиндър. По челото му бяха избили капчици пот. Пъхтеше и пухтеше и току хвърляше нервни погледи към електронното табло на стената над него.
	До масата пълен мъж във впит костюм пристъпваше нервно от крак на крак. Уилям веднага го позна. Колко пъти го бе гледал по телевизията! Това беше Лудо Клеберт — известен шоумен, комик и телевизионен водещ. Лудо Клеберт вдигна микрофона към устата си, погледна часовника и започна да отброява на глас:
	— Десет… девет… осем… седем…
	Постепенно всички присъстващи започнаха да му пригласят. Дългокосият на стола имаше вид на човек, който всеки момент ще припадне.
	— … пет… четири… три… две… едно… край! — обяви Лудо. — Времето изтече. Успя ли да го разгадаеш, Вектор Хансен? — Лудо се приближи до потния мъж.
	Вектор Хансен внимателно остави цилиндъра настрана и засрамено поклати глава.
	— Дори самият Вектор Хансен, мъжът с най-високото IQ в Норвегия, капитулира пред Мозъкотрошачката. Костелив орех се оказа тя! — извика Лудо.
	Неочаквано Вектор Хансен се изправи и изтръгна микрофона от ръката на водещия.
	— Тук има шашма! Някой си прави безвкусни шеги! Историята с този пъзел е шмекерия и нищо повече! — развика се той ожесточено по микрофона.
	После грабна цилиндъра и го размаха заплашително над главата си, все едно се канеше да го запрати в пода.
	— Някой се подиграва с мен! — крещеше той.
	Лудо Клеберт махна на двама униформени охранители, те скочиха на сцената, изтръгнаха от ръцете на Вектор Хансен цилиндъра и го подадоха на Лудо. После насилствено изтикаха Хансен от сцената. Разнесоха се смехове и дюдюкания.
	— Все още съм по-умен от всички ви, взети заедно! — крещеше Вектор Хансен, докато го изблъскваха през врата встрани от сцената. — В сравнение с мен сте пасмина тъпанари. Аз съм гений!
	Вратата зад него се затръшна и в залата се възцари тишина. Лудо Клеберт стоеше малко посърнал на сцената с Мозъкотрошачката в ръце. Хората се разшумяха.
	— Това наистина ли е просто уловка? — попита някой.
	— Нищо чудно! — подхвърли друг.
	— Не, не! — размаха ръце Лудо, за да ги опровергае.
	— Ами докажете го, де! — извика трети. — Нека опита още един!
	Очите на водещия зашариха неспокойно. Спогледа се със сериозна дама със строги очила до сцената. Тя кимна.
	— Добре, но само още един. По регламент времето изтече. Кой иска да опита? — извика Лудо и избърса с опакото на ръката потното си лице.
	Залата притихна. После се разнесе глух мълвеж. Някои клатеха глави.
	— Няма ли желаещи? — попита Лудо.
	— Уилям! — извика неочаквано висок глас.
	Уилям се извърна и видя как господин Хумбургер си пробива път през множеството и го сочи с пръст.
	Всички погледи се впериха в Уилям.
	— Дайте му да се пробва! — извикаха от публиката.
	Лудо Клеберт го изгледа недоверчиво.
	— Дете? Какво пък? Никога не се знае — и той махна на Уилям да се качи на сцената.
	— Чакайте, чакайте! — развика се господин Хумбургер. — Нямах това предвид…
	Ала вече беше твърде късно. Лудо издърпа Уилям на сцената и тикна Мозъкотрошачката в ръцете му. Уилям огледа лъскавия цилиндър. Направо не вярваше на очите си.
	— За бога, недейте… — викаше господин Хумбургер. Опита да се покатери на сцената, но охранителите го хванаха за краката и го издърпаха обратно.
	— Няма ли да е твърде голяма лъжица за твоята уста? — попита Лудо. — Едни от най-големите умове в света се опитаха да го разгадаят и се провалиха.
	— Ами аз… — поклати глава Уилям.
	— Но какво пък! — прекъсна го с усмивка Лудо. — Всъщност няма нищо лошо да опиташ.
	Водещият се обърна към публиката и размаха месестия си показалец.
	— Е, какво ще кажете? Да му дадем ли шанс?
	Множеството изригна в спонтанни аплодисменти. Уилям сведе очи към пъзела в ръцете си. Никога не беше виждал символи като изписаните върху цилиндъра. Не бяха нито букви, нито числа. После обаче стана онова, което ставаше винаги, когато Уилям умуваше над главоблъсканици. В корема му закъркори нещо топло, плъзна към гърдите, а оттам се разпространи по ръцете и главата. И нещата се случиха от само себе си. Уилям се опита да спре процеса, но той беше неудържим.
	Частите на цилиндъра започнаха да оживяват в ръцете му. Едни се смалиха, други промениха цвета си. Трети започнаха да светят, а четвърти потъмняха до изчезване. Символите се отделиха от цилиндъра и закръжиха пред очите му подобно на рояк пеперуди. Уилям ги проследи с поглед. И ръцете му се хванаха на работа. Обръщаха и наместваха елементите. Пръстите му действаха все по-чевръсто и по-чевръсто. Щрак… щрак… щрак… — чуваше се от цилиндъра.
	Времето и пространството изчезнаха.


	В един момент мощен радостен възглас едва не отнесе покрива, Уилям се съвзе от транса и погледна пъзела в ръцете си. Вече не беше цилиндър. Беше разделен на две части. Върху едната имаше пиринчена плочка с гравиран надпис „ПОЗДРАВЛЕНИЯ!“.
	Уилям бе изгубил дар-слово. Взираше се в пиринчената плочка. Очите му четяха какво пише, ала с ума си отказваше да повярва. „Сигурно съм го счупил. Не съм го разгадал, а съм го счупил.“ Вдигна поглед към Лудо Клеберт, който стоеше онемял до него. После погледна господин Хумбургер. Учителят се хвана за главата и се строполи на пода пред сцената. Уилям се опита да съедини двете части. Без успех. Повтори опита. После пак.
	Да, сигурно беше счупил цилиндъра. ПРОСТО НЯМАШЕ ДРУГО ЛОГИЧНО ОБЯСНЕНИЕ!


>	Пета глава

	Кабинетът беше тесен.
	Уилям седеше на един стол пред директора на музея, а мъжът оглеждаше внимателно Мозъкотрошачката. Момчето надзърна през прозореца. На улицата пред сградата се бяха скупчили журналисти и други любопитковци. Той чуваше виковете им. Пак погледна директора, който продължаваше да обръща цилиндъра, за да го обследва от всички страни. Извади лупа и завря лице първо в едната, после в другата част.
	— Хм… хм… — промърмори той. — Не ми изглежда счупен.
	Над ръба на очилата си директорът се взря изпитателно в Уилям. Младият посетител сведе глава като провинил се ученик. Впрочем, така си и беше. Нали бе обещал на мама да не докосва Мозъкотрошачката.
	— Трябва да уведомим пресата. Това си е направо сензация от световна величина — заяви директорът на музея.
	Кръвта се отля от лицето на Уилям.
	— Наложително ли е? — едва преглътна той.
	Сега вече здравата го загази. Мама ще получи нервна криза.
	А татко… Дори не смееше да си помисли колко ще се разгневи баща му.
	Директорът на музея се загледа замислено в Уилям.
	— Ти нямаш осемнайсет години и законът ни задължава да искаме разрешение от родителите ти, преди да говорим с журналисти. Знаеш ли телефоните им наизуст?
	Уилям се размърда неспокойно на стола и поклати глава.
	— Най-добре аз да им съобщя — предложи той. — Мама и татко не обичат да стават център на внимание.
	Директорът на музея се позамисли над думите му и сви рамене.
	— Добре — усмихна се той. — Ще накарам някой от служителите ми да те закара до вкъщи. Ще се измъкнете през задния изход.
	Уилям стана и тръгна към вратата.
	— Ей, момче… — спря го директорът.
	Уилям се обърна.
	— Даваш си сметка какво феноменално постижение е това, нали?


	В края на автомобилната алея спря бял микробус. Вратата се отвори и оттам изскочи Уилям. Тръгна към къщата, пое си дълбоко дъх, все едно ще се гмурка, натисна дръжката на вратата и влезе. От дневната долитаха тихи гласове.
	Завари мама и татко на дивана. Радиото работеше. Родителите му го видяха, но в продължение на цяла вечност не отрониха дума. Момчето не знаеше какво да каже.
	— Уилям — промълви накрая татко, даде му знак да се приближи и усили радиото.
	— А сега се връщаме към Природонаучния музей и сензационната новина за Мозъкотрошачката. Главоблъсканицата, до днес смятана за най-трудната на света, беше разгадана. Все още не разполагаме с името на победителя — съобщи новинарят, — но ще включим пряко наш репортер, който ще разговаря с очевидец. Слушаме те, Аслак.
	Ръцете на мама трепереха. Тя ги скръсти пред гърдите си с намерението да ги успокои, но резултатът не беше кой знае какъв. Уилям преглътна с мъка и сведе глава. Даваше си сметка, че е извършил нещо фатално.
	— Намирам се пред Природонаучния музей заедно с Турдис Вофел. Тя е присъствала на невероятния подвиг — съобщи репортерът. — Турдис, ще ни разкажете ли какво се случи?
	Възрастна жена се прокашля няколко пъти и поде:
	— Дойдох в музея с внука ми. Много е запален по всякакви гатанки. Тъкмо се канехме да си вървим, защото онзи с високото IQ се беше изложил тотално. Искахме да се измъкнем по-рано, за да си намерим места в кафенето, преди да нахълта тълпата. Бях обещала на Халвур да му купя сладолед във фунийка. Шоколадов, защото не обича ванилия…
	— Какво се случи? — прекъсна я нетърпеливо репортерът.
	— Неочаквано на сцената излезе момче — отговори жената с глас колкото въодушевен, толкова и изплашен. — Нямам представа откъде се взе. Появи се съвсем изневиделица. Стори ми се доста странно да се пробва дете. Особено като се има предвид какви големи умове се провалиха.
	— И какво стана?
	— Преди да се усетим, момчето разгада пъзела. И настъпи истински хаос. Грабнах Халвур и го изведох навън. Малко ли случаи има на стъпкани от тълпата? Пък и му бях обещала да…
	Бащата на Уилям изключи радиото и поседя мълчаливо.
	— Ти ли беше? — попита накрая.
	— Аз… — Уилям не успя да продължи. Гласът му трепереше неконтролируемо.
	Майка му се разплака.
	— Всякакви обяснения повече са излишни. Да си събираме багажа! — Татко подкара количката навън.


>	Шеста глава

	Уилям се качи по стълбите на втория етаж. Тръгна по коридора и в дъното прокара длан по чамовата ламперия на стената. Показалецът му напипа сравнително широк процеп. Пъхна пръст в него и натисна. _Щрак_, чу се отвътре. От тавана нещо проскърца и се отвори люк.
	Уилям сам си беше измайсторил тайния вход. Покатери се по стълбата и се промуши през люка към таванското. Скосеният покрив беше висок точно колкото да му позволява да стои изправен. Освен ниска секция с книги в таванското нямаше други мебели. В единия ъгъл се търкаляха няколко стари картонени кутии. Момчето запали лампата на стената и се приближи до секцията. Тук се намираха десетина от най-ценните му книги. Загубил бе представа колко пъти ги е препрочитал. Навярно стотици. Знаеше ги наизуст. Особено специални ги правеха преписките на дядо му по страниците. Докато ги четеше, сякаш слушаше как дядо му разказва. Толкова много неща бе научил от тези книги. Неща, които не преподават в училище. Плъзна пръст по гръбчетата им: „Потайностите на скалните рисунки“, „Пирамидите: най-великата загадка на света“, „Атлантида: знаели са повече от нас“, „Земното кълбо — заблуди и реалност“.
	Седна на килима и издърпа албум за снимки с кожена подвързия, скрит под секцията. Внимателно поглади с длан първата страница. „Дневник, част 89“ — беше написал собственоръчно дядо му. Буквите бяха силно избледнели.
	Момчето бавно запрелиства албума. Разглеждаше снимките, правени от дядо му по време на археологически експедиции. А той беше обиколил целия свят. Уилям обаче нямаше представа какво е търсил и дали го е открил. Ето това много му се искаше да попита дядо си. На снимките бяха запечатани египетските пирамиди, загадъчни места по поречието на Амазонка и в Тибет. Отстрани до всяка снимка дядо му беше отбелязал къде и кога е правена, но не и целта на археологическата експедиция.
	Стълбата изскърца. Уилям вдигна глава. Беше се качила мама. Той хлопна албума.
	— Нещо против да постоя при теб? — попита тя.
	— Не, заповядай.
	Мама седна до него. Поседя така с ръце в скута. Уилям търсеше думи, но не намираше.
	— Не знаеш много неща — подхвана тя. — Спестихме ти ги, за да не те плашим.
	— Какви неща?
	— С татко ти… си давахме сметка, че това, разбира се, не може да продължава до безкрай. Прекалено много приличаш на дядо си. — Тя го погали по косата. — Май дойде времето да узнаеш какво се случи в Лондон преди осем години. — Мама преглътна с мъка. — Именно то е причината да се намираме в постоянна опасност.
	— И сега ли сме в опасност? — попита посърнало Уилям.
	— Мисля, че да.
	Двамата поседяха смълчани. Уилям поглади албума.
	— Може ли да го разгледам? — попита мама.
	Той кимна. Мама се усмихна, когато видя заврънкулчестия почерк на дядо му.
	— Как лети времето! Сякаш го видях за последно вчера.
	Прелисти нататък. На следващата снимка се виждаше пирамида насред гъста джунгла, навярно някъде из Южна Америка.
	— Дядо ти обожаваше професията си. Непрекъснато пътуваше. Като малка почти не съм го виждала вкъщи. Вероятно затова много обичаше да се занимава с теб. За него ти беше всичко, Уилям.
	— Какво се случи с него?
	— Не знаем със сигурност. Малко след като се преместихме в Норвегия, той изчезна.
	— Но защо изобщо се преместихме? — поинтересува се Уилям.
	— Беше свързано с работата на дядо ти. Не ни е известна точната причина, но той смяташе, че ни грози смъртна опасност, и ни изпрати тук. В Норвегия трябваше да започнем начисто. Никой не биваше да разбира за роднинската ни връзка с дядо ти. Това е и причината да нямаме никакви негови снимки и да го споменаваме толкова рядко.
	— Но кой иска да ни навреди? И защо е толкова опасно хората да разберат, че съм разгадал една главоблъсканица?
	— Не става дума за каква да е главоблъсканица, Уилям, а за Мозъкотрошачката. В целия свят само ти и дядо ти сте способни на такова постижение. Въпрос на време е да ни разконспирират.
	Мама отгърна следващата страница. На снимката бе изобразена стара пиринчена кутия със зъбчати колела и лостове, а отдолу дядото на Уилям бе написал собственоръчно: „Компютър, Гърция. (Датировка: невъзможна.)“.
	— Има и още нещо… — Мама явно се колебаеше.
	— Какво?
	— Нали си забелязал, че баща ти не обича да говори за инцидента, довел до обездвижването му…
	Уилям кимна.
	— А знаеш ли, че той претърпя автомобилна катастрофа?
	— Да.
	— Но не се возеше сам в колата.
	— А с кого? — полюбопитства Уилям.
	— С теб.
	— Сериозно? — Уилям усети как му се завива свят.
	— На теб едва ти се размина. Лекарите почти те бяха отписали. Не ни даваха никаква надежда. — Мама избърса сълза от ъгълчето на окото си.
	— Как съм оцелял? — попита с разтреперан глас Уилям.
	Мама погледна албума и дълго мълча. Сякаш цяла вечност.
	— По онова време дядо ти беше в командировка в чужбина. Когато научи за катастрофата, се прибра с първия самолет. Седмици наред дежуреше по цяла нощ до леглото ти… После изведнъж състоянието ти започна да се подобрява. Лекарите направо се изумиха. Дядо ти го нарече чудо.
	Уилям се опита да подреди мислите си. Бил е на косъм от смъртта… Дядо му е бдял над него… После съвсем неочаквано е оздравял.
	Вдигна поглед към майка си. Цялата трепереше.
	— От кого се крием, мамо? Това има ли нещо общо с катастрофата?
	— Не знам, Уилям. — Тя стана.
	— Ама чакай… — Уилям млъкна, защото видя, че на майка му не й се говори повече на тази тема.
	— Утре заминаваме. Тук вече не е безопасно за нас.
	— И къде ще отидем? — попита Уилям.
	— Някъде далеч оттук — отвърна майка му и се спусна през люка.


>	Седма глава

	Уилям лежеше с дрехите върху завивката и се взираше в тавана. Часът беше три и половина след полунощ, а той още не беше мигнал и въобще не очакваше да заспи. Твърде много мисли бушуваха в главата му. Разсъждаваше върху думите на майка си за катастрофата и колко тежко е пострадал. Тогава как изобщо се е спасил? Дали оцеляването му е свързано с изчезването на дядо му? Ах, колко много му се искаше дядо му да е тук! Но не беше. Щом се сетеше за случката в музея, стомахът го присвиваше. Новината кой е разгадал Мозъкотрошачката вече навярно бе обиколила целия свят. По негова вина се налагаше пак да бягат.
	Уилям чуваше как родителите му трополят долу в дневната. Събираха най-необходимия багаж. Планираха да потеглят още на разсъмване.
	Той седна в леглото и се огледа в тъмната стая. Защо му се струваше, че застудя? Стана и отиде до прозореца, но неочаквано настъпи нещо твърдо. Погледна надолу. На пода действително имаше предмет. Приклекна да го види. Оказа се бръмбар. Лежеше по гръб, вирнал крачета. Внимателно го побутна с пръст. Бръмбарът не помръдна. Момчето го взе в шепата си.
	После предпазливо го сложи върху писалището. От едно чекмедже извади увеличително стъкло. Разгледа насекомото и зарея взор в празното пространство. Бръмбарът не беше обикновен. Състоеше се от метални пластинки, скрепени с микроскопични винтчета. Бръмбар робот! Един от най-красивите и сложно изработени предмети, които Уилям беше виждал.
	Как се бе вмъкнал в стаята му? Забеляза дупчица в прозореца. Сепна се, защото бръмбарът внезапно подскочи, превъртя се, стъпи на крачетата си и рипна от писалището на пода. Там спря и огледа Уилям. После набра скорост и започна да щъка из стаята. Откри молив, паднал под писалището, спря, взе го, върна се при Уилям и постави молива на пода пред него. Държеше се като игриво куче, което те подканва да му хвърляш пръчка. Уилям вдигна молива с усмивка.
	— Да си играем ли искаш?
	Бръмбарът заподскача. Уилям хвърли молива. Той се удари в стената и падна на пода. Бръмбарът се спусна, вдигна го и го върна на Уилям. Момчето се засмя, силно впечатлено.
	— Брей, колко си бърз! — възкликна, вдигна молива и го хвърли малко по-силно.
	Този път моливът се удари в рамката на вратата и тупна в коридора. Бръмбарът се спусна след молива, но този път не се върна. Остана в коридора. Гледаше Уилям.
	— Ела, де — извика го момчето.
	Бръмбарът обаче не дойде. Тракаше неспокойно с крачета по паркета. Сякаш подканяше Уилям да излезе в коридора.
	— Ела! — повтори момчето, но понеже бръмбарът не откликна, предпазливо се приближи. — Не си тръгвай — спокойно помоли Уилям.
	Внимателно приклекна до него, протегна ръка, но точно преди да го хване, бръмбарът се втурна към стълбите.
	— Не, не, не — прошепна момчето и го последва.
	Бръмбарът спря пред стълбите и на метър от Уилям пусна молива.
	— Моля те, не слизай.
	Без да го послуша, бръмбарът се спусна надолу. Момчето се надвеси и надникна към тъмния коридор на първия етаж. Къде се изгуби бръмбарът? Долу родителите му разговаряха тихо. Уилям се спусна на пръсти по стълбите и предпазливо се наведе над парапета.
	— Не знам — чу да казва баща му. — Може и да е чиста случайност. Но не бива да поемаме рискове.
	— Говори ли с Института? — попита майка му.
	— Да. Пътуват за насам. Те, естествено, вече знаеха за случилото се в музея. Сигурен съм, че именно те са организирали тази изложба.
	— За да го издирят ли? — попита мама.
	— Заложено му е генетично. Знаели са, че е само въпрос на време да се хване на въдицата.
	— И сега какво? Да го изпратим обратно в Англия? Няма ли друга възможност?
	— По-добре за известно време да го изведем от страната. Не бива да рискуваме — настоя татко му. — В момента най-безопасното място за него е Институтът.
	— До гуша ми дойде. Омръзна ми да се крия. Искам си стария живот — задавено промълви майката.
	— И аз. Но не можем да рискуваме — повтори бащата.
	Някакъв звук отвлече вниманието на Уилям от разговора. Той се надвеси още по-надолу да огледа тъмния коридор. И неочаквано забеляза как едра сянка се промъкна покрай стената и после потъна в мрака. Уилям понечи да извика, но от дневната баща му се разкрещя, колкото му глас държи:
	— УИЛЯМ! БЯГАЙ ОТ КЪЩАТА! БЪРЗО, БЪРЗО!
	Момчето стоеше вцепенено на стълбите. Майка му изпищя. А баща му пак извика:
	— БЯГАЙ, БЯГАЙ!
	Уилям хукна обратно към стаята си и хлопна вратата. Цялата къща се разтресе.
	Тежки стъпки задумкаха по стълбите. Спряха пред вратата на стаята му.
	Уилям притихна със затаен дъх. Наостри уши.
	Нищо.
	Нито звук.
	Пълна тишина.
	Прекалена тишина.
	Уилям се спусна към прозореца. След секунда вратата зад гърба му се разпадна на трески. Той отвори прозореца и се хвърли в мрака.


>	Осма глава

	Уилям се приземи тежко върху студения сняг. Падна по очи и се претърколи. Изправи се и хукна по чорапи през градината. В главата му се въртеше една-едничка мисъл: да се измъкне.
	От къщата зад него се разнесе грохот и пукот. Някой изглежда се опитваше да опустоши стаята му.
	Той вече тичаше по заснежената улица. Дрънна строшен прозорец и нещо тежко тупна в градината. Изпращя строшена градинска ограда.
	Нещо го гонеше. Нещо голямо.
	Уилям прескочи съседна ограда и се озова в нечий двор. Дали да не почука при съседите? Отказа се. Трябваше да се скрие някъде. Препъвайки се, излезе на непозната улица. Стъпалата го боляха. Дробовете — също. Още малко и краката му щяха да се подкосят. Бягаше напосоки. Знаеше само, че не бива да спира.
	Изведнъж почвата под краката му изчезна. Той се изтърколи надолу по някакъв склон. Изправи се и се огледа запъхтян. Намираше се в периферията на обширно поле. Снегът стигаше до коленете му. Надзърна през рамо. Не се задаваше никой. Наистина ли се бе измъкнал?
	Помъчи да си възвърне контрола над мислите. Цял трепереше от студ. Пак бе завалял сняг. От тъмното небе се сипеха парцали. Пое напред. През дълбокия сняг се вървеше трудно. Спря пред висока телена мрежа и надникна оттатък. Заприлича му на индустриална зона. Покатери се по мрежата, прехвърли се отвъд и тръгна към порутена постройка без врата. Влезе. От покрива капеше ръждива вода. В един ъгъл стоеше камион без колела. С разтреперани крака продължи към камиона и надникна вътре. Натисна дръжката на вратата. Оказа се заключена. Огледа се и забеляза голям гаечен ключ на пода. С него счупи прозореца и се вмъкна в шофьорската кабина.
	Тялото го болеше, а главата му щеше да се пръсне. Сега най-важното беше да изкара нощта, а утре сутринта щеше да потърси помощ. Първо щеше да се върне да провери дали родителите му са успели да избягат. Ами онзи бръмбар? Появил се бе като своеобразно предзнаменование. Откъде се беше взел? Кой ли го бе… Отвън нещо се размърда и прекъсна мислите му. Момчето се надигна и прилепи лице към прозореца. В продължение на няколко минути се взира в тъмното. Нищо. Само сипещи се снежни парцали. Пак се облегна на седалката. Внезапно точно над него сякаш избухна бомба. Взривът дойде съвсем неочаквано и Уилям изобщо нямаше време да реагира. Върху предния капак на камиона с огромна сила се стовари желязна греда и строши стъклото. Наоколо се посипаха парчета гофрирана ламарина и метал.
	После всичко утихна.
	Уилям се наведе предпазливо напред и погледна нагоре. Целият покрив на постройката беше отнесен. Заради силния сняг Уилям не виждаше какво точно става горе.
	Нещо до вратата се раздвижи. В помещението влязоха две фигури. Едната носеше подобие на пушка с бликаща от нея синя светлина. Вдигна пушката и я насочи срещу Уилям, който се сви на кълбо в шофьорската кабина.
	Грамадна ноктеста лапа сграбчи изневиделица капака на камиона и с нечувана мощ го вдигна във въздуха. Уилям изкрещя и се вкопчи във волана. Последно видя как син лъч пронизва камиона.
	И всичко потъна в мрак.


>	Девета глава

	Уилям лежеше върху нещо меко. Тялото му се люлееше леко напред-назад. Тихо жужене го примами да се събуди. Какво се беше случило? Сипеше се сняг… после нещо изтрещя и лумна синя светлина… Спомняше си само откъслеци. Внезапно се сети за изплашения вик на баща си: „БЯГАЙ, БЯГАЙ!“. Бръмбарът, бягството, камионът… Надигна се, седна и се огледа.
	Возеше се на задната седалка на автомобил, който се носеше шеметно по пуста магистрала. Опипа си главата. На челото имаше лепенка. Провери и останалата част от тялото си. Чувстваше се малко схванат и вцепенен, но не установи тежки наранявания.
	Наведе се напред и надникна през стъклената преграда. На предната седалка седяха двама рижи мъже. Тях ли бе видял в складовото помещение? Усети как го обзема паника. Кои бяха? Какво искаха от него? От тях ли се криеше семейството му през последните осем години?
	Срещна погледа на шофьора в огледалото за обратно виждане. Мъжът го измери през присвити очи и пак се съсредоточи върху пътя. Уилям се облегна предпазливо назад. Ако са искали да го убият, досега да е мъртъв. Дали всъщност не го бяха спасили от лошите, които го гонеха? Почука лекичко по стъклената преграда. Мъжете не реагираха. Почука пак, но този път по-силно.
	— КОИ СТЕ ВИЕ? — извика той.
	Мъжете дори не се обърнаха.
	Неочаквано стъклената преграда пред него потъмня до черно и се превърна в екран. Появи се красива жена с тъмни коси и големи сини очи. Усмихна се приветливо.
	— Добре дошъл, Уилям Уентън — поздрави го тя с коприненомек глас.
	Уилям се взря изумен в нея.
	Правилно ли бе чул?
	Уилям Уентън?
	От осем години не беше чувал някой да изрича истинското му име. Откъде красавицата знаеше как се казва той? Уилям се наведе напред и огледа кристално ясния й образ. Усмихваше му се с бисернобели зъби.
	— Казвам се Ма`лин и имам удоволствието да те приветствам с добре дошъл в служебния автомобил на Института за постчовешки изследвания. След малко пристигаме на летище „Гардермуен“. Оттам наш частен самолет ще те транспортира до летище „Хийтроу“ в Лондон, откъдето пък наш сътрудник ще те закара до Института, идилично разположен извън града. По време на полета ще получиш още информация. Желая ти приятно пътуване.
	— Благодаря — смотолеви Уилям.
	— Между другото, имаш много поздрави от родителите ти — продължи Малин. — Намират се в сигурни ръце.
	„В сигурни ръце“ — повтори си наум Уилям. Значи са живи! Направо се просълзи. На екрана се появиха мама и татко. И те се возеха в автомобил.
	— Уилям… — поде мама. Бореше се да не заплаче. — Уилям, миличък, не биваше да става така. Толкова се радвам, че не пострада. — Тя преглътна и си избърса сълзите. — Съвсем скоро пак ще бъдем заедно.
	Мама погледна татко и хвана ръката му.
	— Много неща трябваше да ти кажем по-рано, Уилям, но все си мислехме, че е най-добре да знаеш възможно най-малко. Когато пристигнеш в Института, ще ти обяснят всичко — увери го татко с усмивка.
	— Толкова те обичам, съкровище — допълни мама.
	— И аз ви обичам — прошепна Уилям.
	Картината премигна няколко пъти и угасна.
	Уилям продължаваше да се взира напрегнато в стъклото отпред. Очакваше образите на мама и татко пак да се появят, но уви… Размишляваше над думите им. Какво, за бога, представляваше въпросният институт? Дали да попита двамата мъже отпред? Навярно и те бяха от Института, но не му изглеждаха особено общителни. По-добре да си мълчи. Нямаше друг избор, освен да се довери на думите на родителите си: и той, и те се намираха в безопасност. Облегна се на меката седалка и се поотпусна. Загледа се в прелитащия отвън тъмен пейзаж.
	След два часа навлязоха в писта със специално предназначение на летище „Гардермуен“. Там ги чакаше голям, лъскав пътнически самолет. Мъж в пилотска униформа им махна и хлътна в пилотската кабина. Колата спря пред самолета. Забръмчаха електрически двигатели, предната му част зина подобно паст на гигантска акула и колата влезе вътре.


>	Десета глава

	Самолетът се издигна във въздуха. Обезопасен с предпазен колан, Уилям се возеше сам в целия пътнически салон. Салонът не беше обикновен. Вместо кресла имаше големи бели дивани. През илюминаторите момчето виждаше ниските облаци. Ослушваше се напрегнато. Чуваше се само глухо бумтене на двигатели. Всичко наоколо блестеше в бяло. Все едно се намираше на борда на луксозен космически кораб.
	Стресна се, защото масата пред него неочаквано се разполови и от процепа между двете части изникна екран. Върху екрана се показа синьо лого с надпис „Институт за постчовешки изследвания“. Логото се завъртя два-три пъти и избледня. На негово място се появи Малин.
	— Добре дошъл на борда, Уилям Уентън. Ние от Института за постчовешки изследвания най-сърдечно те приветстваме по случай постъпването ти като кандидат и ти желаем успех — изрече тя с приятен, но монотонен глас. — Надяваме се досега да си пътувал комфортно. След малко ще ти поднесат храна и напитки. Въпроси?
	— Кандидат…?
	— След малко един от нашите информациоботи ще отговори на всичките ти въпроси — прекъсна го Малин. — А дотогава ще имаш възможността да се насладиш на виртуална обиколка из Института.
	На екрана се заредиха кадри от колосална бяла сграда.
	— Институтът е създаден през 1967 година и оттогава работи неуморно върху научни изследвания в служба на цялото човечество — продължи Малин.
	Фасадната стена на сградата върху екрана — бяла и лъскава колкото и самолета, в който се возеше Уилям — беше от камък и изглеждаше много стара.
	— Тук, в Института за постчовешки изследвания, минало и бъдеще съжителстват в перфектна симбиоза. Институтът е специализиран в изследвания в сферата на биотехнологиите и изкуствения интелект. Всяка година приема ограничен брой кандидати, отличили се в областта на криптологията и решаването на логически задачи. В качеството си на кандидат за Института ще имаш възможността да се възползваш от цялата ни технологична база. Нашата задача е да направим престоя ти възможно най-ползотворен и да бъдем на твоите услуги. Благодаря ти за вниманието.
	Екранът потъмня и потъна между двете части на масата.
	Уилям се чувстваше крайно объркан. Институт за постчовешки изследвания? Защо, за бога, го бяха довели тук? И какво се очакваше от един кандидат?
	Чу как вратата на пилотската кабина се отвори. Наведе се напред и видя към него да се задава количка за сервиране. Тя изскърца и спря.
	— Имате избор между багета от пълнозърнесто или бяло брашно. Със синтетична шунка или синтетично тофу? Ако сте жаден, предлагаме синтетична вода, синтетичен портокалов сок и марсиански сок — изреди количката с метален глас.
	Стъписан, Уилям се взираше в нея.
	— Е, какво ще желаете? — нетърпеливо попита количката.
	— Ами… багета с шунка и марсиански сок — смотолеви Уилям.
	— Удачен избор. По това време на денонощието марсианският сок е с най-високи вкусови качества.
	Вдигна се капак и механична ръка постави багетата и чашата със сока върху масичката пред Уилям.
	— Добър апетит — пожела му количката за сервиране. — Почистобот ще мине да разтреби, след като приключите.
	И се отдалечи на заден ход, набирайки скорост. Чу се пиукане.
	— Какво става? — сепна се Уилям.
	— Почистобот ще мине да разтреби — повтори количката. — Не бързайте. Няма нищо спешно.
	И се прибра в пилотската кабина.
	Смаян, Уилям поклати глава и погледна поднесената храна. Разопакова багетата и я подуши. Какво ли представляваше тази синтетична шунка? А марсианският сок?
	Предпазливо отхапа от багетата и започна да дъвче. На вкус шунката наподобяваше шунка от природни продукти, дори по-хубава. Уилям отхапа втора хапка. После още една. Само след минута вече дъвчеше с огромен апетит. По-вкусен сандвич не беше ял през целия си живот.
	Накрая отпи от марсианския сок, междувременно променил цвета си в червен. Имаше вкус на сладки ягоди и ванилов сладолед. „Чудна работа“, помисли си Уилям и отпи втора глътка. Този път сокът дъхаше на портокал и беше оранжев.
	Неочаквано вратата на пилотската кабина се отвори и количката отново се запъти към него.
	— Отпадъци? — попита учтиво тя.
	— Ти не си ли онази количка, която…
	— Не. Не съм онази! — отрече обидено количката. Вдигна се капак, изскочи механична ръка и грабна празната пластмасова чашка и мръсната салфетка. — Много ви благодаря. Желая ви приятно пътуване — добави почистоботът и даде заден ход.
	— Само да попитам…
	— Очаквайте посещение от информациобот, оторизиран да отговори на въпросите ви — количката се отдалечи.
	Уилям се облегна на дивана, затвори очи и се опита да си събере мислите. За пореден път чу, че вратата на кабината се отваря. Вдигна глава. По пътеката между диваните се задаваше количка, която се закова рязко до него.
	— Въпроси? — попита сприхаво тя.
	— Да. Една и съща количка ли отговаря за сервирането, за почистването и за информацията?
	— Въпросите от екзистенциален характер са предмет на обсъждане с нашия философобот! След малко ще ви го изпратя. Друго?
	— Защо съм тук?
	— Момент… — Количката се умълча.
	Мигащите й светлинки угаснаха. Или се изключи, или даде накъсо.
	— Ехо? — Уилям я потупа предпазливо.
	Тя издаде кух метален звук. Все едно се включи празен тостер.
	Количката не помръдна повече.
	Уилям се огледа объркано.
	Неочаквано лампичките пак светнаха и количката се съживи.
	— Простете за закъснението — извини се тя. — Ще отговорим на запитването ви, когато пристигнете в главната квартира.
	Той се отпусна на дивана. Беше прекалено изморен да се препира с някаква количка.
	— Имате ли други въпроси? Поддържам богата информационна база: включва въздухоплаване, преработка на отпадъци и синтетична кулинария.
	— Не, благодаря. Няма нужда.
	— Приятно пътуване тогава. Ще се приземим след час и тринайсет минути — количката тръгна заднешком. — Лека нощ!
	— Как така „лека нощ“?! Аз нямам намерение да спя! — възрази Уилям.
	На тавана над него се отвори капак и оттам изпадна прозрачна маска. Той усети миризмата, но вече беше твърде късно. Очите му се затвориха.


>	Единайсета глава

	Уилям се сепна от съня си и стреснат, се огледа наоколо. Пак лежеше на задната седалка на автомобил. Возилото удари спирачка и спря пред масивно каменно стълбище. Той премига енергично, за да се разбуди, и се надигна.
	Благодарение на кадрите, които му бяха показали в самолета, позна сградата. На живо изглеждаше още по-величествена. На прозореца се почука. Ръка в ръкавица му направи знак да излезе. Вратата се отвори и Уилям предпазливо спусна краката си навън. Чак сега забеляза, че са му обули нови обувки.
	— Добре дошъл, Уилям Уентън — поздрави го висок, тъмен мъж и направи дълбок поклон.
	Мъжът гледаше Уилям с каменно изражение. Носеше черен фрак, бяла риза и синя вратовръзка. Изглеждаше много официален.
	— Аз съм Тим Икономсън — представи се той с равен глас и изопна снага.
	— Уилям. — Момчето му протегна ръка.
	— Знам.
	Здрависаха се.
	— Аз съм домакин в Института. Къде е?
	— Кое? — не разбра Уилям.
	— Багажът ти, как кое!
	— Ааа… Не нося багаж — малко смутено призна Уилям и се усмихна гузно.
	Икономсън го изгледа потресен.
	— Ама съвсем никакъв ли? — възкликна той. — Поне чисто бельо и чорапи не си ли взе?
	Уилям поклати глава.
	— А четка за зъби?
	— Тръгнах много набързо. — Уилям усети как бузите му пламват.
	— Добре. Ела с мен — подкани го домакинът.
	Икономсън си свали едната ръкавица и размаха ръка пред малък червен датчик на вратата. После си отпусна ръката и пак си надяна ръкавицата. Вратата щракна два пъти и се отвори.
	— Влизай. — Домакинът даде знак на Уилям да мине пред него.
	Момчето се подчини, но се закова намясто, когато неочаквано някой извика „Внимавай!“.
	Огледа се, ала не разбра откъде е дошъл гласът. Нещо го цапардоса силно по краката, Уилям залитна и се строполи на пода. Зашеметен, се надигна и си опипа прасеца.
	— Гледай къде вървиш! — смъмри го отзад Икономсън.
	— Съжалявам — извини се Уилям.
	После обаче схвана, че забележката на Икономсън не се отнася за него. Домакинът размахваше показалец срещу малка самоходна прахосмукачка на пода.
	— Извинете ме. Бях тръгнала към стаята с телевизора. Дават „Терминатор“ — поясни прахосмукачката, докато неспокойно сновеше наляво-надясно.
	— Прахосмукачките не гледат телевизия — възрази Икономсън. — Я се връщай в централата. За утре трябва да си с максимално заредена батерия.
	— Слушам. — Прахосмукачката се обърна и бавно тръгна в обратната посока. — Прощавай, приятелче — промърмори тя мимоходом на Уилям.
	— Скапани машини — изсумтя Икономсън и продължи.
	Уилям се изправи и се огледа. Намираха се в обширно помещение. От тавана висеше грамаден полилей. Парадно стълбище пред Уилям водеше към горния етаж. „Широко е колкото четирилентова магистрала“ — помисли си Уилям.
	— Идваш ли? — извика Икономсън.
	Уилям тръгна, но спря, защото по стълбите се спускаше метална паралелепипедна кутия. Ситнеше върху къси, тънки крачета. Слезе до долу, обърна се и тръгна нагоре.
	— А това какво е? — попита Уилям.
	— Стълбобот — отвърна отегчено Икономсън.
	— И за какво се използва?
	— Качва се и слиза по стълби. Идвай, де. Нямаме цял ден на разположение.
	— Но за какво служи устройство, годно да изкачва стълби? — настояваше да разбере Уилям, докато се мъчеше да върви в крак с Икономсън по един дълъг коридор.
	— Тук е изследователски център. Повечето предмети са създадени с експериментална цел. И много често са напълно неприложими в ежедневието.
	Икономсън спря до висок, плосък робот, застанал неподвижно до стената, все едно се опитва да остане незабелязан.
	— Виж този, например — продължи Икономсън. — Той е най-безполезният от всички. Нарича се кавгобот — презрително уточни домакинът.
	— Долна инсинуация — обади се кавгоботът.
	— И какво прави един кавгобот? — поинтересува се Уилям.
	— Устройва кавги, какво друго. — Икономсън понечи да продължи нататък.
	— По-добре кавгобот, отколкото евтина имитация на пингвин във фрак — контрира на мига кавгоботът.
	Икономсън се обърна.
	— Какво каза?
	— Нищо — отвърна кавгоботът. — Само, че тежиш прекалено много за ниския си ръст!
	Икономсън отиде до кавгобота и процеди през стиснати зъби:
	— Някой ден, когато най-малко очакваш, ще ти издърпам щепсела!
	И се ухили зловещо.
	— Захранването ми е с батерии — отвърна кавгоботът.
	— С батерии — друг път! — Икономсън посочи един кабел, който влизаше в стената. — А това какво е тогава?
	— Кабелът е на лампата — обясни кавгоботът и посочи една настолна лампа, поставена отстрани.
	— Само да си посмял — закани се лаконично тя.
	Икономсън поклати отчаяно глава.
	— Сега разбираш ли защо ги нарекох безполезни? — промърмори той на Уилям и продължи по коридора. — Хайде!
	Уилям забърза след Икономсън и го настигна, докато минаваха покрай един стол, където седеше малък объл робот и клатушкаше дългите си тънки крака.
	— Това трябва да е седобот, така ли? — пошегува се Уилям.
	— Бързо схващаш — похвали го Икономсън. — Аз го наричам Хъмпти-Дъмпти. Пристигнахме.
	Спряха пред голяма бяла врата.
	— Ще изчакаш в библиотеката, докато се появи господин Гофман.
	Икономсън размаха ръка пред вратата. _Бжжжт!_ — и тя се отвори.
	— Влизай — подкани го той. — И имай едно наум с библиотекаря. Понякога… ъъъ… го прихващат разни странности.


>	Дванайсета глава

	Уилям се огледа. Стените и таванът бяха от лъскава стомана. Подът — също. Диванът в ъгъла изглеждаше чисто нов. Не личеше изобщо някой да е сядал на него. Уилям застана пред едно бюро. Предметите върху него бяха подравнени по ръбовете му. Никъде не се виждаха книги. Помещението не приличаше по нищо на библиотека.
	— Господин Гофман ще дойде всеки момент — обади се дрезгав глас.
	Уилям се обърна, но не видя никого. Затова остана на място и продължи да чака. Добре бе запомнил предупреждението на домакина да има едно наум с библиотекаря.
	— Ти глух ли си? Казах, че господин Гофман ще дойде всеки момент! — повтори гласът.
	— Чух, чух, но… ти къде си?
	— Как къде?! Ето ме — малко раздразнено отвърна гласът.
	Уилям чу бръмчене на двигател. Човек обаче все още не се виждаше.
	— Зад теб — уточни гласът.
	Уилям се обърна и чак сега видя робот на колелца с четири дълги ръце. Роботът, лъскав до блясък като цялата библиотека, се сливаше с обстановката и изглеждаше едва ли не прозрачен.
	— Ти ли си библиотекарят?
	— Аз съм — потвърди роботът. — Казвам се Албърт.
	— Но къде са всички… — поде Уилям. Огледа се и не успя да довърши изречението си, защото една от дългите метални ръце се стрелна напред и го убоде с игличка по пръста.
	— ОХ! — извика момчето и мигом си дръпна ръката. Погледна си показалеца. Червенееше капчица кръв.
	— Извинявай. — Една от другите три ръце на Албърт изсмука капката с помощта на пипета.
	— Ама какво правиш! — извика Уилям и го изгледа ужасен.
	— Просто една нищо и никаква кръвна пробичка. Съвсем безобидна работа — увери го Албърт и се отдалечи. — Готово. Седни на дивана. Ще ти дам нещо за четене. Нали все пак сме библиотека.
	И му връчи електронен четец. Уилям се поколеба за момент, но го взе и се настани на дивана с намерението да се отпусне. Загледа се в четеца, ала неочаквано някой здравата го оскуба.
	— ОХ! — извика той и погледна объркан робота.
	Албърт държеше кичур отскубната коса.
	— Извинявай — скри кичура зад гърба си. — Съвсем стандартна процедура. Нужна ни е проба и от косата ти. Няма повече да те тормозя, обещавам. Вече приключих. Честна дума.
	Уилям се облегна и включи четеца. На екрана се появи списък с наличните книги. „Алтернативна математика“, „Пирамидална теория“, „Оригами за роботи“. Не успя да сдържи усмивката си. Този Институт започваше да му харесва.
	— Навярно си чел някои от тях — обади се глас зад гърба му.
	Уилям се обърна. Необичайно висок и слаб мъж, облечен в черен костюм, се подпираше на бял бастун. Косата му имаше цвета на въглен. Гледаше Уилям с изразителни тъмни очи.
	— Добре ли пътува? — поинтересува се мъжът.
	— Д-да — заекна Уилям.
	— Чудесно. — Мъжът премести погледа си върху Албърт. — Изпълни ли каквото ти заръчах?
	— Да. — Роботът му подаде пипетата и кичура, отскубнат от Уилям.
	— Свободен си. Остави ни насаме — нареди мъжът.
	Албърт тръгна към коридора. Високият непознат изчака вратата да хлопне. Чак тогава се приближи до Уилям и му протегна ръка.
	— Фриц Гофман — представи се той. — Седенето винаги е за предпочитане пред стоенето прав — продължи той и подкани Уилям да се настанят. — Ти не знаеш нищо за мен, но аз знам доста за теб. — Мъжът изгледа момчето сериозно.
	— Защо съм тук?
	— Дълга история. За твое добро е. Постепенно ще ти се изясни. В момента просто ми се довери. Става ли? — попита Гофман.
	Уилям измери продължително високия слаб мъж и чак тогава кимна.
	— В клипа, който ми пуснаха в самолета, се говореше за кандидати — каза Уилям. — Аз такъв ли съм?
	— Денят протече доста динамично и ти се струпа много нова информация. Тук си главно защото в момента това е най-безопасното място за теб. Според мен обаче от теб може да излезе добър кандидат. Утре ще узнаеш повече.
	— Къде са родителите ми?
	— Добре са и са извън опасност. На сигурно място. Този път обаче ви се размина на косъм.
	— Този път ли? — не разбра Уилям.
	— Да. Ейбрахам Тели се е пробвал и преди.
	Ейбрахам Тели? Уилям преглътна.
	— Той пък кой е?
	Гофман го изгледа сериозно.
	— Един много… опасен… човек — тихо отвърна той.
	— Заради него ли се преместихме в Норвегия?
	Мъжът позабави отговора си.
	— Може да се каже…
	— Но защо ни преследва? — не спираше да разпитва Уилям.
	Гофман се наклони към момчето.
	— Не преследва _вас_… а само теб.
	Уилям се вцепени.
	— Само мен ли?
	— Тук няма как да те намери, Уилям. В момента Институтът е най-сигурното убежище за теб. Ще останеш, докато издирим Тобиас.
	Сърцето на Уилям подскочи. Тобиас?
	— Д-дядо ми ли? — заекна момчето.
	— Да. Тобиас Уентън — потвърди Гофман.
	— Вие познавате ли го?
	— И то много добре — усмихна се мъжът. — Дядо ти е един от основателите на Института.


>	Тринайсета глава

	Фриц Гофман крачеше енергично по коридора, а Уилям подтичваше до него.
	— Тобиас Уентън беше… _е_ един от най-добрите криптолози в света. Знаеш ли какво е криптолог?
	— Разшифровчик — отвърна Уилям.
	— Точно така — усмихна се Гофман. — Откакто той изчезна, Институтът не е същият.
	— Ама… — поде Уилям.
	— Навярно имаш много въпроси — прекъсна го Гофман. — Ще се постарая да ти отговоря според силите си. Но това ще почака. Стана късно, а трябва да поспим. Стаята ти се намира в източното крило нагоре по стълбите. Сигурно ще се чувстваш уютно в нея.
	Пак минаха покрай кавгобота. Уилям очакваше той да подхвърли нещо заядливо, но механичният хапливко си замълча. Дори се поклони почтително.
	— Колко трябва да остана тук? — поинтересува се Уилям.
	— Докато опасността отмине и Ейбрахам спре да те преследва. Обещавам ти да не скучаеш. За такива като теб имаме специални занятия. Попаднал си на най-подходящото място.
	— За такива като мен ли? Значи и аз съм… кандидат, така ли?
	— Бъдещето ще покаже. Но щом така и така ще поостанеш при нас, не е зле да ти намерим занимание. — Гофман се усмихна загадъчно и продължи нагоре по стълбите.
	Стълбоботът тъкмо слизаше и се препъна, докато отчаяно се опитваше да направи място на Гофман. Гофман и Уилям прекосиха един коридор, навлязоха в едно от големите странични крила и спряха пред червена врата, която се отвори със звучно „бжжжжт“.
	— Стаята е скромна по размери, но е обзаведена с всичко необходимо. — Гофман го разведе и му показа най-важните неща. — Утре сутринта ти предстои урок с Бенджамин Слапъртън. Той ще ти обясни повече каква е дейността на Института. Малко е ексцентричен, но е сред най-добрите ни криптолози. Тук ще се чувстваш страхотно. Лека нощ.
	Гофман се изниза заднешком и вратата се хлопна. Уилям се огледа. Стаята беше оскъдно мебелирана: спретнато легло с карирана завивка и възглавница, скрин и бюро пред малък прозорец. Уилям седна на леглото. Прехвърляше наум думите на мъжа. Дядо му е бил сред основателите на Института… С какво всъщност се занимаваха учените тук? И откъде Гофман беше толкова сигурен, че на това място Уилям е в безопасност?
	Момчето стана и отиде да провери дали вратата е заключена. Разтърси дръжката.
	— Вратите винаги се заключват след единайсет часа — обади се неочаквано глас.
	— Майчице! — Стреснат, Уилям отскочи назад.
	Наведе се напред и забеляза малък високоговорител непосредствено над дръжката.
	— Ти говореща врата ли си? — попита Уилям.
	— Само почасово — последва отговор. — До година-две ще си намеря по-престижна работа. Амбициозна съм.
	— Амбициозна?
	— Да. Много амбициозна — отсече вратата. — Фантастична готвачка съм. На света няма по-вкусна лазаня от моята. Смятам да стартирам собствено кулинарно предаване по телевизията.
	— И как правиш лазаня, като нямаш ръце? — изуми се Уилям и отстъпи крачка назад.
	След всичко, случило се до момента в Института, нямаше да се изненада, ако изведнъж от вратата изскочеха две метални ръце.
	— Добре, де. Хвана ме натясно. Само те будалкам. Наистина съм говореща врата. Но почти успях да те преметна — засмя се от сърце вратата.
	И Уилям се засмя. Беше му много приятно и добре се разведри.
	— Знам, не ми е работа да питам — поде след малко вратата, — но когато в Института идват нови хора, ми става любопитно.
	— Какво те интересува?
	— Защо приемат нов кандидат по това време на годината?
	— А ти ще ми обясниш ли какво означава да си кандидат?
	— Не ти ли обясниха вече?
	— Не.
	Вратата помълча.
	— Уф, май се разприказвах повече, отколкото трябва — въздъхна тя.
	— Кажи ми, де. Какво значи да си кандидат? — примоли се Уилям.
	— Добре — склони вратата след кратка пауза. — Кандидатите са кодоразбивачи… Или, по-точно хора с потенциал да станат кодоразбивачи. Ето, казах ти. Не ме питай повече. — Явно вратата не искаше да навлиза в подробности.
	— Дядо ми е бил разбивач на кодове.
	— А…
	— И май е работил в Института.
	— Как се казва? — попита вратата.
	Уилям се поколеба.
	— Хайде, де — подкани го нетърпеливо тя. — Иначе няма да е честно. Аз на тебе, ти на мене.
	Уилям се озърна, за да се увери, че е сам в стаята, и се наклони към вратата.
	— Тобиас Уентън.
	Почувства се странно, като изрече на глас името на дядо си. Като по-малък, докато лежеше под завивката в леглото, понякога си шепнеше името му. Но на висок глас не го беше произнасял. Зачака реакция от вратата. Тя обаче мълчеше.
	— Ехо, тук ли си? — попита той.
	Никакъв отговор. Уилям почука леко по високоговорителя.
	— Тук ли си?
	— Тобиас Уентън ли каза? — прошепна вратата. — Сигурен ли си?
	— Абсолютно — потвърди Уилям. — Чувала ли си за него?
	— Как да не съм! Тобиас Уентън е най-великият криптолог, работил в нашия Институт. Дълги години отсядаше в тази стая.
	— Сериозно? — изненада се Уилям.
	— Да. Непрекъснато пътуваше. Винаги посрещах завръщането му с радост. Разказваше ми какви ли не вълнуващи истории. Бяхме изключително добри приятели. После внезапно… — вратата млъкна.
	— Той изчезна — довърши Уилям.
	— Да. И отнесе… — Високоговорителят изпращя. — Стига толкова. Казах достатъчно. Ако искаш да знаеш повече, обърни се към господин Гофман.
	— Чакай малко!
	— Говори с Гофман — повтори вратата. — Преди да изчезне Тобиас, двамата не бяха първи приятели, но все пак…
	— И защо са се скарали? — ококори се Уилям.
	— Казах предостатъчно — настоя вратата и млъкна.
	Уилям почака. После внимателно почука върху нея.
	— Ехо?
	Отговори му само воят на вятъра отвън. Уилям се обърна и видя как снегът шиба прозорчето.
	Надникна в мрака. Все още не се чувстваше в безопасност тук. Дали това крехко прозорче бе способно да удържи напора на онова, което бе нахлуло в дома им в Норвегия?


>	Четиринайсета глава

	— Чук, чук…
	Уилям изсумтя и се зави през глава.
	— ЧУК, ЧУК!
	— Само още пет минутки, мамо — промърмори той. — След пет минутки ставам!
	— Не съм майка ти — обади се смутен глас от вратата.
	Изведнъж Уилям се сети къде се намира. Полетът, Институтът, Фриц Гофман и говорещата врата. Седна в леглото. Примижа с изморените си очи срещу слънцето, което грееше през прозорчето и обливаше стаята със златиста светлина.
	— ЧУК, ЧУК! — повтори вратата.
	Уилям погледна часовника.
	— Какво си се развикала толкова рано?
	— Да не мислиш, че на мен ми е приятно? Някой удря по мен. ЧУК, ЧУК, ЧУК! — извика отново тя.
	Уилям провеси крака от леглото.
	— Кой е?
	— Ами провери, де, защо питаш мен! Нали затова хората отварят вратите — за да разберат кой стои от другата страна?
	Уилям стъпи върху студения каменен под, отиде до вратата и я открехна предпазливо, провря глава навън и се огледа.
	Не се виждаше жива душа.
	Бекон ли надушваше?
	— Тук няма никого — установи той.
	— Погледни надолу, глупчо.
	На пода стоеше поднос с топла закуска. Яйца, бекон, наденички, боб и препечени филийки с масло. Уилям се наведе и внимателно вдигна подноса с две ръце. Заднешком влезе в стаята, бутна вратата с крак и тя се хлопна. Постави подноса върху бюрото и седна.
	— Тази храна пак ли е синтетична като в самолета? — попита той и хвърли поглед към вратата.
	— Сто процента синтетична, но вкусна като естествената и много по-здравословна — обясни вратата.
	Уилям набоде на вилицата голямо парче бекон и го лапна. Опита от боба и от пържените яйца. Всичко беше превъзходно и той на бърза ръка го омете.
	— Такава вкуснотия не помня да съм ял! — промърмори и отпи голяма глътка чай.
	Усети как силите му започват да се възвръщат.
	Погълнат изцяло от апетитната закуска, изобщо не беше забелязал прекрасната гледка през прозореца. Остави чашата с чай, избута настрани подноса и стъпи върху бюрото. Притисна нос към студеното стъкло.
	Навън, докъдето поглед стига, се простираше заснежен парк. Масивни дървета — навярно столетници — статуи, фонтани, подкастрени храсти. В средата на парка пейки и беседки обграждаха замръзнало езеро.
	Уилям забеляза облак сняг, който се движеше зад редица високи дървета. След малко се появи тежка гъсенична самоходна машина. Приличаше на грамадна прахосмукачка. Засмукваше снега с голяма фуния и го изплюваше от комин под формата на сухи снежни кристали. Снежните кристали блещукаха под слънцето и се разпиляваха във въздуха.
	Машината подмина мъж с червена плетена шапка и зелен шал около врата. Той търкаляше огромна снежна топка. Спря до снежната грамада и постави топката на върха. После отстъпи няколко крачки назад, сложи ръце на кръста и гордо огледа произведението си. Иззад снежната крепост се появи дребен, четвъртит робот със синя плетена шапка и кимна одобрително. Неочаквано от ходилата на мъжа лумнаха сини пламъци, той се издигна и полетя към малкия робот. Пътьом си изпусна шапката. Слънчевите лъчи блеснаха в лъскавата му метална глава. И той се оказа робот. Уилям се взираше омагьосан в двата робота, които продължаваха да овалват снежни топки.
	Снежната пушилка зад гъсеничната машина се слегна и Уилям видя гигантска клетка отвъд дърветата — навярно с размерите на футболен стадион. Зад решетките зеленееха фиданки и храсти. Големи червени лампи осветяваха растенията, по които нямаше и следа от снежец. Тук-таме се мяркаха силуети на едри птици, които кръжаха под лампите. Момчето се опита да отвори прозореца, за да ги види по-ясно, но той беше замръзнал и не помръдна.
	— Чук… чук… ЧУК!
	Стресна се и скочи от бюрото.
	— Кой е? — попита Уилям.
	— ЧУК… ЧУК… ЧУК! — изкрещя по-високо вратата. — Съжалявам, но съм програмирана да викам съобразно силата, с която удрят по мен. Това сто процента е Хариет. Все бърза и от нейното думкане после няколко часа ме цепи глава. Отвори й веднага, преди пак да ме е заблъскала!
	Уилям се спусна и отвори. Пред него стоеше дребна червендалеста жена в сива пола и лилава блуза. Носеше големи очила. Беше толкова широка, колкото и висока. Стискаше сива папка под мишница. Припряно махна на Уилям да я последва, докато нервно потропваше с високите си токчета.
	— Закъсняваме. Тръгвай! — пришпори го тя и пъргаво тръгна по коридора.
	— Върви, върви! — подкани го вратата. — Няма да те чака.
	Уилям си намъкна обувките и забърза след непознатата.
	— По-живо, де! Не разполагаме с цял ден! — извика му тя.
	Вече беше стигнала до края на коридора. Наложи се Уилям да тича, за да я настигне.
	— Казвам се Хариет и ще те заведа на първия ти урок при Бенджамин Слапъртън. Знаеш ли кой е той?
	— Само съм чувал името му — поклати глава Уилям.
	— Пада малко особняк. — Хариет стрелна Уилям над ръба на очилата си. — Темпо, момче! Нямаме време.
	Завиха зад ъгъла и продължиха по тясно каменно стълбище. Хариет се спусна по него, без да забавя ход. Късите й крака се движеха с бързината на барабанни палки. Уилям едва смогваше.
	Хариет отвори тежка дъбова врата. Озоваха се извън сградата на Института. Тръгнаха през големия заснежен парк, който Уилям бе видял от стаята си. Сутрешното слънце грееше от безоблачното небе, от дърветата долиташе чуруликане на птички. Хариет тръгна по снега с установеното вече темпо. Уилям гледаше как стъпва с високите си токчета върху хлъзгавата повърхност и се чудеше как изобщо съумява да пази равновесие.
	Появи се грамадната клетка, която бе видял от прозореца си. Извисяваше се подобно на планина. Над двукрила порта от ковано желязо висеше голяма табела с надпис „КИБЕРНЕТИЧНА ГРАДИНА. Не хранете растенията. Трето ниво“.
	— Какво е това? — попита Уилям.
	Хариет вдигна глава.
	— Ще разбереш, когато му дойде времето.
	— Но какво значи „трето ниво“? — не се предаваше момчето.
	— Означава, че ще мине време, преди да те допуснат дотам. — Хариет ускори ход. — Радвай се. Мястото е ужасно.
	Той хвърли поглед през рамо към табелата, докато двамата с Хариет бързаха напред. Знаеше с какво се занимава науката кибернетика, защото беше чел много по темата от книгите на дядо си. Кибернетиката изучава системите с изкуствен интелект. А те се използват при създаването на роботи. Уилям погледна растенията в голямата клетка. Щом градината е кибернетична, значи, по някакъв начин е свързана с високите технологии.
	Уилям умираше от желание да я разгледа по-подробно, но се налагаше да го отложи за по-нататък. Сега си имаше достатъчно грижи: не биваше да изостава от Хариет, която по нищо не отстъпваше на професионалните състезателки по спортно ходене.
	— Побързай, де! Времето ни е ограничено! — пришпори го тя за пореден път, припкайки по снега.
	Уилям се втурна след нея, но спря, защото неочаквано снежна топка цапна Хариет по тила. Тя изпищя и рязко се завъртя.
	— Какви ги вършиш? — извика и изгледа ядосано Уилям, докато изтупваше снега от тила си.
	— Не бях аз — заоправдава се той.
	— Я не ми ги… — започна тя, но втора снежна топка я удари по лицето и очилата й паднаха в снега.
	Уилям се обърна в посоката, откъдето бе долетяла топката, и видя двата робота отпреди малко. Прикриваха се зад снежната крепост, която бяха построили.
	— Един ден ще ви пратя за скрап — просъска Хариет, докато издухваше снега от очилата си.
	Роботите не дадоха вид да са се притеснили особено от заканата й. По-големият започна да оформя нова снежна топка.
	— Темпо! — извика жената и се втурна напред. — Изоставаме от графика!


>	Петнайсета глава

	Спряха пред каменна сграда с меден купол.
	Изглеждаше много по-стара от главната сграда. На табела над вратата със златни букви пишеше „Орбатория“. Вратата отхвръкна рязко навън и мъж в бяла престилка подаде чорлавата си глава.
	— Добро утро, Бенджамин. Водя Уилям Уентън за първия му урок — поясни Хариет.
	Бенджамин Слапъртън заслони очи, за да ги предпази от яркото слънце, и огледа Уилям.
	— Уилям Уентън? — попита накрая замислено и се наведе напред.
	Хвана го за пуловера, издърпа го вътре и затръшна вратата под носа на Хариет. Уилям чу как тя започна да роптае.
	— Голяма досадница, а? — попита Слапъртън.
	Момчето се посконфузи от въпроса.
	— Току-що се запознах с нея.
	— А, да, вярно. Почакай да я опознаеш и ще видиш как ще започне да ти лази по нервите. — Слапъртън посочи един стол пред голяма зелена дъска: — Седни тук.
	Уилям се огледа. Помещението беше кръгло, таванът — сводест. Покрай стените се издигаха високи рафтове, отрупани с най-различни уреди. В един ъгъл стоеше пиринчена парна машина, от тавана висеше механичен орел. Уилям усети как цялото му тяло се тресе от напрежение. Знаеше, че това не са просто предмети, а логически загадки. Беше чел за тях в книгите на дядо си, но и през ум не му бе минавало, че някога ще ги види на живо.
	— Изглеждаш съвсем обикновено момче — отбеляза Слапъртън и за пореден път го огледа внимателно. — Чудна работа! Наглед обикновено момче, а разгадало Мозъкотрошачката.
	Почеса се по тъмния мустак, но се сепна, защото мустакът неочаквано скочи върху рамото му.
	— Ей, я се върни! — Професорът напразно се опитваше да хване мустака, който междувременно рипна върху бюрото.
	И продължи да подскача на зигзаг сред околната бъркотия. Слапъртън грабна една чаша за кафе и затисна с нея непослушника.
	— Пипнах ли те! — Усмихнат до уши, той вдигна подскачащия мустак пред очите на Уилям. — Е, как ти се струва? Моя изработка е.
	— Какво представлява? — колебливо попита Уилям.
	— Механичен мустак. Изпълнява команди. Докато се държи прилично, ми върши чудесна работа, но понякога става малко вироглав.
	Слапъртън пак лепна мустака под носа си.
	— Къде я забутах… хмммм… нали току-що ми беше пред… — той ровеше из предметите върху бюрото си. — Ама аз само преди минута го оставих точно тук. А, ето я — и той вдигна предмет, който Уилям тутакси позна. — Вече сте имали близка среща.
	Това без съмнение беше Мозъкотрошачката.
	— Да. — Момчето се изчерви. — Как се сдобихте с нея?
	— Аз я конструирах — усмихна се гордо професорът.
	Уилям се надигна на стола.
	— Ама как… — заекна той. В главата му изведнъж се нароиха десетки въпроси. — Вие ли организирахте изложбата с Мозъкотрошачката?
	— Да.
	— Защо?
	— За да те открием, разбира се. Нямахме представа къде те е скрил Тобиас. И затова изпратихме изложбата с Мозъкотрошачката на турне. Отне повече време от планираното. Бил си, моля ти се, в Норвегия! Кой да предположи? Но накрая ти се хвана на въдицата.
	Уилям се изплаши. Щом дядо му не е искал Институтът да ги открие, дали тогава тук се намира в безопасност?
	— Знам какво те тревожи — прочете мислите му Слапъртън. — Трябва да има основателна причина дядо ти да не иска да те открием.
	Уилям погледна събеседника си.
	— През последните месеци преди да изчезне, Тобиас стана малко параноичен. Особено след като те сполетя катастрофа. Скрил е семейството ви в Норвегия, за да не поема никакви рискове. Но понеже си наследил много от чертите на дядо си, разчитах да не се въздържиш и любопитството ти да надделее — усмихна се Слапъртън.
	— Но защо ме доведохте тук?
	— Главно защото тук си в безопасност. — Професорът се прокашля и добави: — … и за да ни помогнеш да го открием.
	— Кого? Дядо ли? — възкликна Уилям.
	— Да. — Слапъртън остави Мозъкотрошачката и извади нещо от джоба на якето си. Топка. Протегна я, та Уилям да я разгледа. Имаше големината на ябълка и беше покрита с причудливи знаци. — Всички кандидати получават по една.
	Пак тези кандидати. Уилям изгледа въпросително Слапъртън.
	— Прощавай. Все забравям, че не си подробно запознат с правилата в Института. Кандидатите са кодоразбивачи от следващо поколение. Всички притежават специални заложби, а тук, в Института, полагаме грижи да ги развием. Откриваме ги почти по същия начин, по който открихме и теб. Е, не при чак толкова драматични обстоятелства, разбира се.
	— И другите кандидати ли са печелили състезания по логическо мислене?
	— Да. В момента сте общо седем. Броят варира, но винаги е сравнително малък. Все пак говорим за извънредни таланти. А такива не се срещат под път и над път. Утре ще се запознаеш с тях. Днес използвай деня, за да опознаеш твоя орб.
	Слапъртън пусна топката в шепата на Уилям. Беше студена и тежка. Много по-тежка, отколкото предполагаше големината й.
	— Орб? Това… Ох! — Уилям погледна ръката си. Току-що го бе убола миниатюрна игличка, която мигом се прибра обратно в топката.
	— Няма повод за притеснение — успокои го професорът. — Просто проверява дали си точният човек.
	— Точният човек? — повтори с недоумение Уилям.
	— Всеки орб е персонален. Спомняш ли си, че когато пристигна, ти взехме проби за изследване?
	Уилям кимна.
	— Този орб е програмиран специално за теб. Знае генетичния ти код и само ти можеш да го използваш. Не се безпокой, няма да те боде всеки път когато решиш да си послужиш с него — усмихна се закачливо Слапъртън. — Орбът представлява своеобразен ключ — продължи той. — Но не какъв да е ключ, а механична главоблъсканица с десет нива. Колкото по-нагоре се изкачваш в нивата, толкова повече способности ще придобива твоят орб, а ти ще получаваш достъп до нови и нови части от Института.
	Уилям се сети за надписа върху табелата на Кибернетичната градина.
	— Значи, трябва да стигна до трето ниво, за да получа достъп до онази голяма клетка? — попита момчето.
	— Точно така. Но се въоръжи с търпение. Достигането до първото ниво обикновено отнема няколко седмици.
	Уилям погледна орба си. Представляваше пъзел с подвижни части — точно като Мозъкотрошачката. Върху малък екран светеше синя нула.
	— Това значи ли, че вече съм кандидат? — попита Уилям.
	— Искаш ли да си кандидат?
	Уилям не успя да сдържи усмивката си. Струваше му се прекалено хубаво, за да е истина.
	— Да — потвърди той.
	— Великолепно! — извика професорът и плесна с ръце. — Но сега трябва да тръгвам. — Погледна си часовника и изведнъж се разбърза. — Ако искаш, постой тук, докато разглеждаш орба. И сам ще намериш обратния път.
	Слапъртън събра разпилените листове.
	— Като си тръгваш, просто затвори вратата. Тя се заключва автоматично — поръча той на излизане.


	И Уилям остана сам. Затвори очи и предпазливо притисна длани към орба. Веднага усети трептене в корема. По гръбнака му плъзна топлина и се разля по ръцете. Съществуваха само те двамата с топката. Уилям отвори очи.
	Знаците върху орба светнаха. О, значи това бяха символи! После сякаш се отделиха от топката и полетяха във въздуха. Едни се смалиха, други се уголемиха и засияха ярко в различни цветове. Изведнъж Уилям съзря определена закономерност. Пръстите му започнаха да въртят подвижните елементи на орба.
	И той завибрира.
	Вибрациите се усилиха и по едно време Уилям имаше чувството, че ръцете му ще се разпаднат от силното тресене. Пусна орба и затаи дъх, когато орбът увисна пред него във въздуха. Момчето се взираше в металната топка. Отвътре се чу щракване, после орбът се завъртя, все едно се оглеждаше, и от дупчица в метала изскочи син лъч. Лъчът спря върху челото на Уилям, където се появи синя точка. После започна да се движи нагоре-надолу със светкавична скорост. Сканираше ли го? Лъчът изчезна — така внезапно, както се бе появил. Момчето протегна ръка и внимателно потърка орба с показалец. Топката издаде няколко електронни звука и неочаквано се устреми към пода. Уилям я улови. Претегли я в дланта си. Орбът му се струваше олекнал. Той погледна екранчето. Вместо нула там вече светеше числото едно.
	Уилям се усмихна. Беше стигнал до първо ниво.


>	Шестнайсета глава

	Час по-късно Уилям стоеше пред желязната порта на Кибернетичната градина. Погледна орба в ръцете си. Върху екранчето светеше числото три. Изненадващо лесно преодоля цели две нива. На първото ниво орбът се уголеми и придоби размери на плажна топка, а на второто се сви до големината на стъклено топче за игра.
	Уилям протегна ръка към студения метал и се опита да отвори портата, но тя се оказа заключена.
	— Я да пробвам с теб. — Той вдигна орба.
	Но какво точно да направи? Спомняше си думите на Слапъртън: орбът служи като ключ. Огледа внимателно портата. Щом орбът е ключ, би било логично някъде наоколо да има ключалка, нали?
	Очите му спряха върху обла вдлъбнатина в средата на портата. Вътре Уилям откри малка, кръгла пиринчена табелка. Наведе се, за да я проучи по-добре. Различи малък орб и числото три, гравирани в метала. Постави своя орб пред вдлъбнатината.
	Не последва нищо. Доближи го повече. И изведнъж орбът се отскубна от ръката му и се удари в портата със силно „чат!“.
	После започна да се върти и преди Уилям да разбере какво става, портата проскърца и се разтвори.
	— Добре дошли в Кибернетичната градина на Института — поздрави монотонен глас. — От съображения за сигурност ви молим да се придържате към маркираните алеи. И запомнете: в никакъв случай не хранете растенията. Приятна разходка.
	— Благодаря. — Уилям прибра орба в джоба си.


	Градината се оказа огромна. Високи палми и разкошни дървета, докъдето поглед стига. Уилям вдигна глава. Върховете на дърветата се издигаха поне на сто метра. Едри птици кръжаха под грамадни нагревателни лампи. Все едно се бе озовал в джунгла. Беше горещо, величествено и малко страшно.
	Павирана алея се губеше между дърветата отпред. Уилям пое по нея. Прекоси горичката, озова се в своеобразен парк и пред погледа му се изпречиха няколко големи клетки, разположени покрай алеята. Той спря до първата и разгледа зеленото растение зад решетките. Приличаше на най-обикновен кактус. _Ferrum Ictus_ — пишеше върху пиринчена табелка.
	— Ферум Иктус… — прочете на глас Уилям и се наведе напред.
	Знаеше, че на латински „ферум“ означава „желязо“, а „иктус“ — „захапка“. Желязна захапка. Оригинално име. Внезапно му просветна, че кактусът не е наречен „желязна захапка“ току-така. За наименованието му най-вероятно си имаше причина. Той се отдръпна навреме и изпревари кактуса, който се стрелна напред и разтвори голямата си паст, пълна с остри железни зъби. Впи ги в решетката, сякаш решен да отхапе парче от нея.
	— Еха! — възкликна въодушевено момчето.
	Без да помръдва, наблюдаваше как кактусът се бори с клетката, все едно е уловил плячка. По едно време той пусна решетката и просъска срещу Уилям.
	— Кибернетичен кактусобот — каза момчето на глас. — Жестоко!
	После се обърна да огледа другите клетки. Повечето растения в тях изглеждаха някак изкуствени. Някои имаха тук-там дори мигащи лампички. Уилям продължи напред из градината. Междувременно четеше на глас надписите на табелите: „Отровник Растителис“, „Красивикум Пъкло“, „Погубикум Храстате“, „Злостум Преизподникум“.
	Спря до огромно увивно растение, висящо между две дървета. Приличаше на гигантски зелен паяк. Растението бавно се размърда напред-назад, все едно разлюляно от вятъра. Да, ама тук не се усещаше дори полъх. Уилям се наведе напред и прочете какво пише на табелката: „Вириди Полипус“.
	— Зелен октопод — преведе си го той.
	Отстъпи две крачки назад. Впери поглед в растението в очакване да се случи нещо. В същия миг над главата му се разнесе оглушителен писък.
	Ужасе`н, Уилям вдигна глава и видя големия лъщящ клюн на гигантска птица, стремглаво устремила се към него.
	Преди обаче момчето да успее да залегне на земята, увивното растение се изпъна нагоре и улови едрата птица с десетината си пипала. Птицата изкрещя и запърха с крила, но зелените пипала я стегнаха в желязна хватка. Уилям залитна назад, без да откъсва очи от птицата, която продължаваше да се бори с хищното растение. Зеленият октопод натъпка безпомощната плячка в огромната си тъмна паст. Сдъвка я, погълна я, оригна се и изплю купчина перушина и тънки парчета метал — вероятно скелета на птицата.
	Уилям съобрази, че е време да се маха.
	Огледа се за изход. Погълнат от изумителните растения в клетките, съвсем беше забравил да следи откъде минава. Тръгна по пътя, по който бе дошъл. Сега сякаш всички растения разтваряха към него заплашително озверелите си метални челюсти, пълни с остри като шило зъби.
	Уилям ускори крачка.
	Голям слънчоглед се обърна към него и му изръмжа. Той отскочи встрани и се препъна в ниска ограда между пътеката и обширна морава. „НЕ ГАЗЕТЕ ТРЕВАТА!“ — предупреждаваше близка табела. Уилям забеляза голямата желязна порта в другия край на моравата. Огледа се, прехвърли се през оградата и хукна.
	След няколко секунди си даде сметка, че не е напреднал и с милиметър. Ускори бяг, но продължаваше да си стои на същото място. Погледна надолу и видя, че тревата под него се движи назад и го дърпа. Всяко стръкче го теглеше в посока, противоположна на желанието му.
	Уилям спря.
	Усети как паниката му се засилва. Не беше трева като трева. Обърна се и предпазливо тръгна обратно към оградата. Тревата мигом започна да се движи в противоположната посока и той остана на същото място. Огледа се безпомощно.
	Изведнъж краката му се подкосиха и той се свлече на земята. Ударът изби въздуха от дробовете му. Проснат ничком, Уилям си пое дъх с мъка. Помъчи се да се изправи, ала колкото и усилия да полагаше, ръцете и краката му се огъваха и хлъзгаха безсилно под тялото му.
	Тревата пое в определена посока. Сякаш го понесоха хиляди мравки. Неочаквано Уилям видя как в средата на моравата зейва дупка. Оттам се разнесе гълголене и хъхрене, а от тъмна паст зад огромните железни зъби лъхна отвратителна смрад.
	— ПОМОЩ! — завика момчето, колкото му глас държи.
	Отчаяно прикова поглед в приближаващия гигантски зев. Стисна очи и ги закри с длани. От металните зъби го деляха броени секунди. Най-неочаквано тревата престана да се движи.
	„Мъртъв ли съм?“ — зачуди се Уилям. Не смееше да отвори очи. Остана легнал. Чакаше тревата пак да се размърда. Съдейки по зловонието, адската паст се намираше съвсем близо до него.
	— Има бутон за изключване! — обади се глас.
	Момчето отвори очи и се огледа. Наистина лежеше точно до зиналата уста на звяра. Единият му крачол се беше нанизал върху железен зъб. Дръпна крака си и платът се съдра. Уилям се изправи и на алеята отвъд оградата видя фигура.
	Момиче. С тъмна коса, сплетена на плитка, преметната над едното й рамо. Носеше купчина книги.
	— Всички машини си имат бутон за изключване. Следващия път, при заплаха от смърт чрез изяждане, се огледай за такъв бутон — назидателно го посъветва тя и посочи голямото червено копче на едно командно табло. Върху копчето пишеше „ВКЛ/ИЗКЛ“.
	Уилям се опита да се усмихне.
	— Благодаря.
	Момичето се обърна и тръгна да си върви.
	— Почакай! — извика Уилям и хукна след нея.
	Тя спря и го изгледа въпросително. Уилям прескочи ниската ограда, ала се препъна и замалко пак да се просне на земята. Залитна, но си възвърна равновесието.
	— Благодаря, задето ме спаси от… — поде той и посочи кратера в моравата.
	— Цибум Тритор — изрече сухо тя.
	— Моля?
	— Месомелачка. Според мен названието не е особено оригинално, но каква оригиналност да очакваш от тези тъпоумни машини — и тя изгледа растенията наоколо с нескрито презрение.
	— Как се казваш? — попита Уилям.
	— Иския — отвърна момичето.
	— Като онзи остров близо до Неапол ли?
	— Да.
	Застанали един срещу друг, двамата се измерваха с поглед.
	— Какво представлява всичко това? — попита Уилям и се огледа.
	— Експерименти, какво друго. В Института бъка от такива.
	— Май не си падаш по роботи, а? И ти ли си кандидат?
	— Много неща не са ти ясни — отсъди Иския. — Как изобщо се добра до Градината?
	— С това. — Уилям извади орба от джоба си.
	— С него ли? — възкликна момичето.
	— Да.
	— Кога ти го дадоха?
	— Днес.
	— И за един ден си минал три нива?
	Уилям усети как се изчервява и сведе глава.
	— И така да е, нямаш работа тук. Само аз идвам в Градината — отсече Иския.
	Обърна се и тръгна по алеята с решителни крачки. Без да помръдва, Уилям я проследи с поглед, докато тя се изгуби зад два ръмжащи розови храста.


>	Седемнайсета глава

	Уилям скочи от леглото, изприпка по студения под и отвори вратата. Очакваше да завари апетитна закуска като вчера. Какво беше обаче неговото разочарование, когато видя единствено кафяв пакет.
	— Действай, де — подкани го вратата. — Отвори` го. Днес е голям ден.
	Уилям го вдигна и се разочарова още повече, когато усети колко е мек. Отиде да седне на леглото. Под опънатия канап беше пъхната малка, написана на ръка картичка. Издърпа я и прочете: „Яви се в столовата точно в 07:00.“
	Усети внезапен прилив на радост. Предстоеше му да се запознае с другите кандидати. И да види Иския. Отвори пакета и какво да види?
	Купчина дрехи.
	Стана и се зае да ги вади една по една върху леглото: сиво туидено сако, резедава риза, папийонка, тъмносин панталон и чифт черни обувки.
	Няколко минути по-късно застана облечен пред огледалото. Сакото му беше малко голямо, а панталоните — доста длъжки.
	Изглеждаше съвсем различен.
	Прекалено сериозен.
	Разроши си косата.
	Не помогна.
	Поразхлаби папийонката и разкопча най-горното копче на ризата си.
	Ето, най-накрая придоби малко по-небрежен вид.
	Вниманието му привлече кожен етикет, пришит към джобчето на ризата. Приближи се още към огледалото да огледа етикета. Там имаше изрисуван орб. Уилям взе орба от нощното си шкафче и го пъхна в джобчето на ризата. Оказа се по мярка.
	— На добър час, Уилям! — пожела му на тръгване вратата.


	Уилям се отправи към стълбите. Нещо обаче го накара да спре. Обърна се. В дъното на коридора стоеше възрастна жена. Буташе количка за почистване. Гледаше го, но не го поздрави. На рамото й беше кацнало колибри. Уилям й кимна, обърна се и продължи по коридора. Хвърли последен поглед назад, преди да поеме по стълбите. Старицата вече я нямаше.
	Пред прага на столовата Уилям спря. Вътре имаше повече от сто души. Предимно възрастни. Някои в бели палта, други в костюми. Роботи с различен външен вид сновяха пъргаво между кръглите маси. Със светкавична бързина поднасяха пълни чинии и отнасяха празните.
	— Уилям Уентън?
	Уилям се завъртя: към него на четири колелца се носеше висок, слаб робот в черен костюм.
	— Аз съм — потвърди момчето.
	— Последвайте ме — нареди роботът, обърна се и влезе навътре в столовата.
	Уилям преглътна и тръгна между масите. Някои от присъстващите вдигнаха поглед от блюдата си и му кимаха. Той им кимаше в отговор.
	— Уилям — чу зад гърба си.
	Извърна се. Бенджамин Слапъртън седеше сам до една маса и му махаше.
	— След закуската имате час при мен. Ще се видим — усмихна се той.
	Уилям му кимна сухо и продължи след сервиробота.
	— Заповядайте. Това е вашето място. — С тънката си ръка роботът му посочи маса, до която седеше Иския заедно с още петима души.
	Всички те изглеждаха връстници на Уилям. Носеха същата униформа като него. Знаеше, че са особено интелигентни, но на външен вид бяха съвсем обикновени. Наглед по нищо не се отличаваха от съучениците му в Норвегия. Поздрави ги учтиво. Те му кимнаха, но не обелиха и дума.
	Уилям седна. Иския му хвърли бегъл поглед. Той й се усмихна, а тя продължи да се храни.
	Да не би да му се сърдеше за вчера? Защото Уилям бе стигнал нейното ниво? Или защото бе навлязъл в нейната територия?
	Притрябвали са му противните й растения и скапаната й градина!


>	Осемнайсета глава

	— Ама че работа! — пъшкаше Слапъртън. — Закачил се е някъде и не мога да го разгъна.
	Беше се качил на една преносима стълба и човъркаше с показалка навит на руло плакат, закрепен над бялата дъска.
	Учениците, малко на брой, седяха на столове и нетърпеливо го наблюдаваха. Слапъртън се изправи и стълбата се разклати застрашително. После дръпна силно плаката и той се откачи. Стълбата полетя назад, а Слапъртън, с плаката в ръка, се строполи възнак върху бюрото си.
	Мигом се изправи на крака с победоносна усмивка.
	— Виждате ли? Всичко е възможно, стига човек да не се отказва! — извика доволно той и скочи на пода. — Деца, днес е специален ден. Към нас се присъединява нов кандидат. Моля, посрещнете Уилям Уентън. — Слапъртън го посочи и се усмихна. — Идва при нас чак от далечна Норвегия.
	— От Норвегия ли? — възкликна едно момче.
	Двама-трима се разсмяха.
	— Носиш ли си орба? — попита Слапъртън, без да им обръща внимание.
	Уилям кимна.
	— Вчера постигна ли някакъв напредък?
	Уилям се поколеба. Предпазливо хвърли поглед към другите.
	— Разбираемо е. Повечето кандидати смятат началото за най-трудно.
	Уилям кимна.
	— Той вече е минал на трето — обади се сух глас от най-задната редица.
	Уилям надзърна през рамо. Беше Иския.
	Впечатлени, останалите нададоха възгласи. Слапъртън избухна в неудържима кашлица.
	— Трето ниво? — едва издума той.
	Всички погледи се впериха в Уилям.
	— Да видим! — Слапъртън тръгна към него.
	Уилям извади орба от джобчето на ризата си и му го подаде. Слапъртън го грабна с отривисто движение. Обърна се и се върна зад катедрата. Докато разглеждаше щателно орба, си мърмореше нещо под нос. Почеса се по главата и застана с гръб към класа. Стоя така дълго, едва ли не цяла вечност, и се завъртя с лице към кандидатите. Изгледа Уилям през присвити очи. Уилям беше сигурен, че това своеволие няма да му се размине току-така. Навярно беше нарушил някое тукашно правило и щяха да му отнемат орба. Или да го изключат от класа на кандидатите.
	— Как успя да…? — Слапъртън посочи красноречиво орба.
	Уилям мълчеше.
	Слапъртън плъзна поглед към кандидатите.
	— Колко от вас са стигнали до трето ниво? — попита той и вдигна високо орба на Уилям.
	Кандидатите мълчаха.
	— Колко? — повтори Слапъртън.
	Иския вдигна ръка.
	— Друг? Фреди, ти?
	Той посочи едно едро момче с кестеняви къдрици. Онзи поклати глава и изгледа злобно Уилям.
	— Постижението ти е феноменално, Уилям. — Слапъртън му върна орба и Уилям побърза да го прибере в джоба си. — В Института имаме много надарени кандидати, но това… — Той извади от джоба си бяло дистанционно. Измери момчето с поглед, потупа главата си с дистанционното и продължи: — И така, днес по програма имаме историческа технология. Докъде стигнахме?
	Уилям погледна останалите. Фреди го стрелна язвително.
	— До батериите на египтяните — подсети учителя Иския.
	— А, да. Вярно. Говорихме за лампи, работещи с електрически ток още преди цели четири хиляди и петстотин години.
	С дистанционното Слапъртън посочи разгънатия плакат.
	— Ето така са изглеждали — продължи той, когато там се появи изображение на пръстена саксия. — Работели са на същия принцип като днешните батерии. Нищо сложно.
	Той натисна едно копче от дистанционното. Пръстената саксия изчезна. Замени я кошница с картофи.
	— Колко картофа са нужни, за да светне една електрическа крушка? — попита и огледа кандидатите. — Само да уточня, че това не е поредният виц за електрически крушки — добави той с усмивка.
	Иския вдигна ръка.
	— Други? — попита Слапъртън.
	— Два — обади се Уилям.
	Иския го изгледа неприязнено.
	— Правилно — отсъди Слапъртън. — Токът от два картофа е достатъчен, за да светне една електрическа крушка.
	Уилям и преди беше виждал лампи с картофи — в една от дядовите си книги. Слапъртън прибра дистанционното в джоба си и пак мина зад катедрата. Вдигна две кутии. Едната беше пълна с картофи, а другата — с електрически крушки и кабели.
	— А сега да проверим експериментално!


	Забил поглед в чина си, за по-малко от минута Уилям сглоби картофена лампа.
	— Гениално, момче — похвали го Слапъртън. — А сега, понеже си приключил, би ли помогнал на останалите?
	Уилям се изчерви. Нямаше никакво, ама никакво желание да обикаля от чин на чин и да наставлява другите кандидати. Огледа се. Едни го гледаха неприязнено, други си шушукаха. „Нищо ново — помисли си той. — Тук съм едва от час, а вече се превърнах в аутсайдер.“


	— Ще те задържа за минутка, Уилям — извика Слапъртън след края на урока, докато кандидатите се изнизваха от стаята. — Нещо против?
	Момчето остана. На минаване покрай него Фреди грубо го избута.
	— Извинявай — каза Уилям.
	— Смотаняк! — просъска онзи.
	— Уилям, затвори вратата и ела насам.
	Слапъртън го следеше с очи, сякаш се канеше да му каже нещо, но все още претегляше „за“ и „против“.
	— Отлично познавах дядо ти — изплю все пак камъчето той.
	Момчето зачака продължението.
	— Бяхме добри приятели до самото му изчезване. Заедно сме ходили да правим разкопки по целия свят. Вероятно изобщо не бива да ти го казвам, но… — Слапъртън се подвоуми.
	— Да ми кажете какво? — Уилям изгаряше от нетърпение.
	Слапъртън надзърна през рамо, наведе се напред и прошепна:
	— Говори ли ти нещо названието „луридий“?


>	Деветнайсета глава

	Професор Слапъртън отиде до етажерка с епруветки, натисна една с показалец и тя хлътна малко надолу. Повтори същата процедура с още няколко епруветки и отстъпи крачка назад. Чу се слабо подрънкване, етажерката се завъртя настрани и откри тъмен проход.
	— Последвай ме. Искам да ти покажа нещо. — Той потъна в мрака.


	Височината на тавана сякаш бе изчислена според ръста на професора. Той стоеше спокойно изправен, а Уилям го следваше.
	— Къде отиваме? — попита момчето.
	Слапъртън извади от джоба на палтото си фенер и го включи.
	— Оттук — посочи той и се спусна по тесните стъпала в дъното на прохода.
	Миришеше на мухъл, а стените бяха хлъзгави и зеленясали.
	— Институтът е построен върху основите на стара крепост.
	Уилям потръпна. Никак не обичаше да се скита из мрачни, тесни лабиринти. Но щом това беше начинът да научи нещо повече за дядо си, налагаше се да стисне зъби.
	— Почти пристигнахме — прошепна Слапъртън и спря пред една стара врата.
	Тя се отвори с трясък. Професорът се обърна към Уилям и го изгледа сериозно.
	— Обещай ми да не казваш на никого какво си видял тук. Това е една от най-грижливо пазените тайни на територията на Института.
	Уилям кимна.
	Слапъртън хлътна отвъд вратата.
	Момчето се поколеба.
	— Мога да включа осветлението чак след като ти влезеш и затвориш зад гърба си — поясни отвътре професорът.
	Уилям се потопи в непрогледния мрак и подскочи от уплаха, когато тежката врата се затръшна зад него. Зачака, усещайки как го побиват тръпки от ужас. С тихо „щрак“ от тавана светна лампа. Огледа се. Намираха се в сравнително малко помещение с тухлени стени. Слапъртън стоеше до някакво подобие на допотопно командно табло. Иначе помещението беше празно. Той махна на Уилям.
	— Какво искахте да ми покажете? — попита момчето.
	Ситуацията не му допадаше. Намираше се в тайно подземие под Института заедно с непознат мъж. И никой не знаеше, че са тук.
	— Нали ме доведохте, за да ми покажете нещо? С дядо ми ли е свързано?
	Уилям долови как гласът му потреперва.
	— Обърни се за малко с гръб — помоли Слапъртън.
	Момчето се подчини и чу звук от натиснати ръждясали копчета. После професорът застана до него. Под краката им се разнесе грохот.
	— Ей сега ще ти го покажа! — прошепна той и посочи надолу.
	От пода бавно израсна кръгла колона с диаметър колкото капак на канализационна шахта. Спря да се издига, когато достигна височината на Слапъртън.
	— Готино, а? — професорът се приближи.
	Уилям го последва.
	В средата на колоната се отвори люк. Зад него имаше дебело стъкло.
	— Стъклото е бронирано — поясни Слапъртън. — Но въпреки това онова, което стоеше зад него, изчезна.
	Зад стъклото пулсираше синя светлина. Уилям се взираше в нея омагьосан. Обзе го силно усещане, че някъде е виждал подобна светлина.
	— А какво беше това? — попита той.
	Слапъртън мълчеше, вперил поглед в пулсиращата светлина зад дебелото стъкло.
	— Професор Слапъртън? — обади се плахо Уилям.
	Той се опомни.
	— Луридий. Там имаше луридий.
	Професорът му направи знак да се приближи, за да огледа по-добре. Уилям се наведе напред и надникна в пространството зад стъклото. Беше празно.
	— Какво представлява луридият?
	— Вид метал. — Слапъртън се прокашля. — Или, по-точно, интелигентен метал. Метал, който умее да мисли самостоятелно.
	— Интелигентен метал? — повтори въпросително Уилям.
	— Състои се от миниатюрни компютри с големината на атоми, може да се програмира да променя формата си и да се трансформира в каквото ти дойде наум. Един вид самостоятелно мислеща компютърна програма. Способна е да подражава на всичко. Дори на човешкото сърце. — Слапъртън придоби сериозна физиономия. — Луридият е най-опасната и най-феноменалната технология на света. Но озове ли се в ръцете на недобросъвестен човек… — Той млъкна. Очите му потъмняха. — Историята на луридия е повече от интересна — продължи след кратка пауза.
	— Разкажете.
	— Луридият е съществувал от древни времена и е лежал заровен под дебели каменни пластове и въглища в продължение на милиони години. Едва в началото на 1860-та година е открита буца луридий.
	— Как са се натъкнали на нея?
	— По време на прокопаването на тунелите за лондонското метро. Тогава започнали изкопните работи. Ейбрахам Тели, работник, съвсем случайно попаднал на буца луридий, докато прокарвали първия тунел.
	„Ейбрахам Тели… — сети се Уилям. — Според Фриц Гофман така се казва моят преследвач.“
	— Непосредствено след находката се случила ужасна злополука — продължи Слапъртън. — При срутване загинали десетима работници. Оцелял само Ейбрахам. Закарали го в болница. Там прекарал три дни в кома. Установили от какво са издъхнали другите работници, но било вече твърде късно. От Ейбрахам нямало и следа.
	— И от какво са издъхнали? — попита Уилям.
	— От задушаване. Ейбрахам ги бил удушил собственоръчно.
	Слапъртън направи пауза и изгледа изпитателно Уилям, за да установи дали жестокостта на престъплението не го е разтърсила прекалено дълбоко.
	— Но защо? — Страхът на Уилям се усилваше, ала любопитството надделя.
	— За да запази откритието си в тайна. Луридият бил превзел тялото му и се очаквало да узурпира и волята му.
	Изведнъж странна мисъл осени Уилям.
	— Но… щом Ейбрахам Тели е открил луридия преди повече от сто и петдесет години, значи…
	— … днес е много стар — довърши Слапъртън. — Това е един от страничните ефекти от наличието на луридий в човешкия организъм. След безследното си изчезване Ейбрахам се появил сто години по-късно, някъде около 1960-та. Точно тогава дядо ти и неколцина негови колеги основали Института — за да предотвратят попадането на луридий в ръцете на непочтени хора. В началото дядо ти и колегите му търсели алтернативни източници на луридий. Скромните количества, открити от този метал, скрили в тази зала в Института, за да не се добере до тях Ейбрахам.
	— А той защо се е върнал?
	— За да попълни запасите си от луридий. Нуждаел се от презареждане.
	— Сега къде е?
	— Не знаем. И той изчезна преди осем години — горе-долу по същото време като дядо ти.
	— Ейбрахам ли ни нападна в дома ни? — Уилям се разтрепери.
	— Не ми се вярва да е бил лично той. Вероятно някой от помощниците му. — Слапъртън поглади стъклото с длан.
	— Но въпреки всичко Ейбрахам е успял да открадне луридия от Института, така ли? — Уилям посочи празния тайник.
	— Откраднаха го, но не беше Ейбрахам.
	— А кой?
	— Дядо ти.


>	Двайсета глава

	На следващата сутрин Уилям най-сетне влезе в столовата и завари другите да привършват със закуската. Взе една чиния и си сипа от храната на бюфета. Кимна на другите кандидати, настани се край масата и лакомо се нахвърли да яде. Лапаше, чак ушите му пращяха.
	През нощта почти не мигна. Разказът на Слапъртън не му даваше покой. Луридият, Ейбрахам Тели, дядо му… На Уилям никак не му се вярваше, че дядо му ще открадне от Института. Цяла нощ това не му излезе от ума и сега главата му все едно беше пълна със захарен сироп. Трябваше да се разсее някак. Огледа се.
	Иския седеше срещу него и чоплеше храната с вилица. Пробва да улови погледа й, но тя упорито се взираше в чинията си.
	— Дай да го видим тоя твой орб — подвикна дрезгав глас от другия край на масата.
	Уилям вдигна глава. Фреди го наблюдаваше подигравателно, докато мляскаше разсеяно. Уилям отхапа от вареното яйце в чинията и не отговори. Не искаше да се забърква в неприятности.
	Фреди обаче не смяташе да се отказва толкова лесно.
	— За един ден никой не може да стигне до трето ниво — продължи той. — Освен ако не си послужи с нечестни средства.
	Уилям се опита да не му обръща внимание. Съсредоточи се върху храната и леко се смъкна в стола си — в Норвегия беше виждал Айлерт да прави така, когато някой го тормози. Тази тактика обаче не произведе никакъв ефект върху Фреди. Той набоде парче бекон на вилицата си, прицели се в Уилям и „изстреля“ месото със замах. Резенът цапна Уилям право по челото и тупна в скута му.
	— Остави го на мира — просъска Иския, без да вдига глава.
	— Я млъквай — сряза я Фреди.
	— Просто искам да се храня на спокойствие — настоя тя.
	— Затваряй си устата!
	Половин яйце я улучи по слепоочието и падна в чинията й. Иския сви юмруци и затвори очи. Уилям хвърли поглед към Фреди. Беше заредил импровизираната си прашка с парче салам. И пак се целеше в Уилям. Явно твърдо беше решил да му смачка фасона.
	Уилям сведе глава и продължи да се храни.
	— Да не се мислиш за по-добър от нас само защото ти е провървяло по случайност, а? — процеди Фреди.
	— Какво сте се развикали! — смъмриха ги двама-трима възрастни.
	Уилям усети как по челото му избива студена пот, а по вените му плъзва адреналин. Отпусна рамене и продължи да се храни. Парче салам го уцели по носа.
	— Не му обръщай внимание — прошепна Иския. — Има концентрацията на златна рибка. След минута ще е забравил какво прави.
	Уилям вдигна глава и срещна погледа й. Докато се взираше в големите й сини очи, у него се вля нова сила.
	— Казах ти да си затваряш устата! — разяри се не на шега Фреди и запрати шепа бъркани яйца право в очите й. — На никой тук не му пука какви ги дрънкаш! — и той отново зареди вилицата.
	— Престани — предупреди го Уилям.
	— О, той можел да говори! — възкликна ехидно Фреди.
	В продължение на минута двамата се взираха един в друг.
	— Добре. В два часа` зад Орбаторията. Мъртъв си! — изръмжа Фреди и излезе от столовата с наперена крачка.


>	Двайсет и първа глава

	В два часа Уилям стоеше зад Орбаторията. Явно не си правеха труда да почистват снега — стигаше му до коленете. Заради голямото напрежение обаче той не усещаше студ. Обикновено избягваше да попада в такива ситуации. Навярно се стигна дотук или защото бе спал лошо, или заради разказа на професор Слапъртън. Чувстваше се замаян. Огледа се. Да не би Фреди да го беше хванало шубето и да се бе отказал? Реши да изчака още пет минути.
	— Готов ли си? — чу внезапно той дрезгавия глас на Фреди.
	Обърна се. Противникът му беше довел още две момчета.
	— Никак не ми изглеждаш готов — подхвърли той и се ухили.
	— Готов съм — излъга Уилям.
	— Сигурно никога не си участвал в дуел с орбове. — Фреди вдигна своя.
	Дуел с орбове? Какви ги дрънкаше Фреди?
	Уилям се беше настроил за традиционен момчешки бой с юмруци.
	Побърза да извади орба от джоба на якето си. Сърцето му биеше лудешки — направо щеше да изскочи от гърдите. Приятелите на Фреди се отдръпнаха, а самият той хвана орба здраво с две ръце и го завъртя няколко пъти. После го запрати право срещу Уилям. Орбът полетя с главоломна скорост. Уилям едва успя да залегне върху снега, преди орбът на Фреди да прелети точно над главата му. Уилям се сви на кравай и се огледа къде е паднал. Но вместо да се забие в стената отзад, орбът отскочи като бумеранг и полетя обратно. С майсторско движение Фреди го улови като професионален бейзболист. Преди Уилям да се опомни, Фреди запрати орба повторно срещу него. И пак се наложи Уилям да се хвърли върху студения сняг. Орбът се върна при Фреди. Уилям се изправи. Огледа се. Видя, че сред публиката вече са и другите кандидати. Само Иския не се виждаше никаква.
	— Какво се туткаш? — извика Фреди. — Нищо ли няма да направиш? Улесняваш ме максимално.
	Уилям се опита да хвърли своя орб, но орбът на Фреди го уцели в корема, отхвърли го назад, той се строполи тежко и потъна в дълбокия сняг. Остана да лежи по гръб. Нараненото място го болеше.
	Положението ставаше напечено. Уилям се претърколи ничком, без да прави опити да става. Хвана орба и изпъна ръце напред. Съсредоточи се максимално. Чуваше как Фреди се хили и подвиква подигравателно, но не различаваше думите. Потъна в дълбока концентрация. Почувства познатото пърхане в корема, предвещаващо поредния пристъп. То плъзна по ръцете и главата му. Пръстите му се размърдаха енергично. Усети как орбът на Фреди го перна лекичко и отмина, но не му обърна никакво внимание. Неговият орб изщрака няколко пъти и се уголеми. На екранчето светна числото четири. Уилям изпита внезапна увереност в действията си. Вдигна глава и видя приближаващия се към него орб на Фреди. Претърколи се и запрати своя. От него лумна синя светлина. Около Уилям се образува прозрачна обвивка. Орбът на Фреди рикошира в нея и се разби в снега.
	От дупката в бялата покривка се вдигна облаче дим. Уилям се взираше в своя орб, който продължаваше да кръжи над него. Протегна ръка. Синята светлина угасна и орбът се спусна върху дланта му. Онемял, Фреди се взираше в Уилям.
	— Н-н-но как…? — заекна той.
	Лицето му беше побеляло като снега наоколо. Приятелите му го повлякоха и групичката се изгуби зад ъгъла.


	Над обширния площад зад Института валеше сняг на парцали. Уилям вървеше и зъзнеше. От двете страни на алеята се извисяваха редици величествени дървета.
	Той погледна орба в ръцете си. Вече бе стигнал до четвърто ниво. Орбът сякаш схвана, че Уилям се нуждае от помощ. Все едно двамата вече представляваха силен тандем. Напъха го дълбоко в джоба на якето си, питайки се какви ли още тайни крие магическата топка.
	Неочаквано Уилям се закова намясто. Имаше чувството, че някой го гледа. Вдигна глава и видя Иския, застанала до едно от гигантските дървета. Дали знаеше, че той е излязъл победител в дуела с орбове?
	— Уилям! — махна му да отиде при нея.
	Той се приближи. Иския отстъпи, долепи се до ствола на дървото и му направи знак да я последва. Дългите заскрежени клони ги скриваха от прозорците на сградата отпред. Двамата постояха, загледани един в друг. Уилям усети как се изчервява.
	— Благодаря — каза тя.
	— За какво? — попита леко изненадан Уилям.
	— Задето даде на Фреди да се разбере. Заслужаваше си го.
	— Май му счупих орба и ми е малко съвестно.
	— О, изобщо не бери грижа — махна с ръка Иския. — Ще му го поправят. В най-лошия случай ще се наложи да му изработят нов. Просто ще трябва да започне от нулата — усмихна се злорадо тя.
	Протегна ръка на Уилям.
	— Приятели?
	Той се взираше в дланта й, все едно е същество от друга планета.
	— Приятели? — повтори въпросително Иския.
	— Приятели — усмихна се Уилям и стисна топлата й десница.


>	Двайсет и втора глава

	През нощта Уилям спа непробудно. На сутринта угризенията заради счупения орб на Фреди се бяха изпарили. По време на закуската Фреди се преструваше, че Уилям изобщо не съществува. „Понякога не е зле да отвърнеш на удара с удар“ — помисли си Уилям. След закуската им раздадоха програмата за деня. През първия час щяха да решават задачи по космология* с професор Марго.
	[* Космология — дял от астрономията, изучаващ произхода, устройството и еволюцията на Вселената. — Б.пр.]
	Масивната дъбова врата на Космоторията — залата, където се провеждаха занятията по космология — се отвори и вътре, накуцвайки, влезе прегърбена старица в раиран костюм. Подпираше се на тояжка. От всички професори в Института тя беше най-възрастна и се придвижваше със скоростта на престаряла костенурка. По време на закуската Иския бе успяла да поразкаже на Уилям това-онова за професор Марго.
	— Всички по местата! — изкомандва старицата с дрезгав глас.
	После спря пред стълбите пред невисокия подиум, където бе разположена катедрата.
	— Дали ще успее да се качи? — прошепна Уилям.
	— Почакай и ще разбереш — отвърна Иския, която седеше точно зад него.
	Професор Марго помълча и неочаквано плесна три пъти с ръце. От тавана мигом се спуснаха две механични ръце, вдигнаха старицата като бебе, поставиха я върху стола зад катедрата и изчезнаха.
	— Какво чакате? Сядайте! — сопна се професор Марго и размаха тояжката.
	Уилям седна и се огледа. По тавана бяха изрисувани звезди и планети. Покрай стените имаше високи библиотеки с глобуси. Някои с размера на ябълка, други — колкото плажни топки.
	— Продължаваме оттам, докъдето стигнахме миналата седмица — натискайки едно копче върху катедрата, обяви професор Марго.
	Над нея се разнесе бръмчене от малка четвъртита кутия с три дребни лещи на предната част. Те светнаха за миг и угаснаха.
	— Скапан проектор! Още ли не са го поправили? — промърмори Марго, замахна с тояжката и цапна проектора.
	Лещите пак светнаха и тя отпусна ръка. Не щеш ли обаче, мултимедийният проектор полетя право към старицата.
	— Внимавайте! — извика съвсем спонтанно Уилям.
	Вместо да се разбие в главата й обаче, апаратът свърна встрани и продължи. След два-три лупинга пикира към пода и пак се издигна нагоре.
	— Я стига си се правил на интересен! — скастри го професор Марго и стовари юмрук върху катедрата.
	Проекторът си взе бележка и увисна във въздуха над главите на кандидатите.
	Уилям се взираше омагьосан в малката кутия. Тя издаваше леко бръмчене.
	Лещите пак се включиха и в пространството пред кандидатите се появи триизмерно изображение на планета. Сферата се уголеми до размерите на баскетболна топка. Усили се и светлината й. После започна да се върти. На Уилям му приличаше на ярко слънце. След малко се появи второ кълбо — по-малко, сиво, осеяно с тъмни петна — и започна да обикаля около по-голямото. „Меркурий — помисли си Уилям. — Това трябва да е Слънчевата система със слънцето в средата.“
	Една след друга пред очите на кандидатите се появиха всички планети и поеха по орбитите си. Слънчевата система се смали и се появи втора.
	Уилям беше чел книги по астрономия, останали от дядо му. Гледаше галактиката във въздуха и си мислеше, че Земята всъщност не е чак толкова голяма. Ако дядо му се намира някъде върху тази малка планета, все ще намери начин да го открие.
	— На работа! — изкомандва професор Марго и изтръгна Уилям от сънищата му наяве.
	Той вдигна глава и видя, че планетите се носят към него. Обърна се. В пространството пред себе си всеки кандидат разполагаше с отделна слънчева система.
	— Имате един час да пресъздадете Млечния път — обяви професор Марго, натисна едно копче и пред нея се появи екран.
	— Ето как за нула време ще приготвите великолепни шоколадови мъфини в три лесни стъпки — разнесе се коприненомек глас от монитора.


	Уилям седеше на една пейка в градината и похапваше от сандвича, който си бе приготвил сутринта в столовата. Другите кандидати заедно с Фреди се бяха разположили по-нататък. От време на време Фреди им шепнеше нещо и сочеше Уилям, а те се хилеха присмехулно.
	— Пълни некадърници — обади се глас зад Уилям.
	Той вдигна поглед.
	До него седна Иския.
	— Не могат да определят къде е юг, дори да са на Северния полюс — продължи тя. — Видях те, че построи галактиката. Защо не каза на професор Марго? Щеше да натрупаш точки.
	— Не знам. — Уилям заби очи в сандвича си.
	След толкова години живот в тайна нямаше навик да демонстрира интелекта си. Пък и не изпитваше потребност да се доказва. Сега обаче, след като се запозна с Иския, нещата малко се промениха. У него се породи желание да й покаже способностите си. И много се зарадва, задето тя е забелязала колко бързо се е справил със задачата.
	— Виж. — Иския посочи професор Марго — тъкмо заключваше Космоторията. Тя пусна ключа в джоба си и закуцука, подпирайки се на тояжката си. Под мишница стискаше няколко сиви папки.
	Докато минаваше покрай тях, Иския не откъсна поглед от папките.
	— Видя ли ги? — прошепна тя.
	— Мхм — потвърди Уилям.
	— Много ми се иска да разбера какво съдържат!
	— За какво ги използва? — поинтересува се той и се надигна.
	— Не съм съвсем сигурна. Непрекъснато отбелязва нещо в тях. Най-вероятно съдържат подробна информация за нас. Много пъти съм молила за разрешение да надникна в моето досие, но всеки път ми отказват. Според мен Институтът знае за нас повече, отколкото самите ние. — Иския също стана и изтупа снега от дупето си. — Искам да разбера къде възнамеряват да ме изпратят. Сигурно го пише в папката — добави замислено тя.
	— Да те изпратят ли?
	— Всяка година изпращат някъде част от кандидатите. Нямам представа къде. Пази се в пълна тайна. Дори не осведомяват кандидатите къде отиват.
	— Шегуваш се, нали? — възкликна Уилям.
	Иския обаче стана още по-сериозна.
	— Не. Ни най-малко. Нещо ми подсказва, че съвсем скоро ще изпратят и мен.
	— И си мислиш, че го пише в папката ти?
	— Не съм напълно сигурна. Надявам се — уточни тя.
	— Къде съхраняват папките, когато не ги използват?
	Иския сви рамене.
	— Заключват ги в помещение, наречено Архив. Така съм чувала. Не знам обаче къде се намира. Но това са само слухове. Дори не съм сигурна дали наистина съществува архив.
	Уилям се замисли. Секретен архив с информация. Ето това му трябваше сега. След чутото от Слапъртън Уилям беше убеден, че Институтът разполага с отговора на загадката къде се намира дядо му и защо е отмъкнал луридия.
	— Нужна ни е карта или скица на комплекса. — Уилям се почеса по главата.
	— Проекторът! — възкликна неочаквано Иския.
	— Какво за него?
	— Проекторът на професор Марго съдържа голям брой карти и холографски модели. Дали няма скица и на Института?
	— Ще го вземам за малко назаем. — Уилям поведе Иския със себе си.


>	Двайсет и трета глава

	Вратата на Космоторията се завъртя на пантите си и Уилям надникна вътре. Мултимедийният проектор все още висеше от тавана над катедрата на професор Марго. Уилям се промъкна на пръсти и махна на Иския да го последва. Тя провря глава и се огледа скептично.
	— Нещо не ми харесва — прошепна.
	— Всичко ще бъде наред. Ела. — Той й подаде фибата, с която му бе услужила преди малко.
	— Къде си се научил да отваряш ключалки с фиба? — поинтересува се Иския и я втъкна в косата си.
	— Прочетох в една книга как се прави.
	Момичето вдигна очи към проектора.
	— Ако успеем да го вземем, трябва да го занесем на друго място, защото тук има охрана. — Тя се озърташе неспокойно.
	— Първо да го свалим. — Уилям спря до катедрата.
	Забеляза копче в десния ъгъл и го натисна. Проекторът забръмча, но не помръдна. Уилям се огледа. Хрумна му идея. Посочи двете механични ръце, висящи от тавана.
	— Ще ги активирам, както направи професор Марго.
	И плесна три пъти. Механичните ръце се размърдаха и поеха по релси на тавана. Спряха точно над Уилям и Иския и вдигнаха момичето.
	— Не мен! — просъска тя.
	Но вече висеше и се клатушкаше във въздуха.
	— Съжалявам — усмихна се Уилям. — Очаквах да повдигнат мен. Опитай се все пак да вземеш проектора — така и така си горе. — Уилям едва скри усмивката си.
	— Мразя височините — въздъхна Иския.
	— Искаш ли да влезеш в Архива, или не?
	Тя затвори очи и изглежда, започна да брои наум. Отвори ги. Беше се успокоила.
	— Добре. Отнесете ме до проектора — нареди високо и ясно и погледна мощните метални ръце, които я държаха.
	Те я понесоха над стаята и спряха пред проектора.
	Иския хвана внимателно проектора и го свали. Изпъна силно ръце напред, все едно държеше вмирисан чорап.
	— А сега ме свалете — изкомандва тя.
	Ръцете я понесоха обратно и я поставиха до Уилям.
	— Да се махаме оттук, преди някой да ни е спипал. — Иския му подаде проектора.
	След малко двамата прекосиха забързано обширния парк зад Института. Иския непрекъснато се озърташе, сякаш очакваше всеки момент някой да ги хване в крачка. Уилям придържаше с две ръце издутината над якето си.
	— Сега да си намерим място, където да разгледаме съдържанието на спокойствие — каза той.
	— Насам. — Иския го поведе към Кибернетичната градина.
	— А растителните канибали? — възпротиви се Уилям.
	— Спазвай съветите ми и няма да пострадаш — увери го тя. — Току-що ме разнасяха метални ръце. Все ще изтърпиш една малка оранжерия.
	— Малка оранжерия. Да бе, да! — Уилям вдигна поглед към извисяващата се пред тях клетка.
	Спряха пред масивната желязна порта.
	Уилям нямаше никакво желание да влиза — не и след последното посещение в Градината. Но се налагаше да се довери на Иския. Пък и в момента желанието да разбере повече за дядо си надделяваше над страха от хищните растения.
	Иския извади орба си от джоба на якето и го пъхна в дупката по средата на портата. Тя мигом се завъртя на пантите си.
	— Идваш ли?
	Уилям се взираше в моравата, измамно безобидна на вид.
	— Тревата няма да ти стори нищо лошо, стига да не стъпваш върху нея — поясни Иския. — А най-опасните растения са в клетките. Просто стой на разстояние.
	Уилям си пое дълбоко дъх, отпусна рамене и пак вдиша дълбоко. Това облекчи безпокойството му.
	Той тръгна след Иския между високите дървета и растения. Някои му се зъбеха, докато минаваше край тях. Други се извръщаха, сякаш за да демонстрират пълно безразличие към него.
	— Май съвсем наскоро са ги хранили. — Иския посочи едно растение, което хъркаше с широко зинала паст. — Често идвам тук да чета на спокойствие.
	Тя свърна по една тясна алея. Уилям подтичваше, за да не изостава. Боеше се до смърт да не остане сам. Двамата следваха лъкатушната алея и се озоваха пред висок жив плет с порта. Иския отвори портата и прекрачи прага. Уилям я последва.
	Вътре нямаше хищни растения. Ширеше се открито пространство. В средата, около фонтан с жена с голям пиринчен часовник в ръце, бяха разположени три пейки.
	— Не са ли очарователни? — Иския посочи водата.
	Уилям се приближи. Под повърхността се стрелкаха едри цветни риби. Една подаде глава над водата и ги погледна.
	— Обичат да ги галиш — каза Иския.
	— Сигурна ли си?
	— Да. Ето, погали я по главата.
	Уилям се наведе и протегна ръка, но рибата неочаквано блъвна струя вода в лицето му. Стреснат, той отскочи назад. Иския избухна в такъв неудържим кикот, че накрая се наложи да седне на близката пейка.
	— Няма нищо смешно — промърмори Уилям.
	— Напротив! Направо ще се скъсам от смях! — Тя си избърса сълзите.
	Поседяха мълчаливо.
	— Тук е много тихо — отбеляза по едно време Уилям.
	— Да. Много.
	Изведнъж Иския стана сериозна, обърна се към него и посочи издутината под якето му.
	— Да се хващаме на работа.
	Уилям внимателно извади проектора.
	— Има ли копче за включване? — заразглежда го той от всички страни.
	— Когато забие, професор Марго просто го цапва с тоягата.
	— Ами да пробваме и ние. — Уилям го тупна няколко пъти.
	Проекторът не се включи.
	Той опита пак. Този път вложи повече сила. Пак нищо.
	— Навярно има и други начини да открием къде е Архивът — подхвърли Иския. — Дай да върнем проектора и да пробваме нещо друго.
	— Може и да си права. Сигурно е развален. — Уилям понечи да се изправи, но Иския възкликна:
	— Виж! Светнаха!
	И посочи лещите.
	Проекторът забръмча. Преди Уилям да се усети, апаратът се вдигна във въздуха. От уплаха момчето не съобрази да го пусне и полетя с него. Проекторът спря високо във въздуха и Уилям увисна. Погледна надолу. Иския подскачаше притеснено.
	— Пусни го! — викаше тя. — Опитай се да паднеш във фонтана. Сигурно е достатъчно дълбок!
	Момчето поклати глава и стисна очи.
	— Той се опитва да те събори! — извика Иския.
	Уилям се вкопчи здраво в апарата. Неочаквано проекторът се спусна стръмно надолу. Уилям отвори очи — бяха се ударили в голям розов храст. Клонките и бодлите го изпободоха и изподраха навсякъде. Проекторът направи обратен завой и пак хвръкна във въздуха. Прелетя над клетките и спря над едно растение, което Уилям позна веднага: то бе похитило едрата птица при последното му посещение в Кибернетичната градина. Дългите му зелени израстъци започнаха да се усукват нагоре към Уилям подобно на пипалата на огромен октопод. Той разклати проектора.
	— Бягай оттук! Ще ни погълне и двамата!
	Апаратът обаче изобщо не помръдна. Уилям погледна надолу. Едно от пипалата се намираше непосредствено под тях. Протягаше се към краката му. Проекторът изщрака и лещите угаснаха. Започнаха да губят височина.
	— Не, не точно сега! — извика момчето.
	Погледна надолу. Иския стоеше до клетката и го гледаше с ужасени очи.
	— Направи нещо! — извика й Уилям.
	— Какво? — отвърна тя и се огледа панически.
	— Това чудо няма ли копче за изключване? Нали уж всички апарати имали!
	Пипалото се уви около единия му прасец и го пристегна.
	— С мен е свършено! — изкрещя Уилям.
	Пипалото го дърпаше надолу. Друго пипало обви кръста му. Проекторът пак се активизира и започна да набира височина, но трето пипало го хвана и го задърпа надолу. След малко Уилям и апаратът се озоваха сред зелени пипала, които ги деряха и дращеха.
	Уилям престана да се съпротивлява.
	Погледна към тъмната паст долу. Пред очите му изплува сцената как чудовището сдъвка едрата птица и изплю костиците й. След няколко секунди същата участ щеше да сполети и него.
	Неочаквано се сети за орба и го измъкна от джоба си.
	— Ще ми помогнеш ли? — прошепна Уилям.
	В същия миг едно пипало се стрелна и изтръгна орба от ръката му.
	— Не! — извика Уилям, когато орбът потъна в тъмната паст.
	Изведнъж всичко утихна. Уилям висеше и чакаше. По лицето му се лееше пот. Сърцето му блъскаше лудешки в опит да изскочи от гърдите му.
	— Какво става? — извика Иския отнякъде.
	Растението започна да кашля и да храчи; орбът изскочи от устата му, увисна за малко пред Уилям, набра скорост и се вряза в дебелото пипало, опасало гърдите му. После се отдръпна и повторно прониза пипалото. Уилям усети как хватката се разхлабва. Пое си дъх и изпълни дробовете си със свеж въздух. Орбът продължи да нанася удари по увивното растения, докато накрая то изпусна Уилям и той тупна на земята до огромната му паст. Проекторът се приземи до него.
	След малко Уилям и Иския се върнаха на пейката. Ако не се брояха няколко драскотини по челото и разкъсаното яке, се бе измъкнал невредим.
	— За последен път идвам тук с теб — зарече се той.
	Иския се усмихна и го смушка шеговито.
	— Но нали спечели! Победи едно от най-опасните растения в Градината.
	— И така да е, повече не стъпвам тук. Два пъти се отървавам от сигурна смърт. Следващия път вече няма да ми се размине.
	— Май вече те харесва. — Иския посочи проектора. Увиснал във въздуха, той се търкаше о рамото му и мъркаше като котка.
	— Навярно е трябвало просто да го укротим?
	— Възможно е — съгласи се Иския.
	— Трябва ни карта на Института. — Уилям погледна проектора с надежда.
	Апаратът се отдръпна и остана да виси във въздуха, все едно размишляваше над думите на момчето. Неочаквано пред Уилям и Иския изникна холограма на Млечния път.
	— Не, не Млечният път. Институтът — поясни пак Уилям.
	Холограмата на Млечния път изчезна и на нейно място се появи карта на Лондон.
	Иския се наведе към апарата.
	— На Института! — произнесе високо и ясно тя. Картата на Лондон се преобрази в архитектурен план.
	— Бинго! — възкликна момичето.
	Гледаха чертежа във въздуха.
	— Еха! Погледни само всички тези стаи! — възкликна Иския. — Много по-голям е, отколкото си мислех!
	Тя посочи в горната част на картата.
	— „Институт за постчовешки изследвания. Създаден през 1967 година“ — прочете.
	— Ето я централната сграда.
	— А тук е кабинетът на Гофман.
	— А това какво е? — Уилям посочи обширна, необозначена площ зад кабинета.
	— Не пише.
	— Възможно ли е да е Архивът?
	— В такъв случай по-добре да забравим за него — разочаровано въздъхна Иския. — Без разрешение никой не влиза в кабинета на Гофман.
	Поседяха безмълвно.
	— Ще го направим довечера — отсече накрая Уилям и погледна решително момичето.
	— Полудя ли? — изненада се тя.
	— Нали уж искаш да разбереш какво има в досието ти?
	— Искам… — колебливо потвърди тя.
	— А аз искам да узная повече за дядо ми. Подозирам, че разполагат с повече информация, отколкото признават.
	— Дядо ти?
	Уилям не отговори. Постоя загледан в Иския.
	— Знаеш ли какво представлява луридият? — попита я накрая.
	— Луридий ли?
	— Да. Чувала ли си за него?
	— Никога — поклати глава Иския. — Ама че странно наименование. Какво е това?
	— Довечера ще ти кажа повече. — Уилям стана. — В десет ще те чакам пред столовата.
	Иския остана седнала. Очевидно мисълта да проникнат с взлом в кабинета на Гофман я плашеше.
	Уилям обаче вече не можеше да се спре — усещаше го. Не и при положение че съществуваше цял архив със секретна информация.


>	Двайсет и четвърта глава

	Стана десет и дванайсет. Пристъпвайки на пръсти, Уилям се спусна бързо по стълбите към първия етаж. Закъсняваше, защото най-неочаквано вратата се заинати. В такъв късен час не било безопасно да се разхожда сам из Института. Не се знаело на какво ще се натъкне. Уилям впрегна цялото си красноречие, за да я убеди да го пусне, и накрая, макар и неохотно, тя се отвори. Сега той се молеше само Иския да не я е хванало шубето.
	На последното стъпало спря и се ослуша. Мракът разстилаше черна пелена над просторния коридор. Нямаше жива душа. На стената мъждукаше самотна лампа — колкото да се вижда къде стъпваш.
	Момчето навлезе в коридора към столовата. Застана до една метална скулптура. Напомняше му Статуята на свободата в Ню Йорк. Огледа се.
	— Иския! — прошепна той.
	Отговори му глухо ехо от собствения му глас. Иския навярно бе дошла, но си беше тръгнала, след като той не се яви в уречения час. Запита се дали да не се върне в стаята си.
	Тихо проскърцване го накара да вдигне глава. По коридора се задаваше фигура. Уилям се вмъкна между стената и статуята и притаи дъх.
	Фигурата приближи. Уилям установи, че бе виждал и преди същата старица в коридора пред стаята си. Буташе количка за почистване с кофи, метли и парцали. Той се притисна плътно към стената. Никой не биваше да разбира, че обикаля из коридорите по това време. Старицата спря до статуята и се огледа. Той вече я виждаше съвсем ясно. Наистина беше много възрастна, със сива, сбръчкана кожа и събрана в мрежичка коса. Кацнало върху рамото й, малко метално колибри си пощеше перушината. Старицата продължи по коридора и свърна зад ъгъла.
	Едва когато скрибуцането на колелцата заглъхна съвсем, Уилям се осмели да излезе от скривалището си. Ако Иския не се появи… да се опита ли сам да открие Архива? Не. Иския му беше нужна. Тя познаваше Института много по-добре.
	— Пссст — чу се от тъмното. — Тук… на стълбите.
	Малко по-нататък в коридора Уилям забеляза тясно стълбище, преградено с опъната верига. „Само за оторизирани лица“, предупреждаваше окачена на нея пиринчена табела.
	— Побързай! — прошепна Иския.
	Беше се спотаила малко по-нагоре. Уилям прекрачи веригата и се качи при момичето.
	— Закъсня.
	— Проблеми с вратата — лаконично обясни той.
	Продължиха нагоре. На втория етаж пред тях се ширна безкрайно дълъг бял коридор.
	— След теб. Аз не съм ходил в кабинета на Гофман — каза Уилям.
	Поради ослепителната белота на коридора трудно се определяше къде свършва подът и откъде започват стените. Уилям плъзгаше длан по равната отвесна плоскост, за да не се блъсне в нея.
	Завиха зад един ъгъл и спряха.
	— Ето го — посочи Иския.
	Намираха се пред бяла врата без дръжка. Почти се сливаше със стената.
	— Как ще влезем? — попита момчето.
	— Представа нямам. Ти си геният. Ти измисли.
	Уилям опипа гладката повърхност. Нямаше нито дръжка, нито ключалка. Просветна му и по лицето му изгря усмивка.
	— Възможно ли е да е толкова просто? — промърмори той.
	— За какво говориш?
	— Новият ни хладилник — купихме го миналата година — няма дръжка. — Уилям бутна вратата навътре.
	Тя хлътна с щракване и се разтвори.
	— Нещата невинаги са чак толкова сложни — усмихна се момчето.
	— Но защо Гофман не е заключил вратата на кабинета си? — недоверчиво попита Иския.
	— Не ме питай. Навярно защото е шеф и не допуска, че някой ще се осмели да се вмъкне тук без разрешение. — Уилям предпазливо надникна вътре. — Да влизаме!


>	Двайсет и пета глава

	Кабинетът на Фриц Гофман се оказа почти празен. Ако не се броят масивното бяло писалище в средата и поставеният върху него стар глобус.
	— Не виждам врата към Архива — въздъхна Иския.
	— Не бързай да униваш. — Уилям влезе по-навътре в стаята.
	Спря, защото усети познатото пърхане в тялото си. Започваше от корема. Той отпусна рамене и затвори очи.
	— Какво правиш? — попита Иския.
	— Шшт. — Уилям се съсредоточи върху мрака под клепачите си.
	Усещаше как вибрациите се усилват. Обхванаха гръбнака му, а след малко — ръцете и краката. Отвори очи и мигом ги видя: в пространството над глобуса танцуваха светещи символи. Част от тях бяха по-едри и блестяха по-ярко.
	— Да не би да съзираш нещо? — попита Иския сякаш от много далече.
	Един символ излъчваше много по-силно сияние от другите. Той описа кръст над северното полукълбо на глобуса. Уилям завъртя глобуса и светещият символ се озова точно под кръста. Щрак! — и символът изчезна. Появи се нов. Уилям повтори същото. Ново щрак.
	— Ама какво става? — подвикна Иския и се подпря на бюрото.
	Уилям усети, че целият кабинет се тресе.
	— Никак не ми харесва — призна момичето.
	— Движим се — отговори Уилям и прикова поглед в търкаляща се по бюрото химикалка. — Целият кабинет се движи.
	— Като асансьор ли?
	Трусовете престанаха рязко, както и бяха започнали. Уилям и Иския се заослушваха. Нищо.
	— Сега какво ще правим? — прошепна тя и се присламчи към него.
	Уилям огледа помещението педя по педя.
	— Дали пък… — промърмори под нос и тръгна към вратата.
	Докосна хладната повърхност и предпазливо натисна. Вратата се отвори. Иския ахна.
	Застинали, двамата се вторачиха в непрогледния мрак пред тях. Лъхна ги студен повей. Намираха се на съвсем друго място. Кабинетът се беше преместил. Уилям направи крачка към прага.
	— Внимавай — предупреди го Иския. — Много истории съм чувала за…
	Уилям си даваше сметка колко неумолимо го притискат обстоятелствата. Искаше ли да узнае повече за дядо си, имаше само един начин. Той пристъпи в мрака. От далечината долиташе слабо бръмчене. Иначе беше тихо.
	— Идвам с теб — заяви Иския, влезе и затвори вратата.
	Уилям се усмихна.
	Над главите им започна да се чува пукане и след малко замигаха стотици електрически светлини. Сякаш избухваха черно-бели фойерверки. Пукотът утихна и очите им постепенно привикнаха към светлината.
	— Майчице! — възкликна Иския и разтърка клепачи.
	Пред тях се простираше огромна бяла зала, висока поне двайсет метра и пълна със строени в редици архивни шкафове.
	На тавана имаше монтирани датчици, а екран на стената отчиташе влажността на въздуха. Показваше много ниска стойност.
	— Ами ако онова, което търсим, е някъде горе? — Иския посочи рафтовете, извисяващи се над тях.
	— Положително има начин да се качим. — Уилям се озърна.
	Погледът му спря върху табела, окачена на най-близкия рафт. „Пазете се от Лайка“ — пишеше там с ръкописни букви.
	— Коя е Лайка? — попита Уилям.
	— И представа нямам, но тази работа не ми харесва… — Иския млъкна. — Шшт…
	Двамата застинаха и наостриха уши.
	— Ето пак същия звук — прошепна момичето.
	Сега и Уилям го чу — слабо ехо от нещо, което се движеше между шкафовете.
	— Приближава. — Той отстъпи няколко крачки назад.
	Изневиделица иззад един шкаф изскочиха две преносими стълби на колелца — едната черна, другата сива. Полетяха към Уилям и Иския с шеметна скорост, все едно се надбягваха. Черната стълба се опита да изблъска сивата към един шкаф. Двете изминаха последната отсечка върху цвилещи гуми и се заковаха точно пред Уилям и Иския.
	— Избери мен! — занадвикваха се те. — Мен, мен избери!
	— Момент — сепна се черната. — Ама те са двама.
	— Двама ли? — попита сивата.
	— Ами да. Двама са.
	Стълбите се умълчаха за малко, сякаш премисляха нещо.
	— Избери мен! — подхвана старата песен черната.
	— Не, мен избери! — настоя сивата.
	— Избери мен! — завикаха в хор.
	— Какви „боти“ сте вие? — поинтересува се Уилям.
	— Повдигоботи — отвърнаха дружно двете стълби. — Ще те закараме където, когато и на каквато височина пожелаеш.
	— Чудесно. Аз ще взема едната, а ти — другата — обърна се Уилям към Иския.
	— Избери мен! Избери мен! — продължаваха да се надвикват стълбите.
	Иския се поколеба.
	Уилям се качи върху най-долното стъпало на черната стълба.
	— Хайде де, ще падне голяма забава!
	Иския забели очи, но и тя намести крака върху сивата стълба.
	— Къде отиваме? — попитаха повдигоботите в един глас.
	Уилям се усмихна. Тези стълби го забавляваха. Полагаха огромни усилия да им угодят. Дали не се бяха затъжили за малко компания? Навярно се чувстваха ужасно самотни в този огромен архив.
	— Иския иска да разгледа досието си, а аз търся сведения за Тобиас Уентън — обясни Уилям.
	— Уф, колко скучно. Тук има толкова много по-интересни неща — каза стълбата, на която се бе качил Уилям. — Не може ли да изберете друга тема? Имаме, например, три рафта, пълни с литература за индустриалната революция.
	— И богат избор на книги с конспиративни теории за кацането на Луната — вметна другата.
	— Звучи интригуващо, но друг път — отсече Уилям.
	— Дадено! — извикаха стълбите, набраха скорост и гумите им изскърцаха.
	— След като всеки намери каквото му е нужно, ще се срещнем тук! — извика Уилям на Иския, преди стълбите да поемат в различни посоки.
	— Разбрано! — отвърна тя.
	Стълбата на Уилям се движеше много бързо. Той се изкачи две стъпала по-нагоре, за да вижда откъде минават. Държеше се здраво с ръце, за да не падне. Стълбата свърна надясно, после наляво и продължи с бясна скорост. Изведнъж рязко се закова на място.
	— Тобиас Уентън — обяви вяло тя.
	Уилям се огледа. Намираше се в най-затънтения ъгъл на Архива. Една от светлините на тавана бе угаснала и затова беше притъмняло. Дебел слой прах покриваше папките пред него. Явно тази част от Архива не бе от най-посещаваните.
	— Целият рафт ли е за Тобиас Уентън? — попита с надежда Уилям.
	— Не — кратко отвърна стълбата.
	— А къде е неговата папка?
	— По-нагоре. — И стълбата се издигна.
	Уилям хвърли бърз поглед надолу. Вече се намираха на главоломна височина. Постара се да насочи вниманието си към папките. Стълбата рязко спря и в продължение на няколко минути се люля застрашително, докато най-после се стабилизира.
	— Професор Уентън — оповести тя.
	Уилям откри папка с инициалите Т. У., изписани на ръка върху гръбчето. Издърпа я и издуха наслоения прах, преди да я разгърне. Видя какво има вътре и сърцето му едва не спря. Или, по-точно, какво _няма_ вътре. Защото папката беше празна — ако не броим една овехтяла фотография. Уилям я извади и върна папката на мястото й. Огледа фотографията. Затаи дъх, като разбра какво изобразява. Защо, за бога…
	Сепна го звук и той вдигна глава. Побърза да прибере снимката в джоба на панталона си. Явно не беше сам.


>	Двайсет и шеста глава

	По пода дращеха остри нокти.
	— Какво е това? — извика Уилям. От върха на стълбата не виждаше нищо.
	— Кое? — попита повдигоботът.
	— Звукът. Прилича на… животно?
	— Сигурно е Лайка.
	— Лайка… — повтори Уилям. Сети се за предупредителната табела при входа. — Коя е Лайка?
	Стълбата не отговори. Нещо остърга другия край на шкафа.
	— Лайка опасна ли е?
	— Само ако я приближиш.
	— Е, взех каквото ми трябваше. — Уилям се огледа. — Намери Иския и ни изведи оттук.
	Неочаквано осветлението угасна.
	Застинал, Уилям се ослуша напрегнато.
	В непрогледната тъма чуваше единствено как сърцето му препуска по-бясно от пощръклял кон. Чу как нещо се движи долу. Нокти чаткаха по твърдия каменен под. Нещото спря точно под него. Уилям се опита да се успокои с мисълта, че се намира нависоко. Предпазливо се надвеси над ръба на стълбата и надникна.
	И какво да види?
	Две сини очи блещукаха в мрака. Разнесе се гърлено и продължително ръмжене. Уилям се изправи внимателно и притаи дъх.
	— Моля те, върви си, върви си — заповтаря тихо той.
	От тавана над него се разнесе щракане. Щрак, щрак, щрак… Една по една светлините се появиха и след малко целият архив изплува от мрака. Уилям погледна надолу. Сините очи бяха изчезнали.
	— Изведи ме оттук! — изкомандва той.
	— Сигурен ли си, че не искаш да хвърлиш едно око на някое томче за индустриалната революция? — пробва се повдигоботът.
	— Напълно.
	Стълбата започна да се снижава към пода на тласъци. Уилям се озърташе неспокойно. От Лайка нямаше и следа — каквото и да представляваше тя. След малко стълбата набра скорост и прелетя с шеметна скорост между високите стелажи — по пътя, по който дойдоха.
	Зад един ъгъл Уилям видя Иския. Стоеше върху сивата стълба на височина някъде около средата на един стелаж и се взираше в папката пред себе си. Изглежда, беше намерила каквото търсеше.
	— Спри! — изкомандва повторно Уилям, гумите изцвилиха, стълбата поднесе странично и спря до Иския. — Откри ли досието си?
	— Мхм — потвърди момичето, избягвайки да среща погледа му, хлопна папката и я мушна под якето си. — Да се махаме оттук — настоя тя, като продължаваше да гледа надолу.
	— Проблем ли има? — попита Уилям. Иския се държеше малко странно. Някак резервирано.
	— Същество на име Лайка дебне наоколо. Най-добре да изчезваме час по-скоро. — Иския хвърли поглед през рамо.
	И малко по-нататък, до един стелаж, Уилям я видя. Старицата просто си стоеше, напълно неподвижно, с неизменното колибри на рамото си, и се взираше в Уилям със студените си очи.
	— Иския — прошепна той, без да отмества поглед от старицата.
	Момичето се обърна.
	— Какво ще правим сега? — попита шепнешком.
	— Ще броя до три и на три ще те издърпам при мен. Твоята стълба ще й препречи пътя и тя няма да може да ни подгони — прошепна Уилям, докато се навеждаше напред и хващаше ръката й. — Едно… две… три!
	Иския скочи.
	— Тръгвай! — извика Уилям на повдигобота.
	Старицата закрачи към тях.
	— Накъде? — попита стълбата.
	— Възможно по-далеч оттук! — извика Уилям. — Хайде, давай!
	— Слушам и изпълнявам. — Стълбата се задвижи на заден ход, обърна и набра скорост.
	Уилям хвърли поглед към старицата. Тя вече тичаше — все по-бързо и по-бързо.
	— Твоята стълба ще я спре, Иския!
	Нейната стълба наистина препречваше пътя между стелажите. Старицата прескочи високата стълба и продължи напред. Ужасе`н, Уилям нададе вик.
	— Лошо ни се пише!
	Неочаквано старицата се разполови. Горната част на тялото й се откъсна от кръста, полетя напред и се приземи върху ръцете. Тазът и краката увеличиха скоростта.
	После двете половини се превърнаха в нещо, което Уилям вече беше виждал.


>	Двайсет и седма глава

	— Явно сте си устроили малка експедиция.
	Гофман стоеше до големия глобус в кабинета си. Уилям хвърли поглед към Иския. Тя стискаше папката в ръце.
	— Искахме само… — поде момчето, но млъкна. Хванали ги бяха на местопрестъплението. С никакви думи не можеха да се оправдаят.
	Гофман посочи Иския.
	— Тя остава — нареди той на мъжа, който я държеше. — Отведи Уилям в стаята му. С него ще се разправям по-късно.
	Уилям се опита да улови погледа на Иския, но тя упорито го избягваше. Защо се държеше толкова дръпнато? Какво бе прочела в папката си?


	— Добре дошъл… разкрили са ви, доколкото разбирам? — вратата се хлопна.
	Уилям влезе, без да отговори.
	— Мен ли подозираш, че съм ви издала? Кълна се, нямам нищо общо — увери го извинително вратата.
	— Само ти знаеше, че съм излязъл от стаята — нацупено й напомни Уилям.
	— Не бъди наивен. Институтът има очи и уши навсякъде. Всъщност не разбирам как изобщо сте успели да стигнеше чак до кабинета на Гофман, преди да ви открият. Какво търсехте?
	Уилям извади от джоба си снимката на дядо си, която бе задигнал от папката.
	— Вече няма значение. Папката беше кажи-речи празна. После онези двамата, дето ме доведоха с колата, се появиха и ме изведоха. Първоначално представляваха един образ — на старица, после обаче тя се разполови. Не мисля, че изобщо са човешки същества.
	— Хибриди са — уточни вратата.
	— Хибриди ли? Тоест, наполовина човеци, наполовина машини… подобно на растенията в Кибернетичната градина?
	— Нещо такова. В Института има няколко такива хибрида. Създадени са по толкова напреднала технология, че няма начин да ги разграничиш от истинските хора.
	Уилям се смая.
	— И кои са? — попита той.
	— Нямам представа. Имената им се пазят в строга тайна. Едва шепа хора… — Вратата млъкна, защото отнякъде се разнесе вой на аларма. — Чудна работа — промърмори тя.
	— Какво става?
	— Не знам. Не съм чула да се провежда противопожарно учение. Сигурно причината е друга. Търпение и ще стане ясно.
	Уилям седна на леглото и се зае да разглежда снимката. На нея бе запечатано старото писалище, наследство от дядо му. Някой явно бе задигнал другите документи от папката му. Случайно ли бе пропуснал да вземе и тази снимка? Или я бе оставил нарочно, като своеобразно послание? Ами ако всъщност чрез тази снимка дядо му се опитваше да му каже нещо?
	Неочаквано вратата се отвори и вътре с напета крачка влезе един от шофьорите. Приближи се до Уилям, грабна го и го метна на рамо.


	Портата на Кибернетичната градина се отвори и рижият мъж влезе. Уилям висеше от рамото му. В далечината алармата продължаваше да вие.
	Растенията се протягаха към тях и съскаха. Мъжът им съскаше в отговор и изплашени, те се отдръпваха. Накъде го мъкнеше този тип? Дали не възнамеряваше да нахрани с него някой хищен хибрид?
	След малко се озоваха в малкия оазис в средата на клетката. Рижият остави момчето на земята и застана до другия шофьор.
	Фриц Гофман пристъпи крачка напред. До него стоеше едно от най-странните същества, което Уилям бе виждал през живота си. Тялото му се състоеше от лъскави метални плочки и бе увенчано с кучешка глава.
	Уилям веднага позна сините очи. Същата тази твар се бе опитала да го залови в Архива.
	Гофман потупа подобието на куче по главата.
	— Доколкото разбрах, с Лайка вече сте се запознали.
	Уилям кимна.
	Недалече зави втора аларма.
	— Защо се включват тези аларми? — попита Уилям.
	Гофман не отговори. Вдигна поглед към големия часовник в ръцете на женската статуя във фонтана. Май чакаше нещо. Чак сега забеляза в очите му нещо, което не бе очаквал.
	Страх.
	„Тук става нещо тревожно“, мина му през ума.
	В този момент портата ненадейно се отвори и професор Слапъртън влетя запъхтян. Уилям подскочи от уплаха.
	— В И-и-нститута е — заекна ученият. — И знае, че Уилям е тук.
	— Кой знае, че съм тук? — с разтреперан глас попита момчето.
	После чу познат звук, който не би могъл да забрави.
	Шум от прекършени клони и тропот на тежки стъпки. Приближаваха. Същото чудовище го бе нападнало у дома в Норвегия.
	— Бързо! — извика Гофман и махна на Уилям.
	Слапъртън се засили и скочи във фонтана. Рибите се разпръснаха. Две-три подадоха глави над повърхността и го заплюха. Професорът обаче остана невъзмутим. Хвана ръката на статуята и я дръпна с всичка сила. Чу се гръмък вик и нещо полетя към тях през въздуха. Едно от растенията канибали рухна на земята до Уилям и започна да се гърчи.
	— Идвай! — изкомандва Гофман и също скочи във фонтана. Лайка изскимтя и го последва.
	Двамата рижи мъже сториха същото. Единият спря до Уилям и погледна Гофман въпросително. „Да го нося ли?“ — питаха очите му.
	Уилям побърза сам да скочи във фонтана.
	Днес го бяха разнасяли предостатъчно.


>	Двайсет и осма глава

	Пропадаха надолу с главоломна бързина. Над тях се хлопна як железен люк. Групичката притихна, докато фонтанът асансьор се спускаше все по-надолу и по-надолу в тъмнината. Уилям се питаше докога ли ще потъват. Хвърляше погледи към другите. Мълчанието ставаше непоносимо. Изпитваше неистова потребност да го наруши.
	— Ами Иския? — обърна се той към Гофман.
	— Какво за нея?
	— В опасност ли е?
	— На сигурно място е.
	Явно точно в този момент на Гофман не му се говореше за Иския.
	Асансьорът спря рязко и стената отпред се отвори.
	— Хайде! — подкани ги Гофман.
	Лайка скочи след него. Слапъртън даде знак на Уилям да мине напред. След малко вече крачеха енергично по дълъг коридор без врати и прозорци. Ушите на Уилям бяха заглъхнали. Той преглътна в опит да изравни налягането, но нямаше резултат. По едно време спряха пред масивна врата — приличаше на вход към бомбоубежище. Слапъртън вдигна палец пред датчик на стената и вратата се разтвори.
	— Добре дошли, професор Слапъртън — поздрави глас, познат на Уилям.
	— Добре заварила, Малин — Слапъртън влезе. — Намираме се в Свръхсекретния отсек на Института — прошепна той. — Насам, моля.
	Уилям се огледа.
	Заобикаляха ги машини с най-различна форма и големина. По някои от тях имаше етикети: дегенератор, свивомат, времеизстисквач, проявител на антиматерия. Слапъртън заобиколи един ръждясал варел с надпис „Миналовременна турбина“.
	Пред тях се появи друга врата. „Към вакуумния влак“ — насочваше тя.
	Слапъртън поднесе палец към сензорния датчик на стената.
	Не последва нищо.
	— Сега ли намери… — промърмори ядно той с нарастваща паника в гласа и опита пак.
	— Проблем ли има? — осведоми се Гофман.
	Слапъртън опита с другия палец. Без успех.
	— Не действа… Сигурно някой го е…
	Осветлението угасна.
	Наоколо се спусна непрогледен мрак. Над главите им се разнесе громолене.
	— Вътре е — прошепна Слапъртън. — Насам!
	И той посочи с джобно фенерче.
	Отвори се червена аварийна врата. Уилям и другите мигом го последваха. Лъчът от фенерчето освети тясно стълбище. Пореден гръм разтърси стълбите. Дългокракият Гофман вземаше по три стълби наведнъж. Уилям се затрудняваше да смогва на темпото му.
	Стълбите тъкмо свършиха и нещо горе избухна. Уилям вдигна глава. Към тях прииждаха пламъци. Гъст пушек се стелеше на талази.
	— Бързо! — подкани ги Слапъртън и посочи мотрисата отпред.
	Уилям се огледа. Явно се бяха озовали на подземен перон.
	— Влизайте веднага! — изкомандва Слапъртън.


	Вътре влакът изглеждаше съвсем обичайно. Имаше две редици седалки — една отляво и една отдясно. Но моделът на седалките беше като в спортните болиди: с дълбоки облегалки за главата и двойни предпазни колани.
	— Закопчайте коланите! — извика Слапъртън и зае предната седалка.
	Нещо се блъсна с мощен грохот в стената до Уилям.
	— Навън е! — извика Гофман.
	Слапъртън натисна едновременно две червени копчета и се облегна назад.
	— Дано проработи. — Той затвори очи. — Дръжте се здраво и си облегнете главите!
	Нещото пак избумтя в стената до Уилям. Последва звучно „фиу“ и пътниците залепнаха към седалките. Уилям направо се вцепени от мощното ускорение.
	След малко тягата намаля и всичко се нормализира. Уилям се поизправи и се огледа.
	— Движим ли се? — попита той.
	— Та пушек се вдига! Вече набрахме петстотин километра в час. Прехвърлим ли хиляда, мотрисата ще се стабилизира.


>	Двайсет и девета глава

	Слапъртън разкопча колана си и опъна крака. Лайка направи няколко обиколки и се сгуши в краката на Гофман. Затвори светещите си очи и започна да мърка като котка. Уилям току хвърляше поглед към двамата шофьори. Никак не му бяха симпатични.
	— Що за същество ни нападна? — обърна се той към Слапъртън.
	— Вид машина.
	— Същата, която ни нападна и в Норвегия ли?
	— Най-вероятно да.
	— Робот?
	— И така може да се нарече. Високотехнологичен робот. Когато го забележиш, вече е твърде късно.
	— Да не би да е… роботът, помощник на Ейбрахам Тели?
	Слапъртън и Гофман се спогледаха.
	— Така предполагаме.
	— Закъде пътуваме сега? — продължи да разпитва Уилям. Смяташе, че е крайно време да си изясни какво става.
	— За Лондон. Там ще отседнем в най-безопасното място за нас в момента. В Центъра за дезинформация.
	— За дезинформация ли?
	— Да. Оглавява го Хитрана Заблудор, една от основателките на Института.
	— Мислех, че дядо ми го е основал.
	— Бяхме четирима учредители. Дядо ти, Хитрана, Фриц и… аз.
	Слапъртън се наведе напред, опря лакти на коленете си и изгледа Уилям сериозно и продължително.
	— Според мен е крайно време да научиш истината — каза накрая той.
	Уилям кимна, изпълнен с нетърпение. Беше напълно съгласен.
	— Помниш ли какво ти показах в подземието под Института?
	— Да — потвърди колебливо той. Чувстваше се неловко от мисълта, че дядо му е крадец.
	— А историята за изчезналия луридий? — продължи Слапъртън.
	— Помня всичко — малко смутено потвърди Уилям.
	— Както ти казах, луридият е интелигентен метал. Не знаем кой го е създал и с каква цел, но съществува от прастари времена. Способен е да разсъждава самостоятелно, но само при условие че влезе в контакт с жив организъм. Иначе луридият изпада в пасивно състояние, подобно на зимния сън при животните — докато някой не го открие. Навярно си спомняш и че Ейбрахам Тели е първият човек, открил парче луридий в наше време?
	Уилям кимна.
	— Находката проникнала в организма му и Ейбрахам изпаднал в кома. Настанили го в болница, но само няколко дни по-късно той изчезнал. Нали не си забравил какво стана с другите копачи?
	— Не. — Уилям започваше да губи търпение. Слапъртън повтаряше известни вече факти, а момчето искаше час по-скоро да узнае какво е станало с дядо му.
	— По време на огледа на мястото, където загинали копачите, разследващите открили древна, непроницаема желязна порта, покрита с надписи — продължи професорът. — Спрели прокопаването на тунелите за метрото и учените дълго се опитвали да разчетат надписите, но разбрали само две думи: „пещера“ и „технология“.
	Слапъртън погледна Гофман и с жест го подкани да продължи. Гофман се покашля тържествено.
	— Недалече от желязната порта се натъкнали на механична топка… на орб. И той бил покрит с неразбираеми символи, но съвсем различни от буквите върху желязната порта. Учените не видели връзка между двата предмета и след няколко години преустановили опитите за разчитане. Понеже всичките им усилия да влязат през портата претърпели неуспех, задействали мощен взрив, който срутил голяма част от тунелната система. Мнозина се простили с живота си. После прекратили безславно проекта. Запечатали тунела, където се намирала желязната порта, а работата по другите тунели продължила.
	— А какво станало с орба? — поинтересува се Уилям.
	— Скрили го в подземния трезор на един музей в Оксфорд. Никой не разбрал какво представлява и какво е неговото предназначение. Годините си минавали и хората забравили и за орба, и за запечатания тунел.
	— А Ейбрахам къде отишъл?
	— Никой не знае. Появил се чак сто години по-късно, в началото на шейсетте. Проникнал в музея и се опитал да отнесе орба, но го усетили и избягал с празни ръце. По онова време твоят дядо, Бенджамин, Хитрана и аз следвахме в Оксфорд. Разбрахме, че тази мистериозна метална топка има специални свойства. Нямаше си име и я нарекохме „орб“ заради формата му. Нали латинската дума „орбис“ означава „сфера“. Заехме се да изследваме произхода му и проучванията ни отведоха до историята със забравената желязна порта под Лондон. Сдобихме се дори със стари преписи на символите върху нея. Дядо ти успя да разчете част от тях и така за пръв път се сблъскахме с названието „луридий“. Досетихме се, че зад желязната порта вероятно има още залежи на луридий, а орбът функционира като своеобразен ключ. Когато разбрахме как са свързани нещата — че луридият е проникнал в организма на Ейбрахам и колко опасен може да е този метал — основахме Института. Искахме да опазим човечеството, като скрием на недостъпно място всички налични добиви на луридий. Продължихме да търсим желязната порта и да издирваме други подземни пасажи с находища на луридий. Откритите малки количества заключихме в Института. Не можехме да рискуваме да попаднат в ръцете на злодеи.
	— А желязната порта? — не спираше да разпитва Уилям. — Нея открихте ли я?
	— След бомбардировките над Лондон по време на Втората световна война всички следи от нея бяха изчезнали. Пък и системата от подземни тунели за метрото е много обширна. Дядо ти съхраняваше орба ключ. Беше вманиачен по идеята да открие желязната порта. Непосредствено преди да изчезне ми сподели, че направил голям пробив. После ти и баща ти катастрофирахте и дядо ти, естествено, захвърли всичко и тръгна да ви спасява. Малко по-късно изчезна. Изгубихме единствения човек, способен да се вмъкне в пещерата зад желязната порта.
	— И затова сте започнали да търсите друг със същите способности?
	— Точно така. По целия свят организирахме състезания по разшифроване. И започнахме да набираме кандидати. Орбовете в Института са създадени по образец на оригиналния. Досещахме се, че най-вероятно си наследил дарбата на дядо си, и хвърлихме много усилия, за да те издирим. Кой да предположи, че ви е скрил в Норвегия?
	— Допускате ли дядо да е успял да отвори портата и в момента да се намира в онзи тунел? — попита Уилям.
	— Надяваме се да е така. — Слапъртън се наведе напред, сякаш се канеше да му довери нещо свръхсекретно. — Лично аз си мисля, че е отворил портата много преди да изчезне. Имал е причина да го премълчи пред нас.
	— И искате аз да се опитам да отворя портата, така ли? — изгледа ги Уилям.
	— Най-напред трябва да я открием. Накарай орба си да ни заведе до нея — подкани го Гофман. — За нас е важно да намерим дядо ти и да скрием на сигурно място луридия от пещерата. Иначе ни грози опасността Ейбрахам да се добере до него. Ако вътре наистина има още луридий и Ейбрахам ни изпревари, ще се разрази истинско бедствие — уточни Гофман.
	— Възможно ли е дядо да е оцелял толкова време в пещерата?
	— Не знам. Можем само да се надяваме. Дядо ти е умен мъж.
	— Снижавам скоростта — съобщи Малин по високоговорителя. — След три минути пристигаме в Центъра за дезинформация.


>	Трийсета глава

	Застанал пред едно високо гише, Слапъртън чакаше служителката да приключи разговора си по телефона. Лайка се щураше неспокойно, а очите й нервно шареха наляво-надясно. Очевидно обстановката не й допадаше. Намираха се в обширно помещение с огромни стъклена стени и летяща врата към улицата. Величественият фонтан в средата на помещението напомняше на Уилям фонтана в Института.
	Жената зад гишето затвори телефона и вдигна очи към професора с изкуствена усмивка.
	— Кажете?
	— Тук сме, за да се срещнем с професор Заблудор. Хитрана Заблудор.
	— Съжалявам, но тук не работи човек с такова име — отвърна дамата, все така престорено усмихната.
	Слапъртън въздъхна.
	— Моля ви. Налага ли се да минаваме през това при всяко мое посещение?
	— Господине, виждам ви за пръв път — учтиво отвърна дамата.
	Раздразнен, Слапъртън бръкна под якето си и измъкна черен портфейл с изображения на малки планети. Отвори го, извади визитка и я подаде на служителката зад гишето. Тя я взе, разгледа я внимателно, върна му я и вдигна слушалката.
	— Моля, седнете. Професор Заблудор ще пристигне всеки момент.


	— Добре сте ми дошли, добре сте ми дошли! — разнесе се висок женски глас.
	Уилям вдигна глава и видя приближаващ с висока скорост електромобил — подобни колички превозват голф-играчите по игрището. Този обаче нямаше колела. Движеше се върху голяма, черна въздушна възглавница, без да докосва гладкия под.
	— Професор Заблудор! — възкликна Слапъртън и разпери широко ръце.
	Късо подстриганата чернокоса жена зад волана се усмихна. Беше облечена в сив раиран костюм, а на носа й се крепяха чифт тъмни слънчеви очила.
	Електромобилът обиколи големия фонтан и спря пред Слапъртън, Уилям и Гофман.
	— Да не завиждаш, Слапъртън? — разкикоти се професор Заблудор. — Миналата седмица ми го докараха.
	— Въздушно окачване, а?
	— Антиизотопен ховъркрафт. Бета-версия — поясни тя с горда усмивка.
	— Какво ли питам — кимна професорът.
	Уилям се взираше удивен в слънчевите очила на професор Хитрана Заблудор. От тях излизаха две тънки-тънички тръбички и потъваха в челото й.
	— Какви са тези очила? — прошепна момчето на Гофман.
	— След като изгуби зрението си, вижда само с тяхна помощ.
	— Може ли да отидем някъде, където да поговорим на спокойствие? — попита Слапъртън.
	Домакинята им стана сериозна.
	— Охо! Явно, доколкото разбирам, това не е само посещение на вежливост — прошепна тя и се завъртя на сто и осемдесет градуса. — Качвайте се, господа.
	След шеметно пътуване електромобилът върху въздушна възглавница спря пред една врата с надпис „Звукоизолатор“.
	— След вас, моля — подкани ги професор Заблудор, когато вратата се завъртя на пантите си.
	Тримата влязоха. Шофьорите и Лайка останаха отвън.
	Помещението беше празно, а стените — тапицирани с подобие на дунапрен. Професор Заблудор постави предупредително показалец пред устните си, продължи към командното табло на стената и натисна два-три бутона. От малки високоговорители, монтирани под тавана, се разнесе тихо ромолене.
	— Интелигентно заглушаване на звука — поясни тя, като кимна към високоговорителите. — Сега е напълно безопасно да говорим.
	Погледът й се плъзна по тримата посетители и спря върху Уилям.
	— Той ли е? — попита тя.
	— Да — потвърди Слапъртън.
	— Вече сме се срещали. Знаеше ли?
	— Не — поклати глава Уилям.
	— Тогава ти беше съвсем малко бебе. Кажи-речи новородено. А аз още виждах. Беше истински бонбон! — Тя млъкна. После се обърна към Слапъртън: — Какво се е случило?
	— Наме`ри ни — прошепна той.
	— Досетих се, че е станало нещо такова — сериозно кимна тя и се умисли. — Рано или късно този ден щеше да настъпи и ние го знаехме. Ще се опитате ли да локализирате желязната порта?
	— Да, но ни е нужно сигурно убежище до утре сутринта.
	Професор Заблудор въведе някакъв код и вратата се отвори със звучно „бжжжж“.
	— Трябва да те настаним на безопасно място. — Тя махна на Уилям да я последва.
	Електромобилът полетя по един дълъг коридор с главозамайваща скорост. Професор Заблудор извади от джоба си телефон и набра някакъв номер.
	— Аз съм. Слизаме в подземието. Обявявам код единайсет. Да, код единайсет. Не, не е тренировъчно учение.
	Мигновено зави аларма.
	После отекна трясък на тежки врати, захлопващи се навред из голямата сграда. Осветлението в коридора премига и притъмня.
	— Преминахме на вътрешно електрозахранване — оповести професор Заблудор. — Официално сме откъснати от света.


	— Отдавна не използваме тези помещения, но периодично ги модернизираме — обясни Хитрана, след като слязоха в подземието. — Ще получите индивидуални стаи. Стаите са взломоустойчиви, а при нужда е лесно да избягате, защото от всяка страна на сградата извежда авариен изход. И без да го напомням, е ясно, че аварийните изходи се използват само в краен случай.
	— То се знае — съгласи се Слапъртън и стрелна Гофман с неспокоен поглед.


>	Трийсет и първа глава

	Уилям лежеше на леглото в една тясна стаичка и се взираше в тавана. Мозъкът му вреше от обилното количество информация, получено във влака. Цялата му глава гореше. Притискаше орба с ръце към гърдите си. По една или друга причина това му вдъхваше спокойствие.
	Можеше ли да се довери на думите на Слапъртън и Гофман? От усилено мислене му се виеше свят.
	Независимо от коравия матрак момчето усещаше как сънят го оборва. Мислите му се замъглиха и едва държеше очите си отворени.
	Накрая се предаде и отпусна клепачи.


	— Уилям — прошепна глас.
	Момчето седна в леглото. С мъка се разбуди от дълбокия сън. Разтърка очи и примижавайки, огледа стаята. В средата се мержелееше мъжки силует. Образът леко потреперваше. Внезапно се изгуби, но после пак се появи. „Холограма!“ — досети се Уилям.
	— Уилям… — повтори гласът.
	Момчето се замисли. Не беше съвсем сигурен, но дали пък не беше…
	— Дядо? — прошепна той.
	Холограмата не отговори — вероятно защото всичко течеше на запис. Момчето стана и предпазливо се приближи две-три крачки към образа. Различаваше обаче само смътните очертания на възрастен мъж.
	— Уилям, не знам на колко години ще бъдеш, когато видиш това, нито с какви сведения ще разполагаш. Но щом си дошъл тук, предполагам, вече си подразбрал това-онова. И все пак ще започна с основното. Името ми е Тобиас Уентън и съм твоят дядо. — Мъжът направи кратка пауза. — Израснал си в обкръжението на тайни. Навярно си се питал каква е истината. Имаш пълното право да узнаеш всичко. Особено като се има предвид, че след малко ще те помоля да направиш нещо важно за мен…
	След поредната пауза дядо му продължи:
	— Когато беше на три и половина, ти и баща ти претърпяхте тежка пътна злополука. Ти беше със счупен гръбнак. Или май е по-правилно да се каже с потрошен гръбнак. По онова време ръководех разкопки в Тибет. Зарязах всичко и се прибрах в Лондон с първия самолет. Баща ти лежеше в кома и с тежки фрактури, а ти… лекарите бяха безсилни. Ограничиха се само да ти бият морфин и да чакат да настъпи неизбежното. В такова състояние човек не може да оцелее дълго. Нямах избор. Трябваше да действам. Съществуваше едно-единствено средство животът ти да бъде спасен.
	Дядо му пак замълча за малко и после продължи:
	— Понеже знаех, че Институтът никога няма да ми го даде доброволно, се наложи да го открадна. След като ти инжектирах луридий, състоянието ти се подобри. Институтът обаче ме погна. И той, и Ейбрахам Тели. Бях задигнал единствения луридий, който бяхме успели да намерим. И трябваше да се покрия. Да отвлека вниманието им от теб.
	Дядо му си нагласи очилата.
	— Знаех, че вкарвайки луридий в организма ти, предизвиквам онова, което ние, в Института, толкова дълго се мъчехме да предотвратим, а именно, разпространението на луридия сред хората и неизбежното вследствие… — Той не довърши. — Попаднал в човешкия организъм, луридият превзема засегнатите органи на тялото. В твоя случай — гръбнака и части от мозъка. Още преди катастрофата бях забелязал изключителната ти дарба да решаваш логически загадки. Приемът на луридий щеше да увеличи таланта ти стократно — знаех го. Луридият те превърна в най-ненадминатия разшифровчик на кодове в света, Уилям. Затова бъди внимателен. Мнозина ще се опитват да се възползват от способностите ти. Без луридия ти беше обречен. Сега знай, че не си изцяло човек, както досега си мислел… четирийсет и девет процента от теб са метал.
	На Уилям му причерня, той политна и се строполи на пода.
	— Това е причината Ейбрахам Тели да те преследва — поясни дядо му. — Иска да се сдобие с метала, съдържащ се в организма ти. Открие ли те… — Дядо му млъкна. Сякаш дори само мисълта какво ще се случи при такъв сценарий го парализираше напълно.
	Уилям внимателно се изправи на крака.
	— Най-важното в момента е да ме откриеш. Тялото ми лежи замразено в един таен бункер в тунелите дълбоко под гара „Виктория“. Дано са ти дали орб. Без орб няма как да влезеш. Единствен ти си способен да откриеш желязната порта и да я отвориш. Оставил съм ти подсказки. Ела сам. Много е важно да размразиш само седмата криокамера — нея и никоя друга. Запази това в пълна тайна. Не знам на кого можеш да се довериш.
	Осветлението в стаята премига. Холограмата на дядото потрепери и изчезна с едно „пук“.
	— Дядо? — извика Уилям, но не получи отговор.
	Нима беше истина? Действително ли четирийсет и девет процента от него бяха изградени от интелигентен метал? И какво, излизаше, че самият той е наполовина машина?
	Опипа лицето си с разтреперана ръка. На допир си беше съвсем същото. Човешко.
	Трябваше му въздух.
	Да излезе навън.
	Забеляза червен люк зад леглото. Отгоре с големи бели букви пишеше „Авариен изход“.


>	Трийсет и втора глава

	Уилям тупна по очи в снега. Полежа, колкото да си вземе дъха. Нямаше представа колко време е бягал и какво разстояние е изминал. Измъкна се от Центъра за дезинформация и почти не се обърна назад. Аварийният изход го изведе на тъмна уличка. Още с излизането Уилям хукна.
	През последния час снегът се бе усилил и той зъзнеше под тънкото яке. Допреди малко компания му правеха само снегорини и таксита, но по улиците вече щъкаха и пешеходци.
	Седна в снега. Намираше се сред просторен парк. Наоколо сновяха забързани минувачи.
	— Уилям — чу той наблизо.
	Позна гласа. Обърна се.
	— Иския? — прошепна изненадан.
	Тя му помогна да се изправи и го поведе под ръка.
	— Ела! — прошепна.
	Малко по-късно двамата седнаха в едно малко кафене. От тонколоната на тавана се лееше приятна клавирна мелодия. Пред касата се виеше опашка за сутрешно кафе. Уилям и Иския се настаниха на една уединена маса при прозореца. Момичето все надничаше навън, все едно чакаше някого. Или се боеше от нещо.
	Уилям разтъркваше бедрата си с длани. Постепенно възвръщаше чувствителността в пръстите си. Към масата им се приближи усмихната сервитьорка.
	— Какво ще желаете? — попита тя.
	— Ъъъ… — Уилям се прокашля. — Нямам…
	— Аз нося пари. — Иския погледна сервитьорката. — Две големи палачинки с бита сметана и две чаши какао, моля. Може ли и те да са със сметана?
	Сервитьорката кимна, записа поръчката и се отдалечи.
	Двамата поседяха мълчаливо. Уилям се огледа. В кафенето всичко изглеждаше нормално.
	— Какво правиш тук? — попита той.
	— Избягах — призна тя малко смутено.
	— Защо?
	— Не ми се говори по въпроса.
	— А как ме откри?
	— Всъщност не беше трудно. Когато Институтът стане обект на атака, бягството с вакуумен влак към Центъра за дезинформация е стандартна процедура.
	— Често ли предприемат нападения срещу Института? — поинтересува се Уилям.
	— Не, но познавам указанията при бедствени ситуации — усмихна се хитро Иския. — И понеже ти, Гофман и Слапъртън изчезнахте веднага след атаката, се сетих, че сте избягали с вакуумния влак за Лондон. На мен пък Институтът и всичките му машини са ми втръснали. Нуждаех се от малко промяна.
	— А какво стана с другите? Някой пострада ли? — попита Уилям.
	— Нападателят изчезна непосредствено след вас. Явно вие сте били целта. Имаш ли представа защо?
	Уилям поклати глава и заби поглед в масата.
	— Добре ли си? — попита притеснено Иския.
	— О, да — увери я той, без да вдига глава.
	Изгаряше от желание да й разкаже всичко. Че всъщност и той е машина. Изпитваше потребност да го сподели с някого. Но не биваше. Дядо му го бе предупредил да го запази в пълна тайна. Пък не беше и сигурен как ще реагира Иския.
	Сервитьорката им поднесе две топли-топли палачинки и две големи чаши какао.
	— Добър апетит — пожела им с усмивка.
	Уилям отхапа от палачинката и затвори очи. За секунда се отнесе надалече. Пак си беше у дома. В неделя мама винаги правеше палачинки. След преживените премеждия беше здравата изгладнял. Отпи голяма глътка какао. Топлината се разля по цялото му тяло. Отвори очи, погледна Иския и се усмихна. Тя — също. През големите прозорци струеше магическа светлина. Вълшебство озаряваше и усмивката на Иския.
	— Защо си сам? Другите къде са? — поинтересува се тя и отхапа от палачинката.
	Уилям се колебаеше. Какво да й отговори? Дали да й се довери? Не беше забравил странната промяна в поведението й, след като бе открила досието си. А и Гофман бе провел поверителен разговор с нея на четири очи. Но ако не може да се довери на Иския, на кого другиго? Уилям реши да й разкрие част от истината.
	— И аз избягах — точно като теб — притеснено призна той.
	— Избягал си? Защо? — възкликна тя. — Има ли нещо общо с дядо ти? Откри ли нещо в папката му в Архива?
	— Да. Свързано е с него. — Уилям се подвоуми. — Някой ме преследва.
	— Кой?
	— Сега не мога да ти кажа повече, Иския. Вероятно по-нататък, след като нещата се поуталожат.
	— Какво възнамеряваш да правиш? Да обикаляш сам из Лондон ли?
	— Трябва да издиря дядо. Той е… — Уилям млъкна. През прозореца видя възрастна жена, застанала на тротоара. Веднага я позна. Старицата от Института. Или по-точно: двамата шофьори. — Да вървим. — Той задърпа Иския. — По петите ни са!


>	Трийсет и пета глава

	След интензивен спринт Уилям и Иския спряха пред главния вход към гара „Виктория“. Уилям избърса потта от лицето си и се огледа.
	— Ето я — прошепна Иския и посочи към отсрещния тротоар.
	И съвсем правилно. Старицата си проправяше път през тълпата, вперила поглед право в Уилям. Тръгна да пресича, без изобщо да се огледа. Автобус удари спирачки, за да не я блъсне, ала тя продължи най-невъзмутимо.
	— Ела! — Уилям повлече Иския.
	Тичешком влязоха в обширната чакалня и се смесиха с множеството. Спуснаха се по стълбите към метростанцията и спряха пред дълга редица от валидатори. Голяма табела на стената отпред напомняше: „Не забравяйте да си купите билет!“. Автоматичните вратички пред пътниците се отваряха само след сканиране на превозния документ.
	— Как ще минем оттук? — огледа се неспокойно Уилям.
	— Гледай и се учи. — Иския се лепна за гърба на пълен мъж в костюм.
	Той пъхна билета си във валидатора и Иския се промуши след него.
	— Хайде! — извика тя и посочи старицата, която вече слизаше по стълбите зад гърба им.
	Уилям се засили и прескочи бариерата, през която минаваха пътниците в инвалидни столове и родителите с детски колички.
	— Ей, ти! — прогърмя плътен мъжки глас зад него.
	Уилям се обърна. Беше го засякъл контрольор.
	— Бягай! — извика му Иския.
	Тя хукна към ескалатора, който се спускаше към перона. Уилям се завтече след нея.
	Докато се возеше на претъпкания с хора ескалатор, Уилям току се озърташе назад. Контрольорът не се виждаше, но старицата скъсяваше разстоянието помежду им. Разбутваше хората с бастуна си и приближаваше застрашително.
	— Оттук! — извика Уилям и седна върху движещия се парапет на ескалатора.
	Иския последва примера му.
	Полетяха надолу бързо.
	Дори прекалено бързо.
	Долу мъж свиреше на цигулка. Уилям се вряза в него и двамата паднаха, а цигулката тупна върху пода.
	— Прощавайте, прощавайте — мърмореше Уилям, докато се мъчеше да се изправи.
	Зашеметен, музикантът също стана и се огледа за цигулката си.
	— Пазете се! — извика Иския, която летеше към него.
	Замаяният музикант обаче реагира твърде бавно. Иския полетя от парапета като ски-скачач и се блъсна в него. Мъжът отхвръкна назад и тупна по гръб. Иския — отгоре му. Уилям побърза да вдигне цигулката и да помогне на клетия човек да се изправи.
	— Много, много съжаляваме — мънкаше той.
	Преди човекът да успее да изрази възмущението си, Уилям и Иския изчезнаха в тълпата на перона.
	— Наведи се! — извика Уилям.
	След малко двамата запълзяха по мръсния под на четири крака. Уилям спря и се ослуша.
	— Чуваш ли?
	Носеше се тракане на приближаващ влак. Уилям се изправи и тръгна прегърбен към релсите. Иския го последва. Неочаквано той зърна с крайчеца на окото си нещо. Нещо дребно и лъскаво. Спря и се огледа. Беше изчезнало. Какво, да не е започнал да халюцинира? Продължи, но спря, защото пак го видя. То се шмугна между краката на хората и се изгуби.
	— Какво има? — попита зад него Иския.
	— Привидя ми се нещо… — поде той, но млъкна, когато забеляза как иззад едно куфарче, оставено на пода няколко метра по-нататък, надникна малък бръмбар. — Той пък откъде се взе! — възкликна Уилям.
	Насекомото тръгна към тях, лъкатушейки на зигзаг.
	— Какво е това? — прошепна Иския.
	— Този бръмбар се опита да ме предупреди за нападението у дома.
	— Какво нападение у дома?
	Бръмбарът подскочи, обърна се и припълзя до ръба на перона.
	— Да се качим на влака! — подвикна Уилям.
	След малко мотрисата навлезе с трясък в коловоза. Преди да спре, се разнесе пронизителен писък на ръждясали спирачки. Вратите се отвориха и оттам се изсипаха куп пътници. Бръмбарът се шмугна вътре и се изгуби между забързаните крака. Уилям и Иския се натъпкаха в най-задния вагон. Момчето хвърли поглед назад. Старицата си проправяше път към техния вагон. Шмугна се, зад нея вратите се затвориха и влакът потегли.
	Уилям приклекна до Иския.
	— Вътре е — прошепна той.
	— Сега какво ще правим? — попита също шепнешком тя.
	Бръмбарът се закова пред тях, все едно очакваше нареждания.
	Уилям се надигна предпазливо. Старицата стоеше до вратата. Присвитите й очи бавно обхождаха тълпата. Уилям пак се сниши.
	— Трябва да се махнем оттук — прошепна той. — Намира се до вратата и когато влакът спре и хората започнат да слизат, ще ни открие.
	— И как ще се махнем, щом тя дебне на вратата?
	Уилям се замисли. Хрумна му идея.
	— Върви след мен. Нямаме избор. Това е единствената ни възможност.


	Спряха до задния изход от вагона. Бръмбарът неотлъчно ги следваше.
	— Полудя ли? — възкликна Иския. — Да скочим в движение ли възнамеряваш?
	— По-добро предложение ли имаш?
	Уилям отвори вратата и се подаде навън. Бръмбарът пропълзя по крачола му и се мушна във вътрешния джоб на якето му.
	— Хайде, Иския! — подкани я Уилям.
	След малко и двамата стояха върху външното стъпало и гледаха релсите.
	— На три. — Уилям хвана ръката й. — Едно… две… три!
	Скочиха едновременно, приземиха се върху коловоза и се претърколиха. Уилям се изправи и провери дали е невредим.
	— Как си, Иския?
	— Мисля, че нямам нищо счупено.
	— Май се измъкнахме. — Той посочи отдалечаващия се влак.
	— Дано. Сега какво ще правим?
	— Чакай да помисля. — Уилям се огледа.
	Монтираните по стените на тунела лампички, зацапани със сажди, светеха едва колкото човек да вижда очертанията на околните предмети. От тавана капеше. Миришеше на застояла плесен.
	Неочаквано Иския се сепна и хвана ръката на Уилям. В очите й се четеше силен страх.
	— Виж — прошепна тя с разтреперан глас и посочи към тунела, където се бе изгубил влакът.
	Уилям се обърна. От тъмното изплува старицата.
	— Ела. Още не ни е видяла — прошепна Уилям и задърпа Иския в противоположната посока.


>	Трийсет и четвърта глава

	— Къде сме? — прошепна Иския.
	Уилям спря и се огледа в мрачния тунел. Двамата с Иския бягаха от доста време. От тях шуртеше пот.
	Иския закри уста с ръка и задуши вик, когато през релсите пред тях притича тлъст плъх и се шмугна в един голям процеп в стената.
	— Как мразя плъхове! — процеди тя.
	Някакъв звук сепна Уилям. Иския също го чу.
	— Какъв е този грохот? — попита тя.
	От тъмното полъхна хлад. Грохотът се усили. Уилям вече усещаше вибрациите по земята.
	— Идва влак — каза тихо той и се огледа за евентуално убежище.
	— Ще ни смачка. — Иския посочи двете светещи точки. Приближаваха със застрашителна бързина.
	Земята под краката им се тресеше мощно. Уилям усети как паниката му нараства, но опита да се вземе в ръце.
	— Помощ! — извика момичето и задърпа ръката му.
	— Плътно към стената! Това е единственият ни шанс! — изкрещя Уилям.
	Прилепиха се към стената на тунела. Уилям затвори очи и закрещя от ужас. Влакът изгромоля край тях с главоломна скорост. Налягането ги притискаше към мръсната стена. И последният вагон ги подмина и тогава изведнъж нещо ги засмука напред. Уилям и Иския политнаха и се строполиха върху релсите.
	Той полежа, заслушан в заглъхващия тътен на влака. После се надигна и с разтреперана ръка докосна гърба на Иския.
	— Успяхме.
	— Сигурен ли си? — Тя още не смееше да погледне, заровила лице в шепите си.
	— Да. — Уилям стана с разтреперани крака.
	— Ами сега? — попита момичето и също се надигна.
	— Не бива да продължаваме да се шляем из тунелите. В един момент ще станем на кайма. — Уилям се замисли. — Той каза, че орбът ще ми сочи пътя… — промърмори под нос.
	— Кой?
	— Дядо…
	— Говори ли с него?
	— Да… не… нещо такова. Беше холограма. Появи се през нощта. Дядо лежи някъде тук. Замръзнал. Трябва да го размразя.
	— Замръзнал ли? — смая се Иския.
	— Да. — Уилям извади орба от предния си джоб.
	Иския се изправи и се вторачи в тъмния тунел.
	— Нищо не те задължава да идваш с мен. Може да стане опасно — предупреди я момчето.
	— Нямам по-добър вариант — отвърна тя. — Нито пък особено желание да се върна и пак да налетя на онази жена. Или на друг влак.
	— Добре. Сега трябва да накарам това чудо да заработи. — Уилям затвори очи и се съсредоточи върху орба.
	— Сега ли? Тук?
	Той чакаше, но не се случваше нищо. Стисна зъби. Трябваше да намери начин.
	— Побързай — обади се Иския. — Май чувам влак.
	— Никак не ми помагаш — промърмори раздразнен Уилям.
	Изведнъж обаче усети познатото пърхане под пъпа. И този път всичко започна от корема. Вибрациите постепенно се усилиха и плъзнаха по гръбнака и ръцете му. Пръстите му започнаха да действат. Щрак… щрак… щрак — чуваше се от орба.
	След като най-сетне пръстите на Уилям се усмириха, орбът литна от дланта му. Момчето отвори очи. Орбът висеше във въздуха отпред. Въртеше се леко наляво-надясно, сякаш за да се ориентира. После от него лумна син лъч и бързо обходи стените и тавана. Лъчът угасна и орбът се понесе нататък през тунела. Очевидно нямаше намерение да ги чака.
	— Да вървим! — Уилям се спусна след него.


	Орбът ги преведе през своеобразен нескончаем лабиринт от стари и затворени тунели и спря зад един ъгъл. Уилям и Иския също се заковаха на място.
	— Подведе ни! — възкликна ядно тя.
	Пред тях се издигаше мръсна стена.
	— Не! Виж! Иска да продължим нататък — възрази Уилям.
	Орбът се лашна напред и се удари в стената.
	Дум… дум… дум… — заблъска се той подобно на силно отскачаща топка.
	— Едва ли ни е заблудил. — Уилям се приближи до стената и опипа грапавата й повърхност. — Стара е — установи.
	Сети се какво му бе разказал Гофман за запечатания тунел.
	— Тук е. Просто го усещам — отстъпи две крачки назад.
	Дядо му се бе натъкнал на тази стена и по един или друг начин беше минал отвъд — Уилям бе сигурен.
	— Защо точно тази стена привлече вниманието ти? — недоумяваше Иския. — Подминахме десетки такива.
	Тя се приближи и плъзна длан по бетона.
	— Наистина ли мислиш, че тук някъде има тайна врата?
	Уилям огледа пода под орба. Изпод чакъла се подаваше нещо. Приличаше на метална дръжка. Момчето приклекна и започна да разравя камъчетата. Иския коленичи до него и се зае да му помага.
	— Виж — посочи Уилям, след като разчистиха камъчетата.
	Приличаше на капак на отводнителна шахта.
	— В канализацията ли ще слизаме? — сбърчи погнусено нос Иския.
	— Не очаквам шахтата да води в канализацията. Не ми изглежда толкова стара. Ето как дядо е преодолял препятствието — като е прокопал тунел. — Уилям се опита да повдигне капака. Той обаче не помръдна. — Хайде, помогни ми!
	И двамата започнаха да дърпат с всичка сила, но без успех.
	Неочаквано Уилям забеляза нещо.
	— Какво има? — попита Иския.
	— Погледни! — Той посочи редица от символи.
	Уилям веднага ги позна. Беше ги виждал и преди. И то неведнъж. Бръкна в джоба си и извади старата снимка от Архива: абаносовото писалище на дядо му.
	— Ама разбира се! — възкликна той и разчисти пясъка около металната рамка на капака. Появи се къса чертичка — несъмнено преднамерено поставена маркировка. — Капакът не се повдига, а се върти, защото представлява ключалка, която се отваря с комбинация. Помогни ми.
	Уилям възкреси в паметта си последователността на символите, издълбани в писалището на дядо му. Надяваше се да не сгреши. Нямаше никакво време за губене.
	— Наляво — изкомандва той и хвана дръжката.
	Иския направи същото. Капакът се завъртя с изненадваща лекота. Сякаш се намираше върху сачмен лагер. Първият символ попадна под маркировката и от масивния капак се чу „щрак“. Последователно прокараха под нея всички символи в реда, в който бяха изсечени в писалището на Тобиас Уентън. Остана само един. Накрая и той се озова под маркировката, чу се поредното „щрак“ и капакът се вдигна. От дупката лумна облак прах. Уилям закри уста с ревера на якето си и надникна вътре. В мрака потъваше ръждива метална стълба.
	— Трябва да слезем по нея — каза изплашено той.
	Усещаше съпротивата на цялото си тяло, но нямаше избор.
	— Ами да побързаме тогава. — Иския посочи с разтреперана ръка отвора.
	В това време Уилям се огледа. По релсите към тях тичаше старицата. Неочаквано възрастната жена се разполови и се превърна в двамата шофьори.
	Уилям усети как сърцето му спира. Трябваше да действа. Хвана Иския и я задърпа към дупката.
	— Бързо!
	Тя стисна зъби, стъпи върху най-горното стъпало, заспуска се надолу и се изгуби от погледа му.
	Орбът продължаваше да кръжи пред стената. Момчето подскочи, грабна го и хукна надолу по стълбата. Дръпна капака над главата си. Преди да го хлопне, видя как двамата шофьора се хвърлиха към него.


>	Трийсет и пета глава

	— Иския? — прошепна Уилям и наостри уши.
	Обграждаше го непроницаем мрак. Чуваха се единствено ударите на шофьорите по масивния капак над главата му. „Ако не знаят комбинацията, доста ще се забавят, защото ще се наложи да го строшат“ — помисли си той.
	— Иския? — прошепна отново.
	Никакъв отговор.
	Тръгна слепешком в мрака. Под обувките му хрущяха чакъл и пясък. Ръката му напипа каменна стена и той продължи по протежението й. Тя го отведе пред друга стена. Беше се озовал в задънена улица. Усети как го завладява паника. Не обичаше тесните помещения. Дишането му се ускори. Тук, долу, въздухът беше още по-спарен, отколкото в старите тунели.
	— Къде си, Иския? — опита отново той. Този път извиси глас.
	— Тук горе! — чу отговора й. — Има стълба!
	Слепешката Уилям напипа стълбата и тръгна да се изкачва по нея. Високо горе мъждукаше слаба синкава светлинка.
	Застанала до една стена, Иския я галеше с длан.
	— Не е ли красиво? — замечтано въздъхна тя.
	Уилям се изкачи и се загледа в оскъдното синкаво сияние от скалата. И преди го беше виждал — в съда за съхранение на луридий, който Слапъртън му беше показал в Института. Усети как цялото му тяло се разтреперва. Желязната порта и дядо му бяха съвсем наблизо.
	— Виж! — Иския посочи увиснал от тавана кабел.
	— Това лампа ли е? — Уилям се приближи.
	Синкавата светлина от стената позволяваше да вижда само контури.
	— Откъде да я включим? — зачуди се Иския.
	Уилям затърси. В далечината продължаваха да отекват ударите по капака.
	— Май нямаме време за губене — прецени той.
	— Бинго! — възкликна Иския.
	Щрак — и на тавана се появи самотна светлина.
	Уилям потрепери.
	Намираха се в недовършен тунел. Стари дървени греди лежаха нахвърляни в безпорядък. Две ръждясали куки стърчаха от скалата. В дъното тунелът беше срутен и задръстен от едри каменни късове.
	— Тук е — прошепна Уилям.
	— Какво е това? — попита Иския.
	Беше спряла пред голяма, покрита с прах пиринчена плоча, закована към скалата. Уилям се приближи и избърса праха. Полазиха го ледени стъпки, когато прочете надписа: „В памет на загиналите“.
	— Някой е умрял тук, така ли? — прошепна Иския.
	— Да.
	— Какъв ужас! — потръпна тя.
	Къде обаче се намираше портата? Уилям се огледа и пак съсредоточи вниманието си върху пиринчената плоча. Защо е толкова голяма, щом върху нея са написани едва няколко думи?
	Прокара пръсти по ръба й. Усети хладен полъх. Значи, зад нея има отвор. Пъхна пръсти зад плочата и дръпна.
	И тя наистина помръдна.
	Пиринчената плоча представляваше врата. Отвори се с пронизително скърцане на ръждясали панти. Пред Уилям и Иския се откри процеп, колкото да се провре човешко същество.


>	Трийсет и шеста глава

	Занемели и вкаменени, Уилям и Иския се взираха като омагьосани.
	— Какво… какво е това? — заекна Иския.
	— Портата — прошепна Уилям.
	Пред тях се откриваше една от най-прелестните гледки, които той бе виждал.
	Намираха се в просторна пещера. Околните стени пулсираха в ярка синя светлина. В средата на пещерата се издигаше гигантска желязна порта. До нея лежаха купчина празни дървени сандъци. Върху всички пишеше „динамит“. Големи части от пещерата бяха срутени. Навярно след опита да избият портата с взрив, предположи Уилям.
	Предпазливо се приближи.
	Символи покриваха портата. Ето тези символи бе успял да разшифрова дядо му. Те разказваха за луридия и за опасностите, които крие.
	Тук Ейбрахам Тели пръв бе открил буца от интелигентния метал преди повече от сто и петдесет години. Вероятно точно зад тази врата се намираше сега дядо Тобиас.
	Уилям извади орба.
	— Дай ми знак какво да направя — прошепна той, затвори очи и се съсредоточи. Опита се да призове онези специални вибрации, но не успя. — Хайде де, хайде де…
	— Какво чакаш? — попита Иския.
	— Опитвам се — процеди той през стиснати зъби. — Опитвам се…
	Но не се получаваше.
	Започна да го обзема паника. Нима способностите му го предаваха — точно сега, когато му бяха най-нужни?
	Уилям не знаеше на какво да отдаде този блокаж — на прекомерното си изтощение или на факта, че преди малко бе узнал истината за себе си. Изведнъж се почувства напълно изнемощял. Как всъщност се бе озовал в тази ситуация? Сам си беше виновен. Защо не съумя да стои настрана от Мозъкотрошачката онзи ден в музея? Ако се беше въздържал, всичко щеше да си остане постарому. Трябваше да се вслуша в предупрежденията на родителите си и сега вероятно щеше да си седи в стаята и да умува над някой безобиден ребус. Баща му се оказа прав. Логическите загадки са опасно занимание. Ала каква полза сега да си посипва главата с пепел? Всичко беше безвъзвратно променено.
	Внезапно го осени прозрение какво трябва да направи: да приеме същността си. „Няма връщане назад“ — каза си наум той.
	„Аз съм интелигентен метал… интелигентен метал — повтори си мислено. — С един процент съм повече човек, отколкото метал.“
	— Идват! — чу отдалече гласа на Иския.
	Уилям не можеше да й отговори. Не можеше дори да отвори очи. Усети добре познатото пърхане в корема. То се усили многократно повече от обикновено. Скоро целият му гръбнак се разтресе. Сякаш всеки момент тялото му щеше да се разпадне на части. Вибрациите обхванаха ръцете и пръстите му заработиха със светкавично темпо. Орбът защрака.
	Неочаквано очите на Уилям се отвориха и той се смая донемайкъде. Символите върху голямата порта светеха в синьо. Някои тях се откъснаха от повърхността и се понесоха към него. Пренаредиха се в нова последователност. Уилям ги помнеше. Едни бе виждал върху писалището на дядо си, други — гравирани върху орба. Пръстите му действаха все по-сръчно и по-сръчно. Внезапно той прозря какво означава всеки символ. Все едно четеше древен език. Необяснимо как, бе наясно какво представлява луридият и как човек може да го използва — и за благородни, и за подмолни цели. Знаеше защо Ейбрахам се стреми със зъби и нокти да се докопа до още луридий и какви сили се спотайват в глъбините на собственото му тяло. Беше колкото прелестно, толкова и плашещо.
	Вибрациите затихнаха и пръстите му се отпуснаха. Орбът литна от ръцете му, понесе се към портата и хлътна в някаква дупка.
	— Успя! — възторжено възкликна Иския.
	Зад голямата порта се разнесе мощен грохот. Уилям отстъпи крачка назад и проследи с изморен поглед как вратата бавно се разтваря.


>	Трийсет и седма глава

	После всичко протече сякаш насън. Мъгляви образи, приглушени далечни звуци.
	Синя светлина. Виковете на Иския. Портата се хлопна зад тях.
	— Уилям? Уилям! Чуваш ли ме, Уилям?
	Умираше за сън. Чувстваше се капнал от умора. Изпитваше неистова нужда от почивка. Разбиването на шифъра върху капака бе изцедило силите му до последната капка.
	— Събуди се! — викаше Иския.
	Вече чуваше по-добре. Предметите се приближиха. Мислите му се избистриха.
	— Добре съм — промърмори той и се опита да седне.
	Все още беше замаян. Огледа се.
	— Къде сме?
	— И аз се питам същото. Що за място е това?
	— Къде са шофьорите?
	— Останаха зад портата. — Тя посочи желязната преграда. — Изплъзнахме им се на косъм. Добре, че портата се хлопна.
	Уилям се изправи. Подпря се на Иския. Вдигна глава и се огледа. Орбът се носеше из въздуха.
	— Проработи — констатира Уилям.
	Неочаквано той се сети нещо.
	— Видя ли накъде пое бръмбарът? Успя ли да ни последва?
	— Изгуби се нататък — посочи Иския.
	Уилям се обърна и дъхът му секна. Намираха се в огромно помещение. Покрай едната стена имаше наредени подводници. Зад подводниците — камиони, танкове и военни мотоциклети.
	— Какво представлява това? Военен склад? — предположи Иския.
	— Да. Вероятно от Втората световна. — Уилям направи няколко несигурни крачки напред.
	— Според теб някой знае ли за съществуването на склада?
	— Институтът — положително. Навярно и Ейбрахам Тели, предполагам. Не ми се вярва обаче някой да е успял да се добере дотук. Но защо тук е пълно със стара военна техника?
	Уилям се замисли. Дали Гофман и Слапъртън го бяха излъгали? Или изобщо не знаеха за това?
	— Защо държат подводници точно тук, при положение че няма вода? — чудеше се и Иския.
	— Нямам представа.
	Уилям спря до една подводница и плъзна длан по металния й корпус. После почука с юмрук по него.
	— Според теб в безопасност ли сме тук? — Иския хвърли боязлив поглед към гигантската порта.
	— Да, стига да стои затворена. — Уилям посочи една ръчка до вратата. — Явно с това се отваря отвътре. Дано само не се натъкнем на нещо обезпокоително. Ела.
	Поеха между редиците военни камиони.
	— Как мислиш, дали дядо ти е някъде тук? — попита Иския.
	— Така ми каза. Трябва само да открия къде точно. Търсим криокамера номер седем.
	Спряха пред червена бронирана врата. „Криохранилище“ — пишеше на табелка.
	— Дълбоко замразяване… — промърмори Иския. — Трябва да е тук.
	— Заключена е — установи Уилям, след като натисна дръжката.
	Огледа се и погледът му падна върху един паркиран наблизо танк.
	— Карал ли си някога такова чудо? — попита Иския.
	— Е, все някога трябва да има първи път — отвърна Уилям, сякаш нямаше нищо по-естествено.


	Уилям плъзна пръсти по командното табло. Показалецът му спря върху копче.
	— Понякога се налага човек да се осланя на интуицията си — и го натисна.
	Иския изкрещя, защото седалката й потъна назад и зае хоризонтално положение.
	— Съжалявам — извини се Уилям.
	Пръстът му се отмести върху друго копче. Натисна го. Мощният двигател забоботи и целият танк се разтресе.
	Уилям дръпна двата лоста за управление и натисна газта. Танкът потегли с тласък.
	— Внимавай — предупреди Иския и се вкопчи в седалката.
	Момчето наклони лоста настрани. Танкът се завъртя и оръдието се насочи към вратата. После гръмна мощен залп.
	След него се възцари тишина. Уилям повдигна капака и двамата с Иския надникнаха.
	— Майчице! — ококори се момчето.
	Иския се усмихна. Снарядът бе отнесъл червената бронирана врата. От мястото, където допреди малко се намираше тя, зееше тъмна дупка, забулена в дим.


>	Трийсет и осма глава

	— Тук няма никого — установи Уилям.
	Иския се мушна след него.
	Пред тях стояха десет огромни криокамери, строени в редица. Стигаха чак до тавана и бяха номерирани от едно до десет.
	— Кой ли ги е внесъл тук? — зачуди се Иския.
	Уилям не отговори. Приближи се до криокамера номер седем и избърса праха от малкия информационен дисплей.
	— Минус сто деветдесет и шест — прочете той показанията на термометъра.
	— Какво ще рече? — Иския посочи същия информационен дисплей на съседната криокамера.
	Там застрашително мигаше червен индикатор. Уилям отиде да провери.
	— Тук температурата се е покачила до минус деветдесет и осем и продължава да се повишава. — Той погледна угрижено Иския. — На нас не ни трябва този. Май започва да се размразява.
	Уилям пак погледна дисплея. Минус петдесет и осем градуса. Отвътре се разнасяше трополене и хъхрене.
	— Може да стане опасно. — Иския отстъпи две крачки назад.
	— Зависи какво има вътре. Навярно залпът го е активирал.
	Взираха се в повишаващите се градуси. Температурата стигна нула и в криокамерата всичко утихна. Уилям и Иския затаиха дъх и зачакаха.
	— Не се случва нищо — констатира с облекчение тя.
	Неочаквано криокамерата се разцепи на две. От отвора блъвна сив дим. Уилям и Иския се отдръпнаха, но продължиха да се взират в дима, а той прииждаше към тях като сънлива приливна вълна.
	— Не ми харесва — обади се момичето.
	И на Уилям не му харесваше. Той вдигна треперещата си ръка и посочи нещо, което се движеше пред тях.
	Нещо голямо.
	— БЯГАЙ! — извика и повлече Иския със себе си. Провряха се през дупката в стената и хукнаха към танка.
	Стената зад тях избухна в облак прах и парчета бетон.
	Появи се огромен робот. Огледа се. На върха на тялото му беше монтирана глава на глиган със светещи червени очи и дълги бивни. Беше висок колкото осветителен стълб. Видя, че Уилям и Иския се качват на танка, нададе оглушителен вой и се насочи към тях. Подът се тресеше под стъпките му.
	— Спукана ни е работата — прошепна Уилям.
	— Погледни! — посочи Иския.
	Малкият бръмбар, появил се изневиделица, се стрелна покрай тях и продължи към робота глиган. Чудовището го видя и мигом се закова на място.
	Не щеш ли, бръмбарът започна да вибрира силно.
	— Какви ги върши? — ужаси се Иския.
	— Не съм съвсем сигурен.
	Роботът глиган се взираше в миниатюрния бръмбар, който растеше пред очите му. След поредица механични промени бръмбарът се преобрази в човекоподобен робот. Само главата му си остана бръмбарска, с дълги поклащащи се антенки.
	След края на метаморфозата роботът почти достигна височината на робота глиган. Изправи тяло и връхлетя глигана с неистово ожесточение. Глиганът се отдръпна и вдигна един танк. Запрати го срещу робота бръмбар, но той отби машината, все едно беше футболна топка. После подложи крак на робота глиган и го просна звучно на земята.
	— Той ни спаси! — възкликна тържествуващо Иския.
	Уилям обаче не бързаше да ликува. Този робот бръмбар му напомняше нещо. Уилям го позна по шума от стъпките.
	— Какво има? — попита момичето, когато видя изражението на приятеля си.
	Роботът бръмбар се обърна към тях и ги огледа.
	— Още нищо не е приключило — прошепна Уилям и заотстъпва заднешком. — Това е онзи робот.
	— Кой?
	— Помощникът на Ейбрахам. — Уилям се покатери на танка, подаде ръка на Иския и я изтегли.
	Капакът още стоеше открехнат. Роботът бръмбар тръгна към тях с широки крачки. При всяка негова стъпка в помещението отекваше грохот.
	— След теб! — извика Уилям и отвори широко капака.
	Иския скочи в танка. Уилям я последва и едва успя да хлопне капака, преди роботът бръмбар да се вреже с такава сила в танка, че машината се отлепи от земята. Момичето изкрещя и размаха панически ръце в опита си да намери опора. Строполиха се на пода и останаха да лежат.
	Ушите на Уилям пищяха. При сблъсъка си беше ударил много лошо главата. Надигна се, надникна през люка и видя, че роботът отново тръгва към тях.
	— Пак ще атакува! — предупреди той и се вкопчи в седалката.
	Танкът се издигна. Забиха се в стена и пак се строполиха с трясък.
	— Иския? — огледа се Уилям.
	Видя я под едната седалка. Пропълзя до нея и я разтърси.
	— Иския? Иския! — завика той и внимателно я обърна по гръб.
	Тя не реагираше.
	Роботът отново вдигна танка. Уилям се хвърли върху Иския да я защити от новия удар. Танкът обаче замръзна във въздуха. Момчето отвори очи и се огледа. Подскочи: през люка в него се взираха две светещи очи.
	Той пропълзя до другия люк и надникна.
	Танкът се полюляваше от ръцете на робота високо във въздуха. Уилям си даваше сметка, че двамата с Иския няма да оцелеят при нов сблъсък. Незабавно трябваше да предприеме нещо.
	Хвана лоста за управление и го дръпна настрани. Горната част на танка се завъртя и се насочи срещу гигантското туловище на робота. Танкът се разклати. Роботът го вдигна още по-високо. Явно се готвеше пак да го хвърли. Уилям се вкопчи в командното табло и натисна голямото червено копче. Отвън се разнесе силен пукот. Роботът бръмбар се олюля и залитна назад. Танкът изгромоля и после всичко утихна.
	Уилям лежеше и се ослушваше. Не чуваше нищо. Излази до единия люк и надзърна. Не се виждаше нищо.
	— Иския! — извика той и се приближи до нея.
	Наведе се и долепи ухо до устните й. Дишаше ли?
	— Иския, чуваш ли ме?
	Никаква реакция.
	— ИСКИЯ!


>	Трийсет и девета глава

	— Кракът ми май е счупен — изохка Иския.
	Лежеше на пода до една голяма подводница върху стар дюшек — Уилям го бе намерил в един от камионите. Той си съблече якето, сгъна го и внимателно го подложи под главата й.
	Няколко метра по-нататък роботът бръмбар лежеше безжизнен, затиснат от танка. Повредената електроника пукаше и пращеше. Син дим се издигаше и наслояваше под тавана.
	— Дали има още такива? — попита Иския.
	— Не знам. Виждал съм само един бръмбар.
	— Върви да измъкнеш дядо си, преди някой да се е размразил. Аз ще чакам тук.
	— Сигурна ли си?
	— Да. Ако ми потрябва помощ, ще ти извикам. — Иския се насили да се усмихне смело.
	Уилям провери информационните дисплеи. Всички показваха минус сто деветдесет и шест градуса. Спря до седмата криокамера и погледна термометъра. Отчиташе същата стойност и температурата не даваше никакви признаци за повишение. Не откри копче за изключване. Как тогава да го размрази? Дядо му не беше уточнил.
	На стената до вратата забеляза противопожарна аларма, а до нея — закачен метален чук. На тавана имаше автоматични пръскачки. Дали в тях още бе останала вода? Ако задейства алармата, имаше ли шанс активирането на пръскачките да размрази криокамерите?
	Дядо му беше много по-малък от роботите и вероятно щеше да се размрази по-бързо. Момчето откачи чука от стената и удари силно с него по стъклото.
	Зави аларма. Първо в помещението, после над главата му. Пищенето се усили. Той си запуши ушите и погледна към тавана. Още не пръскаше вода.
	Притича до седмата криокамера и погледна дисплея. Температурата си оставаше непроменена. И при другите криокамери не настъпи повишение. Неочаквано цялото помещение се окъпа в ръждива, кафява вода.
	Уилям забеляза, че върху една криокамера започна да мига червен индикатор. После втори, трети… След малко индикаторите на всички гигантски криокамери замигаха.
	Достраша го здравата. Предстоеше да се събудят осем гигантски робота. Не успее ли да съживи дядо си — ако изобщо Тобиас Уентън се намираше във въпросната криокамера — с него бе свършено. В очите му напираха сълзи.
	— Дядо! — извика той, колкото му глас държи, и зарита ожесточено криокамерата.
	Наведе се да провери термометъра. Показваше минус трийсет градуса. С периферното си зрение долови как от друга криокамера излезе огромен силует, но вече беше твърде късно. Вдигна глава. Над него се извисяваше грамаден робот. Той цапардоса мощно Уилям с огромната си ръка и на момчето му причерня.


	„Какво става? Къде съм?“ Той се надигна предпазливо.
	Главата му туптеше до пръсване. Беше вир-вода и зъзнеше.
	— Уилям? — обади се глас.
	Опита се да отвори очи, но ярката светлина го заслепи и той пак примижа.
	— Уилям, събуди се — настоя гласът.
	— Дядо?
	Уилям премигна. Различи очертанията на човешка фигура пред себе си.
	— Полека — предупреди гласът. — Претърпя доста тежка контузия.
	Уилям си попипа главата.
	— Дядо?
	— Тук съм. Подай ми ръка.
	Уилям протегна десницата си — някой я хвана и му помогна да се привдигне и да седне.
	— Така. Много добре. А сега внимателно се облегни назад.
	Уилям се подчини и усети как гърбът му опря в стена. Вече различаваше повече подробности. Гледаха го две дружелюбни очи. Чорлава прошарена коса. Брада.
	— Дядо?
	— Аз съм, да.
	Преди да се усети, Уилям вече се беше увесил на врата му и го стискаше като малко дете. Цялото тяло го болеше, но не го беше грижа. Най-сетне го бе открил. Най-сетне бе открил дядо си!


>	Четирийсета глава

	Уилям се сепна, когато видя още един гигантски робот глиган. Застинал неподвижно, той се взираше в него със студени очи. Едната ръка беше замръзнала във въздуха, замахнала за удар.
	— Спокойно, дезактивиран е — каза дядо му.
	— Как?
	— Има си бутон за изключване.
	— Аха. — Уилям огледа другите криокамери.
	— Цял късмет, че ги изпреварих. Пак ги замразих — обясни дядо му и потупа криокамера номер седем.
	От помещението се разнесе силен грохот и двамата се обърнаха.
	Уилям веднага разпозна звука. Някой отваряше желязната порта.
	— И други ли има тук? — почти извика дядо му.
	— Иския.
	— Коя?
	— Иския. Моя позната от Института.
	— Довел си тук човек от Института? — възкликна дядо му почти ядосано.
	— Да. Тя много ми помогна.
	Старият човек се втурна към дупката, пробита от взрива в стената.
	— Почакай! — извика му Уилям и се затътри след него на нестабилните си крака. — Тя е на наша страна.
	— Не вярвам — възрази дядо му и посочи гигантската порта, която се отваряше в дъното на помещението.
	Там стоеше фигура. Иския. Уилям притаи дъх. Какво бе направила? Нима бе отворила портата?
	— Ела. — Дядо му го дръпна към себе си.
	— Но… — възпротиви се Уилям, ала старецът се оказа по-силен, отколкото изглеждаше.
	— Времето ни изтича! Хайде! — подкани го той и тръгна към командното табло до вратата в дъното на помещението. — Трябва да те измъкна, преди да са те докопали.
	Той се спусна към големия робот глиган. Натисна някакви копчета на гърба му и отстъпи две крачки назад. И Уилям се отдръпна. Тялото на робота се разтресе, той отвори очи и се огледа. Видя дядо му и изсумтя.
	— Ония навън… Хвани ги! — Дядо му посочи към помещението.
	— Не! Чакай! Ами Иския? — възрази Уилям.
	Дядо му обаче изобщо не му обърна внимание. Роботът глиган изрева и тръгна с тежки стъпки.
	— Ще успее да ги задържи за известно време — каза старецът.
	Пак отиде до командното табло и натисна няколко копчета. От стените наоколо се разнесе шуртене.
	— Какво става? — попита Уилям.
	— Това е един от най-сигурните бункери в света. След малко целият ще се напълни с вода и няма да успеят да ни настигнат.
	Уилям не можеше да повярва. Да не би дядо му да беше откачил? Или винаги си е бил луд? Чак сега той си даде сметка, че всъщност познава дядо си колкото случайно срещнат човек от улицата.
	— Трябва да отворим тази врата. — Старецът тръгна към друга врата в дъното на помещението.
	— Това изход ли е?
	— Не. Оттам се прониква още по-надълбоко в системата.
	Неочаквано чуха звук съвсем наблизо.
	— Приближават — промърмори дядото и извади от вътрешния си джоб нещо като пистолет.
	Прицели се във вратата отпред. Светещо синьо топче с големината на топка за тенис превърна в прах вратата и стената около нея. Гъста пушилка изпълни помещението.
	— Дядо? — извика Уилям.
	— Ела! — извика той някъде иззад мъглата.
	Момчето закри носа си с ръка и пипнешком се добра до дупката в стената. Там спря. Разнесе се мощен трясък.
	Нещо блъсна Уилям и го запрати в тъмното.


	Уилям се приземи тежко. Опита да се изправи, но се отказа, защото ужасно му се виеше свят.
	Усети как някой го вдига и го мята върху яко рамо.
	— Къде сме? — огледа се той.
	— Трябва да те заведа на сигурно място. Глиганът ще ги забави.
	— Защо е всичко това? — задави се момчето.
	— Можеш ли да стоиш на краката си? Замаян ли си?
	— Добре съм.
	Дядо му натисна едно копче на стената.
	Уилям се взираше смаян в гледката, която го посрещна. Намираха се върху старо желязно скеле, закрепено към стената на пещера.
	От дупки в стената бликаха обилни количества вода.
	— Това е… — поде той, но го прекъсна силен грохот от тъмното.
	Дядо му го задърпа по ръждясалите метални тръби, които водеха към бездната.
	Скелето се люлееше под стъпките им. Уилям го побиха тръпки.
	— По-бързо! — извика старият мъж.
	Слязоха долу, дядо му се обърна и ритна силно паянтовото скеле.
	То се разклати, отдели се от скалната стена и полетя в пропастта.
	— А как ще се качим обратно? — попита Уилям, докато наблюдаваше как водата се покачва. Вече му стигаше до коленете.
	— Изобщо няма да се качваме.
	— УИЛЯМ! — извика някой отгоре.
	Уилям вдигна глава и видя Фриц Гофман, надвесен над перилата на скелето високо горе.
	— Бягай, момче! Той не е…
	— Не го слушай, Уилям — прекъсна го дядото. — И без това вече е твърде късно.
	Момчето се обърна и го изгледа.
	— Какво искаш да кажеш?
	Дядото не отговори. Просто стоеше и се взираше в Уилям. В погледа му имаше нещо заплашително, сякаш го бе обладала тъмна сила. Момчето долови първите признаци на паника. Опита да не се поддава.
	— Ти не си дядо ми — изрече той.
	Старецът се ухили зловещо.
	— Отне ти време да се усетиш. Заслужавам „Оскар“.
	— Кой си ти? — попита Уилям.
	— Нямаш представа откога си мечтая за този миг.
	— Ейбрахам? — прошепна Уилям.
	По гърба му полазиха студени тръпки.
	— Махай се оттам, Уилям! — викаше Гофман. — БЯГАЙ!
	— Ама… — Момчето се взираше във възрастния мъж.
	Той се преобрази пред очите му. Изведнъж се състари още повече. Кожата му промени цвета си. Стана почти бяла.
	— Добре, че дядо ти ме замрази. Не съобрази, че ще се размразя по-бързо от него. Едно от множеството предимства, които ти носи луридият в тялото.
	— БЯГАЙ, УИЛЯМ! — извика Иския, но Уилям не можеше да помръдне.
	Сякаш цялото му тяло се бе вкочанило от погледа на Ейбрахам.
	— Къде е дядо? — попита той.
	— В криокамерата си, на път към страната на сънищата. Впрочем, знаеш ли как се извлича луридий от човешко тяло? — продължи Ейбрахам с треперещ глас.
	Уилям преглътна и отстъпи няколко крачки назад.
	— Когато тялото умре, първият инстинкт на луридия е да си намери нов стопанин. И той напуска трупа. Най-добри резултати се постигат, когато жертвата е удушена. — Ейбрахам вдигна жилестите си ръце. — А после, след като те удуша, трябва единствено… да не те пускам. И луридият сам ще се влее в мен.
	— БЯГАЙ! — извика пак Иския.
	Този път тялото на Уилям се подчини. Той се обърна инстинктивно и хукна.
	— Безсмислено е! — увери го Ейбрахам.
	Уилям се придвижваше бавно, защото водата вече му стигаше до кръста, но стисна зъби и продължи. Нямаше намерение да се предава без бой. Дори противникът му да бе Ейбрахам Тели.
	Той хвърли бърз поглед нагоре. Иския и другите все още стояха там.
	Полагаше неимоверни усилия да се крепи над водата. Пред погледа му попадна някакво възвишение. Добра се до него и се покатери върху островчето. Просна се там запъхтян. Силите му бяха напълно изцедени.
	— Уилям! — разнесе се гласът на Ейбрахам точно над него.
	Момчето се претърколи и се вгледа в злодея, приел реалния си външен вид. Сбръчканата му кожа висеше от лицето, косата му беше опадала, а малките му очи хвърляха мълнии. Най-сетне Ейбрахам щеше да се сдобие със заветния луридий, който дядото на Уилям бе откраднал, за да спаси живота на единствения си внук. Тъкмо от този луридий се нуждаеше Ейбрахам, за да остане жив.
	Злодеят пристъпи към Уилям и натисна корема му с крак. Момчето трудно си поемаше дъх.
	— Милост… — замоли той, ала напразно.
	Въпреки наглед грохналото си тяло Ейбрахам се оказа страшно як. Уилям не можа да окаже никаква съпротива, когато старецът се наведе над него и стисна гърлото му с костеливите си пръсти.
	Усещаше как отмалява все повече. И неочаквано в главата му изникна споменът за нападението на хищното увивно растение и как орбът го спаси тогава.
	Със сетни сили Уилям измъкна орба от джоба си.
	„Помогни ми“ — помоли го той наум.
	Орбът, сякаш прочел мислите му, литна във въздуха и увисна над него. После нанесе мощен удар по главата на Ейбрахам.
	— Я се разкарай! — изръмжа старецът и размаха сбръчканата си ръка да го прогони, но с другата продължаваше да стиска гърлото на Уилям.
	Орбът обаче продължи да го атакува. Уилям вече усещаше как и последните глътки поет въздух напускат тялото му. Помощта закъсняваше. Преди да му причернее, видя как Лайка връхлита Ейбрахам и впива зъби в тила му.


>	Четирийсет и първа глава

	Уилям отвори очи.
	Лежеше в болнично легло, накичен с множество тръбички, свързани с апарати.
	При всеки удар на сърцето си чуваше пиукането на монитор. От стойка до леглото висеше прозрачно пликче с течност. От пликчето излизаше маркуче и се проточваше до сгъвката на лакътя му. Уилям се опита да преглътне. Болеше го. Пиеше му се вода.
	Постепенно очите му привикнаха към светлината и той разгледа по-подробно стаята.
	Не беше сам.
	До прозореца стоеше човек. От леглото Уилям не го виждаше ясно заради силната слънчева светлина.
	— Жаден съм… — промълви той с дрезгав глас.
	Говоренето му причиняваше болка. Закашля се.
	Фигурата се обърна към него.
	— Уилям, ти се събуди!
	Иския?
	Момичето се приближи и застана до леглото. Изгледа го с усмивка.
	— От една седмица те държат в изкуствена кома — съобщи му тя. — Как се чувстваш?
	— Жаден съм… — повтори той и пак избухна в задушлива кашлица.
	— Веднага. — Иския бързо отиде до умивалника в ъгъла и се върна с чаша вода.
	Уилям повдигна глава от възглавницата и пи.
	— Адски ме боли главата — каза той и се хвана за челото.
	Иския дръпна един червен шнур на стената.
	— Къде съм?
	— В Института.
	— Не съм ли мъртъв?
	— Не, но ти се размина на косъм. — Тя стана сериозна. — Ейбрахам замалко да успее да източи луридия от тялото ти.
	— Луридия — повтори Уилям. Всичко му се струваше като отдавнашен кошмар. — Значи, вече знаеш, че в тялото си имам луридий?
	— Да, знам — усмихна се пак Иския. — Но ти не си като другите машини, макар и да си с четирийсет и девет процента по-малко човек, отколкото си мислех.
	Уилям не успя да сдържи усмивката си. Думите на момичето му подействаха добре. Сам не знаеше защо. Известно време двамата се гледаха безмълвно.
	— А… какво стана с… дядо… и с Ейбрахам? — попита накрая Уилям.
	— Орбът и Лайка го обезвредиха, но пещерата и бункерът се наводниха. Бях сигурна, че ще се удавим.
	— И как се измъкнахме?
	— Помниш ли подводниците?
	Уилям кимна.
	— Вмъкнахме се в една — обясни Иския. — Водните маси я изтласкаха през тунела и само след няколко минути изхвърчахме в Темза като торпедо. Да можеше да го преживееш! Всъщност, ти го преживя — засмя се тя. — Но не беше на себе си.
	— А дядо?
	Иския се намръщи.
	— Дядо ти лежи в изолатора за размразяване. Размразяването и повторното замразяване крият голям риск за здравето, но нашите специалисти твърдят, че има шанс да дойде в съзнание.
	— Шанс? Значи може и да не се събуди?
	Иския заби поглед в пода.
	— Питай другите.
	— Трябва да го видя. — Уилям се опита да стане, но пак тупна в леглото. — Ами Ейбрахам?
	— Замразен е и е затворен в непроницаема криокамера някъде в Института. Едва ли повече ще го видим. Не съм добре осведомена, но според обяснението на Гофман поради дългогодишния престой в тялото на Ейбрахам луридият е абсорбирал и последните остатъци от човешкото у него.
	— И Ейбрахам е станал безсмъртен? — попита Уилям боязливо.
	— Да, нещо такова. Но не е за завиждане, защото ще живее само в замръзнало състояние. — Иския се подвоуми. — Трябва да ти кажа нещо — осмели се в крайна сметка тя.
	— Какво?
	— Премълчах от теб какво открих в досието си в Архива, защото прочетох каква е мисията ми.
	— И каква е твоята мисия?
	— Да ти помагам.
	— Така ли?
	— Да. Да те държа под око, за да не те сполети беда. И аз го направих.
	Уилям я гледаше изумен.
	— Затова ме откри в Лондон, значи.
	— Да. Съжалявам, но не можех да ти кажа истината. Беше прекалено опасно. Някой трябваше да те придружи в тунелите — малко засрамено поясни тя.
	— Разбирам. — Уилям хвана ръката й.
	Неочаквано вратата се отвори и в стаята нахълта Слапъртън.
	— Уилям — поде той, след като нормализира дишането си, но затвори уста и пак я отвори като риба на сухо. — Ъъъ… така де… — опита той отново.
	Вратата пак се отвори. Влезе Фриц Гофман и застана до Слапъртън.
	— Събудил си се — установи той.
	— Да.
	— Ами… такова… — замънка Гофман и млъкна смутено.
	— Опитват се да ти кажат колко се радват да те видят — усмихна се Иския. — И колко съжаляват за всичко.
	Слапъртън и Гофман се изчервиха.
	— Нали така? — попита Иския.
	— Точно така — потвърди Слапъртън.
	— Точно така — потвърди и Гофман.


	Няколко дни по-късно Уилям седеше, опасан с предпазен колан, върху мекия диван в големия самолет на Института. Цялото му тяло се тресеше от вълнение. След два часа щеше да види родителите си и да се прибере у дома в Норвегия.
	Струваше му се, че не ги е виждал от цяла вечност — и тях, и господин Хумбургер, и съучениците си. Случиха му се толкова много неща. Чувстваше се променен.
	Някакъв звук го накара да вдигне поглед.
	От кабината излезе човек. Да не би да беше…?
	— Спокойно. Този път наистина съм аз — усмихна се възрастният мъж.
	— Дядо… — промълви Уилям.
	Старецът седна и дълго го гледа.
	— Пораснал си.
	Уилям се чудеше какво да отговори.
	— Ами благодаря…
	Дядо му се позасмя.
	— Забелязвам голямо подобрение от последния път, когато те видях. Преди осем години беше в болницата. Пък подочух, че си станал и велик разшифровчик.
	— Мхм. Но мисля да си взема малко почивка от криптографията.
	Дядо му се усмихна и се почеса по брадата. Изпъна ръка назад и си почеса и гърба.
	— Страничен ефект от продължителния престой в дълбоко замразено състояние. Постепенно ще отшуми.
	— Сега къде ще ходиш?
	— Идвам с теб да видя майка ти и баща ти. И на тях дължа обяснение. Ще се опитам да ги убедя догодина да те пуснат да се върнеш в Института — ако искаш, разбира се.


>	Четирийсет и втора глава

	— Закуска! — извика силно татко от долния етаж.
	Уилям седеше прегърбен над писалището и работеше. Гледайки през една голяма лупа, затягаше миниатюрен винт в нещо подобно на механичен бръмбар.
	— ЗАКУСКА! — извика на свой ред мама.
	— Идвам! — Уилям остави отвертката.
	Огледа бръмбара с усмивка. Не приличаше изцяло на оригинала, но бе постигнал сносно сходство. Още не беше измислил задвижващ механизъм, ала разполагаше с предостатъчно време.
	— УИЛЯМ! — извика татко.
	Момчето стана, метна раницата на гръб и слезе тичешком.
	В кухнята всичко си беше постарому. С изключение на липсващите книги. Кухнята бе станала по-просторна. Родителите му седяха до масата.
	— Палачинки! — обяви с усмивка мама. — И онези, които са само наполовина хора, се нуждаят от закуска.
	— Я остави детето на мира — скара й се шеговито татко.
	— Радваш ли се, че пак се връщаш на училище? — попита мама.
	— Не особено. — Уилям нави палачинката на руло, поднесе я към устата си и тъкмо да отхапе, отвън изпищя клаксон.
	— Сигурно е той. Настоя да те закара до училище. Грабвай палачинката и върви! — подкани го мама. — И на добър час!


	До портата стоеше паркирана ослепителнобяла кола.
	Вратата се отвори автоматично и Уилям се качи.
	— Палачинка? — попита дядо му. — Обожавам палачинките.
	— Искаш ли да си гризнеш? — предложи Уилям.
	— Не, току-що закусих.
	Уилям хвърли поглед към двамата шофьори отпред. Продължаваше да изпитва неприязън към тях. Единият го стрелна в огледалото за обратно виждане.
	Колата потегли.
	— Е, какво е чувството? — попита дядо му.
	— В смисъл?
	— Да не се налага да водиш таен живот?
	— Хубаво е.
	— Радвам се.
	— Успя ли да говориш с мама и татко за… Института?
	— Да — усмихна се дядо му. — Трябва им още малко обработка, но всичко ще се уреди. Ще се погрижа.
	Повозиха се мълчаливо.
	— Известно време няма да ме виждаш, Уилям.
	— Защо? — Момчето усети как стомахът му се сви.
	— Заминавам.
	— Къде?
	— В Тибет.
	— В Тибет ли? — възкликна Уилям. — Че какво ще правиш там?
	— Отивам да взема нещо — усмихна се дяволито дядо му.
	— И колко време ще отсъстваш?
	— Не знам точно. Навярно няколко седмици, а може и повече. Бъдещето ще покаже — усмихна се отново дядо му. — Много се гордея с теб, Уилям.
	— Благодаря.
	— Пристигнахме.
	Колата спря пред училището и вратата от страната на Уилям се отвори.
	— Побързай. Май звънецът вече е бил — подкани го дядо му.
	Уилям обаче се задържа до вратата.
	— Какво има?
	— Нещо ме гложди. — Момчето се поколеба.
	— Кажи.
	— Щом никой не е успял да проникне в бункера, защо беше пълен с подводници и танкове от втората световна война?
	— Чудесен въпрос, Уилям — похвали го дядо му с многозначителна усмивка. — Някой път ще ти обясня, но сега забрави` за всичко това и си гледай уроците — поне за известно време. Става ли?
	— Става. — Уилям затвори вратата, махна за довиждане и хукна през двора.
	Белият ролс-ройс зави и се изгуби зад ъгъла.
	Уилям влезе в класната стая и всички впериха погледи в него. Господин Хумбургер стоеше с гъба в ръка пред дъската. Дълго се взира в Уилям. Сякаш се опитваше да налучка точните думи.
	— Значи вече си Уентън, така ли? — измъдри в крайна сметка той. — Уилям Уентън?
	— Да — потвърди момчето. — Точно така. Уилям Уентън.
