E>
	Книгата се издава с финансовата помощ на НУРЛА.
E$


>

@@	Биг Бен, Лондон
	Тъмният силует на световноизвестната часовникова кула се възправяше над околните величествени сгради. Дрезгава лунна светлина хвърляше отблясъци върху циферблата. Гигантските стрелки показваха три и половина. От течащата наблизо река Темза полъхваше лек ветрец. Цял Лондон бе притихнал в непробуден сън.
	Цареше такава тишина, че от улицата човек можеше да чуе цъкането на часовниковия механизъм в камбанарията, разположена на шеметна височина. Не щеш ли, тиктакането се примеси и с друг звук.
	От стъпки.
	Мъждив уличен фенер озари човешки силует. Крачеше към Биг Бен и с приближаването фигурата му нарастваше. Незнайният исполин спря пред оградата на часовниковата кула.
	Мъжът носеше широкопола шапка и дълго палто. Вдигна глава и погледна циферблата. За миг застина неподвижен на тъмната улица подобно на статуя. После с пъргав скок се прехвърли през оградата и се приближи до стената на кулата. Зае се да преравя джобовете си и накрая откри търсения предмет: миниатюрна метална вратичка, не по-голяма от кибритена кутийка. С бледата си ръка опипа грапавата стена и закрепи вратичката върху нея. Тя мигом прилепна като магнит. И тутакси започна да щрака, да пука и да расте. Ставаше все по-голяма и по-голяма, докато накрая достигна размерите на стандартна врата.
	Мъжът се озърна зорко, дръпна вратата, шмугна се вътре и я хлопна.
	Само минути по-късно вратата пак се отвори и мъжът изскочи. Носеше нещо, явно доста тежко, увито в мръсен парцал.
	Затвори вратата след себе си. Тя се сви до първоначалния си размер и мъжът я отчекна от стената. Прибра я в джоба си, озърна се, прехвърли се през оградата и потъна в мрака.
	Шумът от стъпките му заглъхна и отново се възцари тишина — още по-дълбока от преди.
	Защото Биг Бен бе спрял да бие.


	В секретен команден център в Института за постчовешки изследвания в Англия замига червена сигнална лампичка. Под нея пишеше „БИГ БЕН, ЛОНДОН“. Дежурният технически оператор стреснато вдигна глава. Задави се с кафето в устата си и избухна в задушлива кашлица. Бореше се за глътка въздух, без да откъсва поглед от задействалия се тревожен индикатор.
	— Незабавно набери Гофман! — нареди той с разтреперан глас на свой колега.


>	Първа глава

	— Уилям… — обади се глас.
	Момчето се обърна на другата страна и захлупи главата си с възглавницата.
	— Уилям… Време е да ставаш.
	— Остави ме още малко — промърмори умолително момчето. — Само няколко минутки.
	— НЕ, УИЛЯМ, СТАВАЙ ВЕДНАГА!
	Той се надигна и се огледа. Косата му стърчеше във всички посоки, а клепачите му тежаха като олово. От екрана на лаптопа върху нощното шкафче му се усмихваше лицето на дядо му.
	— Ако не те вдигна навреме, ще си имам разправии с майка ти — оправда се дядо му. — Затова ставай, без значение колко си уморен.
	— Добре де, добре…
	Уилям спусна крака върху студения под. Прииска му се пак да се сгуши под завивката. В момента направо завиждаше на дядо си, че е компютърна програма и не му се налага да се буди рано сутрин.
	— Имаш деветнайсет минути да се приготвиш за училище — съобщи дядо му.
	Уилям се изправи и започна да се облича. Понеже по това време и двамата му родители вече бяха на работа, дядо му имаше грижата да го буди навреме. След като от Института изпратиха екзоскелет на Уилямовия татко, той вече можеше да се придвижва без инвалидна количка и започна работа в местния природонаучен музей; същия музей, където преди малко повече от година Уилям беше разгадал Мозъкотрошачката — най-трудната главоблъсканица на света. Главоблъсканицата, която бе преобърнала живота му.
	— Колко дни остават? — попита Уилям, докато навличаше пуловера през главата си.
	Знаеше отговора, но държеше да го чуе и от дядо си. Беше се превърнало в техен неизменен сутрешен ритуал. Уилям просто изгаряше от нетърпение да се върне в Института.
	— Единайсет — отговори с усмивка дядо му. — А след петнайсет минути ще мине автобусът. Време е да си кажем „чао“.
	Уилям отиде до лаптопа.
	— Приятен ден — смигна му дядото. — И стой далече от неприятности.
	— Ти също — махна му Уилям, изключи компютъра и извади флашката.
	После отиде до масивното писалище, наследство от дядо му, внимателно прибра флашката в едно чекмедже и го заключи с малък ключ.


	Десет минути по-късно Уилям тичаше надолу по наклонената алея пред къщата. В последния момент си беше намазал филийка и сега отхапа голям залък, докато се спускаше към тротоара. Неочаквано се закова намясто, защото пред него се изпречи мъж в червена униформа. Периферията на ниско нахлупената шапка закриваше лицето му. Непознатият държеше малък сив пакет.
	— Уилям? — попита той.
	Момчето се поколеба.
	— Уилям Уентън? — Мъжът пристъпи крачка напред.
	Черно-белите му обувки потракваха като на танцьор на степ.
	Уилям се огледа. Улицата пустееше. Зад мъжа имаше паркирана червена пощенска кола, на вид доста олющена и очукана.
	— Нося високоприоритетна експресна доставка за Уилям Уентън — поясни мъжът. — Вие ли сте?
	Залъкът преседна на Уилям.
	— Да — потвърди той, след като с голямо усилие го преглътна.
	— Покажете ми документ за самоличност.
	— Ето. — Момчето извади картата си за автобуса.
	— А нещо със снимка?
	— Името ми е написано върху картата — посочи Уилям.
	Пощальонът промърмори нещо под нос и внимателно постави пакета на земята. Огледа щателно картата.
	— Добре — отстъпи крачка назад. — Вярвам ви. За мен е чест най-сетне да се запознаем, млади ми господин Уентън.
	Поклони се, тракна два пъти с подметки по асфалта, върна картата на Уилям и му подаде пратката:
	— Заповядайте.
	Уилям пое пакета. Оказа се изненадващо тежък.
	— Какво има вътре? — попита той и го поразклати.
	— Бъдете внимателен — предупреди пощальонът. — Отнасяйте се с подобаваща деликатност. И отворете пратката при пълно усамотение.
	— При пълно усамотение?
	Уилям се опита да срещне погледа му, но периферията засенчваше лицето.
	— Да. Когато сте сам-самичък. Този танц не се танцува по двойки.
	Неочаквано Уилям чу автобуса да се задава по улицата.
	— Трябва да вървя! — и хукна към спирката.
	— Само полека! — извика мъжът подире му.
	Уилям стигна до спирката точно когато вратите на автобуса се отвориха. Качи се, обърна се и погледна наклонената алея пред дома си. Пощальонът още стоеше там и го гледаше втренчено. Момчето си намери свободно място, седна и автобусът потегли. Докато минаваха покрай къщата му, той надникна през прозореца. Мистериозният пощальон бе изчезнал.


>	Втора глава

	Господин Хумбургер крачеше енергично напред-назад пред дъската.
	— Когато чуете да се включи противопожарната аларма… — спря и изгледа строго учениците, — всички ставате кротко и спокойно и излизате под строй от стаята.
	Уилям се опитваше да се съсредоточи върху инструкциите на учителя, но без успех, защото мислите му упорито витаеха около странния пакет в раницата му.
	— На двора се подреждаме по класове и търпеливо изчакваме да пристигне пожарната — продължи господин Хумбургер.
	Предстояха практически занимания по противопожарна безопасност. Учениците ги обичаха, защото учебните занятия отпадаха. А днес щеше да е особено вълнуващо, понеже щяха да участват истински пожарникари.
	Господин Хумбургер гледаше часовника на стената.
	Секундарната стрелка попадна върху числото дванайсет и в коридора зави аларма. Всички ученици скочиха на крака, застъргаха столове.
	— Без паника! — извика господин Хумбургер, ръкомахайки буйно, за да направлява възпитаниците си.
	Уилям знаеше, че между учителите има съревнование кой пръв ще изведе класа си от сградата.
	Господин Хумбургер изтича към вратата и припряно замаха на учениците:
	— Стройте се в колона по един! Не вземайте раниците, след малко се връщаме.
	Уилям се наведе, незабелязано извади пакета от раницата и го мушна под пуловера си. Това обучение му дойде тъкмо навреме. Никой нямаше да забележи, ако се скатае за няколко минути. Изгаряше от нетърпение час по-скоро да узнае какво съдържа пакетът.
	— Ходом марш! — изкомандва господин Хумбургер, поднесе свирка към устата си и духна с всичка сила, докато повеждаше строените ученици по коридора.
	Те тръгнаха след него в колона, все едно участваха в парад по случай Националния празник на Норвегия. От другите класни стаи заприиждаха още ученици. Господин Хумбургер се разбърза. Започна да отмерва по-ускорен ритъм със свирката и учениците се затрудняваха да спазват зададеното темпо.
	Уилям се огледа. Ето ти възможност да се покрие за малко. Вратата на учителската стая се поклащаше отворена. Вътре нямаше никого. Тихомълком се откъсна от редицата и се шмугна вътре. Затвори вратата и се заслуша в стъпките отвън. Свирката на господин Хумбургер заглъхна.
	Момчето изчака трополенето в коридора да утихне. После надзърна през прозореца. В двора пристигнаха три пожарни коли. Господин Хумбургер се зае да ги насочва, но шофьорите не му обърнаха никакво внимание и паркираха на съвсем друго място.
	Уилям седна на един диван, вдигна си пуловера, извади пакета, сложи го върху масата отпред и в продължение на минута го оглежда.
	Какво ли можеше да е?
	Развърза канапа и се зае предпазливо да смъква пластовете дебела сива хартия. Добре бе запомнил предупреждението на пощальона да бъде внимателен.
	Сърцето му се разблъска. Постепенно пред него се появи метална пирамида, покрита с геометрични фигури, излъчващи бяла светлина.
	Добре познатите му вибрации не закъсняха. Започнаха от стомаха и постепенно обхванаха гръбнака. Символите се откъснаха от металната повърхност на пирамидата и пред очите на Уилям затанцуваха във въздуха.
	Шифър.
	Пирамидата съдържаше шифър!
	Той бързо се облегна на дивана и кръжащите символи се върнаха по местата си. Искаше да разгадае шифъра, ала се боеше. Последния път, когато разгада шифър, без да знае до какво ще доведе това, неволно активира Шифрования портал в Хималаите. Нямаше намерение да повтаря грешката си. Преди да предприеме каквото и да било, предпочиташе да го обсъди с дядо си. Понечи да увие пирамидата в хартията, но в този миг вратата отхвръкна със замах и в стаята с гръм и трясък нахълта господин Хумбургер.
	— Ето къде си бил! — възкликна той. — Заради теб изгубихме състезанието кой клас ще излезе на двора пръв!
	Учителят размаха месестия си показалец срещу Уилям.
	— Какво търсиш тук, а?
	Забеляза пирамидата.
	— Какво е това?
	И преди да дочака отговор, я изтръгна от ръцете на Уилям.
	— Недейте… Полека… — възпротиви се момчето.
	От пирамидата лумна силна искра и господин Хумбургер изкрещя.
	— Ама какви ги върши тая дяволия? — извика смутен той и се олюля назад. — Накарай я да спре!
	Блъсна се в стената и се прилепи към нея. Пирамидата продължи да мята искри и да вибрира върху масата. Уилям се пресегна, но малкият предмет тупна върху пода и продължи към господин Хумбургер.
	— Ама какво иска? — завика той, притиснал гръб о стената. — Защо ме преследва?
	— Не преследва никого. — Уилям се изправи.
	Пирамидата спря да вибрира и остана да лежи в краката на господин Хумбургер. По пламналото му като божур лице шуртеше пот, а той дишаше като риба на сухо.
	— Не мърдайте — предупреди го Уилям и тръгна на пръсти.
	— Скъпо ще си платиш, момченце — изръмжа учителят. — Спря ли най-после. — Той протегна крак и побутна пирамидата.
	— Защо бързате!
	Пирамидата нададе оглушителен вой и от нея изригна мощна каскада искри.
	Сега вече господин Хумбургер изпадна в истерия. Прескочи пирамидата, притича до прозореца и панически го отвори.
	Подаде глава навън и завика, колкото му глас държи:
	— ТРЕВОГА, ТРЕВОГА!
	Всички на двора вдигнаха глава.
	— ПОЖАР! ИЗБУХНА ИСТИНСКИ ПОЖАР!
	Огнеборец с маркуч в ръка се обърна към прозореца.
	Господин Хумбургер се опита да извика пак, ала от усилието и паниката въздухът му пресекна и затова успя само да размаха буйно ръце.
	Маркучът блъвна силна водна струя и блъсна мощно господин Хумбургер в гърдите. Той отхвръкна назад и се пльосна по гръб. Уилям се спусна и му подаде ръка, но господин Хумбургер решително я отблъсна и се изправи сам.
	— Искам да изляза! — закрещя той, докато си събличаше подгизналата тениска. — И да се покатеря на покрива.
	— Не, опасно е! — предупреди го Уилям, ала учителят не искаше и да знае.
	— Така ще спечеля време. Това съм го упражнявал — настоя той, притисна тениската към лицето си и изхвърча в коридора.
	Уилям се обърна, погледна неподвижната пирамида, мушна я под пуловера си и излезе на двора. Всички се взираха в сградата. Придържаше пирамидата, като прикриваше ръбестата издутина. На покрива господин Хумбургер размахваше ръце. Беше си събул панталона и го бе омотал около главата си. Бледото му мокро тяло лъщеше на слънцето.
	Пожарникарите грабнаха едно грамадно платнище, притичаха до сградата и спряха под мястото, където беше застанал Хумбургер.
	— ЕДИНСТВЕНИЯТ НАЧИН Е ДА СКОЧА! — извика той.
	— Не! — извика един пожарникар, след като негов колега излезе от сградата и поклати глава. — Няма пожар. Било е фалшива тревога!
	Господин Хумбургер обаче отказваше да го чуе. Застана на ръба на покрива и вдигна ръце, все едно е професионален скачач.
	С „грациозно“ движение се хвърли и направи перфектна „лястовичка“ с разперени ръце. Множеството долу ахна, докато следеше полета на господин Хумбургер към пожарникарското платнище. Тлъстото му шкембе се тресеше като пача.
	Чу се звучно шляпване и господин Хумбургер се приземи по корем.


>	Трета глава

	Директорът затвори вратата на кабинета и застана зад голямо кожено кресло зад бюрото.
	— Моля, седнете — покани той посетителите си и посочи канапето до стената.
	Двамата родители и Уилям останаха прави. Не криеха нежеланието си да се застояват в кабинета.
	— Има ли начин да ускорим нещата? — попита бащата и погледна дисплея за екзоскелета, закрепен около китката му. — Батерията ми е на привършване.
	— Налага се да изчакаме и другите — обясни директорът и нервно замачка облегалката на стола с потни ръце. — Без тях няма как да започнем.
	— Без тях, казвате? И колко души са те? — озадачи се мама.
	— Господин Хумбургер… и неговият адвокат — изпелтечи директорът.
	Майката на Уилям погледна баща му. Момчето долавяше нарастващото й раздразнение. Тя впи очи в директора.
	— За какво всъщност става дума? По телефона споменахте за някакво практическо занимание по противопожарна безопасност… и за господин Хумбургер. Защо, за бога, е помъкнал и адвоката си?
	Директорът понечи да отговори, ала го прекъсна силно думкане по вратата. Преди той да изрече покана „влез“, вратата отхвръкна и на прага се изтъпани господин Хумбургер — в син халат и с копринени пантофи. Косата му изглеждаше току-що издухана със сешоар. С наперена стъпка влезе в кабинета, послушно следван от дребен мъж в омачкан костюм. Над ушите му се спускаха мазни къдрици, но темето беше напълно плешиво.
	При вида на Уилям и родителите му господин Хумбургер се закова. Лицето му се изкриви в презрителна гримаса. Хвана костюмирания си спътник над лакътя и го избута пред себе си, посочвайки с ръка:
	— Ето го. Това е Уилям Уентън — процеди той с отвращение.
	Дребосъкът се откопчи.
	— Голям човек съм и мога да вървя и сам — изджафка той.
	— Е, сега вече се събрахме в пълен състав — нетърпеливо поде майката на Уилям. — Някой ще ни обясни ли за какво иде реч?
	Очите й се устремиха към директора с неумолимостта на две ракети с топлинно насочване.
	— Вероятно най-добре е ищецът лично да изложи причината да потърси удовлетворение по съдебен път. — Директорът, все още прав зад креслото, стисна облегалката толкова силно, че кожената тапицерия изскърца.
	Господин Хумбургер смушка адвоката в гърба и прошепна:
	— Ти говори`, Винсент.
	Адвокатът пристъпи две крачки напред и се прокашля.
	— Уважаеми дами и господа… — поде той с апломб, все едно говореше пред пълна зала — уважаеми господин директоре, уважаеми родители на… проблемното дете.
	— Проблемно дете ли? — смръщи вежди майката.
	— Точно така — адвокатът посочи Уилям с кутрето си. — Проблемно дете.
	— Ама какви ги дрънка тоя? — Бащата на Уилям погледна въпросително директора, вече пребледнял като платно.
	— Оставете го да довърши — настоя господин Хумбургер и чукна с пръст ухото на адвоката си.
	— Казвам се Винсент Гуг. Моля, позволете да изложа фактологията по случая — продължи адвокатът. — Съгласно Кодекса на труда, член седми, алинея четиринайсета, всеки работник има право на обезщетение под формата на платен отпуск или друга компенсация, ако са налице основателни съмнения, че условията, при които се труди, са непоносими за него или уронват личното му достойнство.
	— Но какво общо има Уилям с всичко това? — попита в недоумение майката.
	— Има, и то МНОГО общо — извика господин Хумбургер и размаха заканително юмрук срещу Уилям.
	— Обяснете — настоя бащата.
	— След няколкогодишен тормоз от страна на проблемното дете моят клиент е развил професионално изтощение — поясни Винсент.
	Господин Хумбургер се тръшна театрално върху близкия стол.
	— Я стига глупости — сопна се майката на Уилям. — Освен това синът ми не се казва Проблемно дете… а Уилям. — Тя погледна войнствено директора, който се сгърби зад облегалката на креслото. — А вие нищо ли няма да кажете, да му се не види? Вие директор ли сте, или лукова глава?
	— Когато Кодексът на труда говори, и директорите мълчат — оправда се той с разтреперан глас. — Законът е над всичко.
	— Как не те е срам, дребно човече! — Майката на Уилям, надвесена над адвоката, крещеше толкова силно, че къдриците му се разлюляха. — А за вас просто нямам думи! Срам и позор! — Тя посочи господин Хумбургер.
	Винсент Гуг скръсти ръце над гърдите си и нацупи устни.
	— Законът е на наша страна — заяви той.
	Майката се изправи и си пое дълбоко дъх. Затвори очи в опит да овладее стихията от емоции, която напираше да избухне и да помете всичко наоколо.
	— Добре… да приемем, че законът е на ваша страна — продължи тя, все още със затворени очи. — _Какво_ искате да постигнете?
	Майката на Уилям отвори очи и погледна господин Хумбургер.
	— Да преместите сина си в друго училище — отвърна той. — Или той си тръгва, или ще заведа дело срещу училището.
	Директорът се сниши още повече зад „укритието“ си. Над ръба на коженото кресло се виждаше само горната част от сплъстената му коса.
	— По-голяма глупост не бях чувал — обади се бащата на Уилям. — Няма логика да ни принуждаваше да местим Уилям в друго училище, защото учителят му е некадърен.
	— Некадърен, а? — провикна се господин Хумбургер. — Днес вашият синковец ме подмами да скоча от покрива на училището, и то само по долни гащи… пред очите на всички учители и ученици… — устната му затрепери. — Добре че участвам в отбора по височинни скокове. В противен случай имаше риск да пострадам сериозно.
	— Моля?! — възкликна майката на Уилям. — Скочили сте от покрива по долни гащи? И защо, за бога, сте го направили?
	— Защото този хубостник… — господин Хумбургер посочи Уилям — подпали учителската стая.
	— Вярно ли е, Уилям? — попита овладяно майката. — Наистина ли си подпалил учителската стая?
	— Не — поклати глава момчето.
	— Господин Хумбургер е на ръба на тежко изтощение — подчерта Винсент Гуг. — А една от първостепенните задачи на Кодекса на труда е да предпазва работниците от професионално изчерпване.
	Кой ли го слушаше!
	— Кажете нещо де, директоре — подкани го бащата на Уилям.
	Отиде до директора и бутна настрани коженото кресло.
	Директорът приличаше на изплашен рак отшелник, измъкнат от черупката си. Събра малко смелост, изпъна гръб и преглътна. В продължение на няколко секунди се взираше в посетителите, а адамовата му ябълка нервно подскачаше нагоре-надолу.
	— Училището не може да си позволи лукса да бъде дадено под съд. Ще се наложи, опасявам се, да отнеса оплакването до училищното настоятелство, което да го разгледа и да се произнесе по случая. — Директорът посочи Уилям с надежда да отклони вниманието от себе си. — Ти си умно момче, но понякога е добре да слушаш какво ти се говори. Ако днес беше излязъл със съучениците си на двора, всичко това нямаше да се случи.
	Уилям сведе глава. Даваше си сметка, че е постъпил неправилно. Не биваше да се отлъчва. Колкото обаче до скока на господин Хумбургер, не се чувстваше виновен.
	— Предупредих го да не се качва на покрива — защити се той.
	— Ха — предупредил ме бил! — изсумтя господин Хумбургер. — Притежавам толкова добра подготовка, че при бедствени ситуации действам по рефлекс. Ти подпали учителската стая и аз нямах друг избор, освен да се кача на покрива. Това беше единственият ми изход.
	— Но щом, както твърдите, е избухнал пожар, защо не сте помогнали на Уилям? — попита майката. — Като учител сте длъжен да се грижите за безопасността на учениците. И защо сте се съблекли по бельо?
	— Нали ви казах: възникна бедствена ситуация. А в такива случаи всеки се спасява поединично! Тениската ми трябваше, за да се предпазя от дима, а панталона използвах като импровизирана каска, за да не си ударя главата при приземяването. Когато въпросът опира до оцеляване, използваш подръчни средства. Не сте ли гледали Рамбо?
	— Бяха просто няколко искри — възрази Уилям. — За какво бедствено положение говорите?
	— За всичко си виновен ти — процеди господин Хумбургер.
	— Това е пълна идиотщина. — Майката прегърна Уилям. — Хайде, да си вървим.
	И го поведе към вратата.
	— Чакайте! Срещата още не е приключила — запротестира господин Хумбургер и разтърси Винсент Гуг толкова силно, че къдриците му заподскачаха. — Направи нещо, де! Арестувай ги, преди да са се измъкнали.
	— Не ме докосвай, кретен такъв — изръмжа адвокатът, откопчи се и тръгна заедно с Уилям и родителите му.
	В коридора се завъртя на пети и обяви:
	— Напускам поради враждебна и унизителна трудова среда!


>	Четвърта глава

	Уилям седеше на задната седалка и гледаше прелитащите пред погледа му сгради. Валеше дъжд. Отвътре прозорците се запотиха и светът навън изглеждаше далечен и незначителен.
	— Що за нахалство! — ръмжеше майката и стискаше волана, та чак кокалчетата й бяха побелели. — И това ми било учител!
	— Шофираш на твърде ниска предавка — отбеляза бащата и посочи скоростния лост.
	— Ами директорът! — продължаваше да се пени тя. — Пълна мижитурка!
	— Трябва да побързаме — бащата погледна индикатора за батерията на екзоскелета. — Остават ми едва осем процента. Мини на по-висока предавка.
	— От къде на къде Уилям ще е виновен, че тъпоумният дебелак е скочил от покрива по долни гащи? — не спираше майката, все още на същата предавка.
	Уилям погледна раницата върху седалката. Пратката беше вътре. Изгаряше от нетърпение да покаже предмета на дядо си. Той най-добре би му обяснил какво е предназначението на пирамидата.
	— Този учител заслужава да го уволнят — бълваше огън и жупел майката.
	Завъртя рязко волана, колата поднесе по наклонената автомобилна алея пред къщата им и спря. Майката откопча предпазния си колан, но преди да слезе, прикова поглед в къщата.
	— Сутринта ти излезе последен, нали, Уилям? — попита тя.
	— Да — вдигна глава момчето. — Защо питаш?
	— Вратата е отворена.
	Уилям се наведе напред. Майка му беше права. Вратата стоеше открехната.
	— Заключих. Напълно сигурен съм.
	— А това какво е? — Тя посочи към кухненския прозорец.
	Уилям се наведе още по-напред и присвил очи, надникна през замъгленото стъкло на колата.
	По кухненския прозорец бе полепнала някаква кафява субстанция.
	— И там — майката посочи втория етаж. — Всички прозорци са покафенели. Какво е станало вътре?
	— Ей сега ще разберем… — Бащата отвори вратата и слезе. — Изчакайте тук — и тръгна към къщата. Тежкият екзоскелет тропаше по асфалта.
	От задната седалка Уилям проследи баща си с поглед. Той наистина ли възнамеряваше да влезе? Сам?
	— Алфред… — майката слезе от колата. — По-добре да се обадим в полицията.
	Той май не я чу. Влезе.
	И Уилям слезе от колата. С майка му спряха пред вратата. Отвътре се чуваше как екзоскелетът трополи. Изведнъж се възцари тишина.
	— Ще вляза да проверя. Вероятно батерията е паднала и татко не може да се движи — предположи Уилям.
	— И аз идвам — заяви майка му.
	В коридора спряха и се огледаха.
	В дъното на коридора, до вратата на дневната, бащата стоеше неподвижно. Уилям и майка му се вцепениха при вида на гледката, която ги посрещна. Кафяви камари покриваха целия под и стигаха до коленете на баща му. Представляваха купчини дървени стърготини. Цялата къща беше затрупана с тях.
	— Тате? — прошепна Уилям.
	Той обаче не отговори.
	Стърготините сякаш поглъщаха всички звуци и Уилям не беше сигурен дали гласът му изобщо е стигнал до ушите на баща му.
	Продължи нататък по коридора, газейки през стърготините.
	Баща му продължаваше да стои неподвижен и да се взира в дневната.
	Уилям спря на метър-два от него.
	— Тате? — промълви предпазливо той.
	— През целия си живот не съм виждал подобно нещо… — прошепна баща му.
	Уилям се приближи и надникна в стаята.
	От мебелите нямаше и следа. Стърготините се издигаха на високи преспи покрай стените като навети след снежна буря.
	— Но какво се е случило тук? — попита Уилям все така шепнешком.
	— Не знам — отвърна баща му.
	Наведе се, гребна шепа стърготини и ги остави да изтекат между пръстите му.
	— Явно всички мебели са били прекарани през дробилка — замислено установи той.
	— Какво значи?
	— Били са раздробени до стърготини. Абсолютно всичките ни мебели…
	Изведнъж ужасяваща мисъл прониза съзнанието на Уилям.
	— Само това не… — процеди той през стиснати зъби, обърна се и хукна по стълбите към горния етаж.
	— Почакай! — извика баща му.
	Ала Уилям не спря. Вземаше по три стъпала наведнъж.
	Влетя в стаята си.
	Тя вече по нищо не се отличаваше от другите помещения в къщата. Дебел пласт дървени стърготини покриваше пода. От леглото, стола, библиотеката и масивното дядово писалище бяха останали единствено няколко камари стружки.
	— Не… не… не… — повтаряше Уилям, докато газеше към мястото, където преди стоеше писалището.
	Хвърли се на колене и започна да разравя стърготините. Напразно. Сърцето му направо примря.
	Писалището беше унищожено…
	А заедно с него и флашката, съхраняваща съзнанието на дядо му.
	— Да се махаме оттук! — извика баща му. — Веднага!


>	Пета глава

	Семейство Уентън се носеше с бясна скорост по магистралата. Зад тях в далечината се изгуби къщата им — техният дом, пълен със спомени, а вече — и с дървени стърготини.
	Уилям настоя да разбере някъде пътуват. Според майка му беше прекалено опасно да се свързват с полицията. Щом незнайните вандали са способни да унищожат дома им, значи ще са в състояние да извършат и по-големи злини. А полицията едва ли ще ги спре.
	— Сега най-важното е да се махнем оттук. И спешно да се свържем с Института — отбеляза баща му.
	Уилям още трепереше, но се опитваше да си възвърне самообладанието. Трябваше да разсъждава. Щом флашката е унищожена, значи ли, че и дядо му е изчезнал завинаги?
	— Не се безпокой за дядо си — успокои го баща му, все едно прочел мислите му. — Нужно е само да активираме резервното копие и пак ще имаш връзка с него. Но за целта трябва да се доберем до Института. Не се тревожи, Уилям — не след дълго дядо ти ще се завърне при нас.
	Уилям се отпусна на седалката. Думите на баща му наистина му подействаха успокоително. В Института, оказа се, имало резервно копие на флашката. Съхранявал го Бенджамин Слапъртън, ексцентричният приятел криптолог на дядо му. И въпреки това Уилям изпитваше угризения. Негова отговорност беше да пази флашката. И затова чувстваше, че е предал доверието, оказано му от дядо му.
	Опита се да отвлече мислите си от мъчителните самообвинения. Пак се запита кой, за бога, бе съсипал покъщнината им. И защо? Стискаше здраво мистериозния пакет. Още не бе намерил удобен случай да каже на родителите си за него. Глождеше го мрачното подозрение, че по някакъв начин е свързан с погрома над дома им.
	Докато размишляваше, усети как клепачите му все повече натежават. Присъни му се как танцуващ пощальон без лице го сграбчва и завързва крака му към тежка пирамида. Единственият начин да се освободи от оковите е да разгадае пирамидата. Времето го притиска, а пирамидата крие бомба със закъснител. Внезапно го обгражда банда от полуголи хумбургеровци, които стесняват обръча и отмъстително се усмихват. Той отстъпва назад и вижда, че стои на ръба на пропаст. Изневиделица изникнала механична ръка го бутва и това е достатъчно. Уилям полита към бездната.


	Уилям се стресна и се събуди. Огледа се.
	Все още се возеше на задната седалка. Колата се движеше с висока скорост. Нямаше представа колко е спал, но явно бе откарал така два-три часа, защото навън се беше мръкнало.
	Родителите му водеха полугласен разговор и очевидно не бяха забелязали, че е буден.
	— … защо просто не им се обадим? — попита мама.
	— Да изчакаме до утре — настоя баща му. — Трябва ми време да помисля.
	— Какво има да му мислиш? — раздразнено попита тя. — И какво ще правим дотогава? Ще се щураме без цел и посока? Батерията ти ще се изтощи всеки момент. Дори не можеш да слезеш от колата. Предлагам да тръгнем към летището и да хванем първия самолет за Лондон. В момента за нас няма по-безопасно убежище от Института.
	Баща му замълча. Скръсти ръце над корема си и се вторачи в мрака отпред.
	— Може ли да спрем? — помоли Уилям. — Ходи ми се до тоалетната.
	Майка му го погледна в огледалото.
	— Спешно ли е? — попита баща му.
	Уилям кимна.
	— Добре, но гледай да си бърз. Трябва да се отдалечим максимално.
	— Вече се отдалечихме доста — обади се майката и огледа безкрайните житни поля наоколо.
	Намали и отби встрани.
	— Стой по-близо — предупреди тя Уилям.
	Момчето слезе. Встрани от пътя в мрака се простираше житна нива. Той се загърна плътно в якето си и нагази в посевите. Въздухът жулеше ноздрите му. Звезди обсипваха ясното небе.
	Бръмченето на двигателя постепенно заглъхна зад гърба му. Чуваше само вятъра и шумоленето на житните класове.
	Спря и се огледа в тъмното. Обзе го чувството, че е последният човек на Земята. Вдигна очи към звездите. Запита се дали Фреди е някъде там. Фреди — навремето кандидат в Института заедно с Уилям — бе изчезнал през Шифрования портал заедно с Ейбрахам Тели. Дали и сега бяха заедно? Уилям не си представяше нищо по-лошо от това, да си сам с Ейбрахам. Сред земляните само той и Уилям имаха луридий в тялото. Но за разлика от Уилям, Ейбрахам бе избрал да използва силите, вдъхвани му от метала, за собствени користни цели. И премина през Шифрования портал, за да доведе на Земята други хора с луридий в телата. Момчето плъзна поглед по нощното небе. Преди Корнелия Смъртимор, вярната помощница на Ейбрахам, да се разпадне, тя се зарече да се върне. При тази мисъл Уилям го побиха тръпки. Дали случилото се с дома им не беше дело на Ейбрахам?
	Продължи напред. Две звезди, увиснали ниско над върховете на дърветата, блестяха по-ярко от околните.
	— Не се отдалечавай толкова, Уилям! — извика майка му.
	Не го напускаше подозрението, че между мистериозната пирамида в раницата му и посегателството над дома им има връзка.
	Вдигна глава. И какво беше учудването му, когато видя, че двете ярки звезди блестят още по-силно. Нима се бяха уголемили?
	Тръгна да се връща към колата, но мигом се закова, сепнат от далечно бръмчене зад гърба си.
	Звукът напомняше косачка на трева. Постепенно се усилваше. Той се огледа. Наоколо се спускаше същият безлюден мрак, но двете звезди нараснаха още и станаха още по-ярки. Все едно приближаваха.
	Без да откъсва поглед от тях, Уилям тръгна назад, газейки през житата.
	Не бяха звезди. А два мощни фара. Уилям отстъпваше заднешком, все по-бързо и по-бързо.
	Светлините спряха и увиснаха във въздуха.
	И Уилям спря.
	Застина неподвижно.
	В главата му се въртеше една-едничка мисъл: дано да не е Ейбрахам Тели… дано да не е Ейбрахам Тели… дано да не е Ейбрахам Тели…
	Неочаквано всичко наоколо се озари.
	Краката на Уилям реагираха независимо от разсъдъка и му иззеха контрола. Хукнаха към колата. Той отвори вратата със замах и се хвърли вътре.
	— ПОТЕГЛЯЙ! — изкрещя на майка си.


>	Шеста глава

	Уилям надникна през задното стъкло. Светлините скъсяваха разстоянието.
	— Какво става? — попита майка му.
	— Карай и не питай! — извика баща му.
	Тя обаче забеляза светлините.
	— Някой ни преследва!
	Настъпи газта и колата ускори по пустото шосе.
	Двигателят нададе вой и изпод предните гуми лумна синкав дим. Миризма на изгоряла гума изпълни купето. А заедно с нея — и сковаващ ужас.
	При Шифрования портал Корнелия Смъртимор едва не го бе погубила, а миризмата на изгоряла гума беше нейна неизменна спътница. Уилям съзнаваше, че на практика е невъзможно в момента да ги преследва Корнелия. Та нали тя се бе самоунищожила при Шифрования портал. Бавно, но сигурно той си възвърна самообладанието. И пропъди мисълта за Корнелия.
	Не беше виждал майка си да шофира толкова бясно. Тя държеше здраво волана с нетрепващи ръце, докато колата буквално летеше по шосето. Светлините отзад ги следваха неотстъпно. Момчето се вкопчи здраво в седалката и се опита да установи какво представлява това превозно средство. Ала светлините напълно го заслепяваха. Напомняха две зли очи.
	Нивята се изгубиха и сега отвсякъде ги обграждаха дървета.
	— Нататък. — Баща му посочи тесен коларски път.
	— Не знам… — поколеба се майка му.
	— Завий — настоя баща му. — Това е единственият ни шанс.
	Майката на Уилям завъртя рязко волана. Гумите изцвилиха пронизително, а колата с леко поднасяне свърна от асфалтовия път.
	Преследващите ги светлини мигом се заковаха и увиснаха във въздуха.
	— Спря! — възкликна Уилям.
	Колата заора през пръстта. Клоните на дърветата отстрани я шибаха яростно. Все едно минаваха през силно разпенена автомивка. Двете светлини постепенно се смаляваха и накрая съвсем се изгубиха зад дърветата.
	Тесният коларски път тънеше в плътен мрак. Високи дървета засенчваха луната. Само от фаровете на автомобила струеше оскъдна светлина.
	— Дали да не обърнем? — поколеба се майката. — Кой знае къде ще се забутаме!
	— Продължавай! — насърчи я бащата. — Сигурно ще излезем на шосе.
	Тя едва удържаше управлението. Гумите непрекъснато заораваха в пръстта, но засега тя съумяваше да връща колата в платното.
	— Какво ти казах! — извика бащата и посочи напред. — Шосе.
	Майката на Уилям завъртя волана и колата се вля в широк асфалтиран път, осветен от силните лъчи на улични лампи. След тъмната отсечка това си беше все едно да шофираш през деня.
	— Успяхме ли? — попита мама. — Измъкнахме ли се?
	— Не знам — отвърна Уилям. — Дано.
	Коленичил върху седалката, той се взираше през задното стъкло. След отбивката в коларския път преследващите ги светлини изобщо не се бяха мяркали.
	Неочаквано майката скочи върху спирачката. Уилям отхвръкна напред и се блъсна в облегалката на баща си. Колата поднесе и спря чак след няколко метра.
	Момчето се надигна предпазливо. Родителите му се взираха вцепенени през предното стъкло. Малко по-напред двете светлини висяха във въздуха над шосето. Бяха завардили пътя. Сега Уилям видя по-ясно мистериозния преследвач.
	Това НЛО представляваше черен летателен апарат, двойно по-голям от колата на Уилям и родителите му; с четири перки, но без илюминатори.
	— Прилича на дрон — прошепна момчето.
	НЛО-то се насочи към тях.
	— Ами сега? — паникьоса се мама.
	— Дай заден — прошепна татко.
	Дронът пикира стремглаво.
	— ЗАДЕН! — изкрещя бащата.
	Майката премести скоростния лост и настъпи газта. Двигателят изрева.
	— Май е точно над нас — съобщи Уилям, наведе се към страничния прозорец и се опита да надникне.
	Зърна само част от корпуса на дрона.
	Изведнъж от покрива на колата се разнесе трясък и нещо я вдигна рязко във въздуха. Ключовете в контакта се раздрънчаха и се изправиха към тавана, все едно привлечени от невидима сила. Раницата на Уилям също се издигна нагоре. Той я придърпа. Сега само оставаше металната пирамида да почне да хвърля искри и съвсем щяха да я втасат!
	— Какво става? — извика татко му. Беше се издигнал над седалката и ако не бе предпазният колан, щеше да се забие в тавана.
	Майката се разкрещя.
	Уилям притисна лице към страничния прозорец и надникна надолу. Намираха се на главозамайваща височина над земята. Под тях дърветата заприличаха на кибритени клечки, а пътищата — на опнати конци.
	— Сигурно е вид магнит — предположи гласно Уилям. — Вдигнали са ни с магнит.
	Дронът се издигаше стремглаво и след малко светът долу се превърна в разноцветен килим, съшит от зелени, кафяви и сини парчета.
	Майката продължаваше да стиска конвулсивно волана — напълно безсмислено, защото се бяха озовали в капан. Каквото и да правеха, на такава височина нямаше как да се измъкнат.


>	Седма глава

	Летяха през цялата нощ. Уилям се опита да определи в каква посока се движат, ала точно тогава се понесоха над море. Долу се виждаше единствено водна шир. Цялата кола се тресеше от бръмченето на перките на дрона.
	През първите два часа майката изпитваше ужас да не би магнитът да ги пусне, но бащата я успокои: ако похитителите им са възнамерявали да ги удавят, отдавна да са го сторили.
	Уилям се отпусна на седалката и впрегна всичките си сили да запази самообладание. За щастие паниката му бе попреминала.
	Слънцето вече се издигаше над хоризонта.
	Облегнала чело на волана, майка му не обелваше думичка. Навярно спеше. Или просто се бе предала на отчаянието. Баща му продължаваше да виси във въздуха, опънал предпазния колан. Предвид неудобната поза, Уилям силно се съмняваше, че баща му е мигнал през нощта.
	Момчето се вторачи в празното пространство и поседя така.
	— Я вижте — обади се татко му. — Суша.
	Уилям се надигна. И наистина. В далечината се мержелееше брегова ивица. Загледаха се мълчаливо в късчето земята, което постепенно нарастваше и се избистряше пред очите им.
	Уилям позна прочутите бели скали на град Дувър.
	— В Англия сме — каза той.
	— Да — кимна баща му.
	В продължение на час летяха над сушата. Постепенно бръмченето на перките доби повече плътност. Изглежда, намаляваха скоростта. И се снижаваха. Уилям си стисна носа и изду бузи, за да изравни налягането и да си отпуши ушите. Притисна лице към прозореца и надникна надолу.
	Там се извисяваше величествена бяла сграда. Зад нея се простираше обширен парк. Видя как вятърът разлюлява дърветата и леко бърчи повърхността на езерото насред парка. Висока ограда опасваше целия район, а дълга, настлана с чакъл алея започваше от порта от ковано желязо и стигаше до парадния вход на бялата сграда.
	— Това е Институтът — поясни Уилям.
	Родителите му се спогледаха.
	— Да ни бяха казали поне, че са ни отвлекли те, а не някой друг — промърмори недоволно баща му. — Така нямаше цяла нощ да берем такъв страх.
	Уилям беше донякъде съгласен, но облекчението, че ги е „похитил“ Институтът, беше по-голямо от притеснението от тъй дълго прекараното време в принудителна неизвестност.
	Скоро дронът внимателно приземи колата върху настлана с чакъл площадка пред парадния вход на Института. _Трак_ — и дронът пусна „товара“ си. Бащата на Уилям тупна върху седалката.
	Момчето отвори вратата и слезе. Вдигна очи към дрона. Вече бе набрал голяма височина. Проследи го с поглед, докато се изгуби зад покрива на Института.
	Завръщането беше сбъдната мечта за Уилям. Та нали заедно с дядо си всяка сутрин броеше оставащите дни. И все пак отсъствието на дядо му помрачаваше радостта от щастливото събитие.
	Мама слезе от колата и се огледа.
	— Виждала съм тази сграда само на снимки в старите фотоалбуми на дядо ти…
	Вратата на Института се отвори.
	— Добре ли пътувахте? — попита плътен глас.
	Уилям го позна, макар да стоеше с гръб към вратата. Обърна се. Снажната фигура на Фриц Гофман, в тъмен костюм, с въгленовочерна коса, величествено се извисяваше на площадката над широките каменни стълби. Облегнат на неизменния си бял бастун, той се появи в компанията на двамата си също толкова предани шофьори.
	— Не… не пътувахме добре. — Майката скръсти ръце. — Всъщност беше много неприятно преживяване.
	— Така ли? — Гофман се спусна по стълбите, спря до Уилям и дружески го потупа по рамото. — Аз съм Фриц Гофман, ръководител на Института — представи се той и подаде ръка на майката.
	— Знам кой сте — отвърна тя. — Виждала съм ви на снимки.
	— Хвърчащ кухненски робот ни преследваше като озверял хищник — поясни бащата и подаде глава от прозореца на колата.
	Майката на Уилям продължи да се оплаква, но Гофман сякаш мислеше за съвсем други неща. Чоплеше си ноктите. По едно време извади някакво листче от джоба си, прочете написаното, грижливо го сгъна и го прибра. След като майката на Уилям привърши с жалбите, се възцари мълчание.
	— Наистина съжалявам — извини се накрая Гофман. — Изрично предупредих да бъдат внимателни с вас. Когато научихме какво е сполетяло дома ви, реших, че най-добре е максимално бързо да ви транспортираме тук. А дронът се случи във вашия район…
	— Дрон? За хвърчащия кухненски робот ли говорите? — попита бащата на Уилям.
	— Да. Разполагаме с дронове сравнително отскоро, макар вече да са широко навлезли в бита на хората. Институтът ги използва за различни цели, предимно за превозване на археологически находки. Затова дроновете не са свикнали да транспортират хора.
	— Откъде разбрахте за случилото се в дома ни? — попита бащата на Уилям.
	— Ами наблюдаваме ви. Или, по-точно, наблюдаваме Уилям. След премеждията с Шифрования портал изострихме бдителността си. И когато нахлуха с взлом в дома ви, веднага получихме известие. За жалост не успяхме да пристигнем навреме, за да заловим виновника.
	— Кого подозирате? — поинтересува се бащата на Уилям.
	— Твърде рано е да се каже — отвърна бързо Гофман.
	Той махна на шофьорите, които чакаха горе на стълбите.
	— Ще го извадите ли? — посочи бащата на Уилям. — И бъдете внимателни. На хората им е минало достатъчно през главата.
	Шофьорите се приближиха до колата, извадиха бащата на Уилям и го понесоха на ръце. Той увисна помежду им като голямо бебе. Личеше колко му е неловко.
	— Погромът над дома ни има ли нещо общо с Института? — попита той.
	— Не — поклати глава Гофман. — Не, разбира се.
	— Но вие ни шпионирате. Така излиза — раздразнено напомни бащата.
	— За ваше добро е — увери го мъжът и погледна Уилям. — Когато човек живее под един покрив с най-добрия кодоразбивач на света, това е необходимо зло. Не можем да позволим да му се случи нещо лошо. — Гофман си пое дъх. — Ще поговорим повече, след като си отдъхнете. Сигурно сте и гладни? Ще ви осигурим нов екзоскелет — обърна се той към бащата. — Разработихме още по-иновативен модел. Надявам се да ви хареса.
	— И дума да не става — възпротиви се бащата, но Уилям забеляза, че отказът му е по-скоро спонтанен, отколкото категоричен.
	— Новият екзоскелет е кинетичен — продължи Гофман. — Зарежда се от самото движение.
	— Знам какво означава „кинетичен“ — избоботи сърдито бащата.
	— Шофьорите ще ви заведат в новия ни спа-сектор, където има условия да си отдъхнете. — Гофман кимна на двамата си помощници, а те понесоха живия си товар нагоре по стълбите.
	— Ще тръгна с тях — каза майката. — Вие двамата сигурно имате много да си говорите.
	Уилям кимна.
	Гофман изчака вратите да се затворят и едва тогава се обърна към момчето.
	— Малко почивка и ще погледнат по-ведро на нещата. — Той отиде до колата, отвори вратата, наведе се навътре, взе раницата на Уилям от задната седалка и я разклати пред лицето му: — Само това ли ти е багажът?
	— Да. Всичко друго беше смляно на стърготини.
	— Ами… така става, когато се използва кълцодетектор.
	— Кълцодетектор? — повтори Уилям.
	— Който е нахлул в дома ви, е търсел нещо — продължи Гофман. — И си е послужил с кълцодетектор — високоефективен издирвателен уред с, уви, голяма разрушителна мощ. Въвеждаш какъв предмет му възлагаш да намери, а той надребнява на ситни късчета всичко, изпречило се на пътя му, докато не открие търсеното.
	— Трябва да разберем кой е бил — настоя Уилям.
	— Работим по въпроса — увери го Гофман. Продължаваше да държи раницата на Уилям. — Напоследък да си получавал пратка? Някой извън обичайното ти обкръжение да те е посещавал или да се е свързвал с теб?
	— Всъщност дааа… — провлече отговора си Уилям.
	Посегна и хвана раницата си. Опита се да я издърпа от ръцете на Гофман, но той продължаваше да я стиска. По едно време май усети колко нелепо се държи и я пусна. Уилям дръпна ципа и внимателно извади пирамидата.
	— Доставиха ми това.
	— Охо… Може ли?
	Момчето долови треперене в гласа му.
	— Само внимавай. — Подаде му пирамидата. — Мята искри.
	Гофман протегна ръце и пое пакета.
	— Ще го занеса за анализ в лабораторията — прошепна той, все едно не искаше да смущава пирамидата.
	— Откъде знаеш, че съм получил пратка? — поинтересува се Уилям.
	— Досетих се по пътя на логиката — отвърна Гофман, без да вдига поглед от пакета. — Който е нахлул в дома ви, е искал да открадне нещо. А какво друго, освен наскоро получена вещ.
	Гофман се обърна и тръгна нагоре по каменните стълби.


>	Осма глава

	Уилям последва Гофман в просторното фоайе. Там кипеше оживление. Хора и роботи с най-разнообразен външен вид сновяха забързано напред-назад. Забеляза неколцина младежи — навярно новопостъпили кандидати. Движеха се в групи по седмина и носеха униформата на Института — лилав блейзър и син панталон.
	— Сега, след като Ейбрахам Тели вече не е в подземието, понижихме нивото на заплаха — доволно поясни Гофман. — И привлякохме нови кандидати. Вече почти всичко се върна в нормалното си русло.
	Покрай тях мина група кандидати. Двама-трима хвърлиха поглед към Уилям, скупчиха глави и започнаха да си шушукат. Той забеляза, че всички държат орбове, и много се зарадва. По принцип още с постъпването в Института кандидатите получаваха персонален орб. Тези топки представляваха своеобразни ключове към десет нива, а на по-горно ниво се преминаваше, след като кандидатът се справи със загадка със съответната трудност. С преминаването на по-горно ниво орбът придобиваше нови свойства, а притежателят му разширяваше периметъра си на достъп. Когато обаче обявиха пета степен на заплаха заради появата на Корнелия Смъртимор, ръководството на Института конфискува всички орбове. Слава богу, тази мярка вече беше прекратена.
	— Но какво се е случило със стълбите? — обърна се Уилям към Гофман.
	Широкото каменно стълбище към втория етаж беше заменено с два ескалатора.
	— Аз дадох идеята — похвали се Гофман. — Много по-ефективни са от старите стълби.
	— Аха… е… щом казваш. — Уилям не хареса особено промяната. — Ами стълбоботът?
	Имаше предвид чаровния малък робот, който най-усърдно, макар и с променлив успех, се изкачваше и слизаше по стълбите.
	— След преустройството се оказа безполезен. И го пенсионирахме.
	— Какво ще рече „пенсионирахме“?
	— Изпратихме го на заслужена почивка — усмихна се Гофман. — Оказа се морално остарял.
	Гофман продължи напред през множеството.
	Момчето оглеждаше навалицата наоколо. Покрай него минаха два лъскави робота. Бяха съвсем бели и блестяха под таванското осветление.
	— И те ли са нови? — попита той.
	Не получи отговор. Гофман вече се бе отдалечил и крачеше към ескалаторите.
	— Простете — обади се глас до Уилям.
	Погледна надолу и какво да види? До краката му беше спрял плосък бял робот. Приличаше на механичен калкан.
	— Ще се отместите ли, ако обичате? — помоли той. — Трябва да почистя под краката ви.
	— Да почистиш? — смая се Уилям. — Ти какво точно представляваш?
	— Прототип на ново поколение прахосмучоботи — гордо отвърна роботът.
	— А със старите почистоботи какво стана?
	— Пенсионираха ги — отвърна иновативното изобретение. — Прахосмучоботите са с много по-добри характеристики. Ще се отместите ли?
	— Идваш ли? — извика му от ескалаторите Гофман.
	Уилям тръгна.
	— Ти да не си Уилям Уентън?
	Той се обърна. До него бяха спрели неколцина негови връстнички. Измерваха го любопитно. Момичетата се кискаха кокетно.
	— Ти ли си? — повтори момичето, задало въпроса, и се усмихна. — А?
	Уилям се смути.
	— Знаем всичко за теб — увери го друга почитателка. — За всичките ти подвизи… как си намерил Ейбрахам Тели в Лондон… за патилата ти в Хималаите… за…
	— Не сега, ако обичате — прекъсна я Гофман. — Друг път ще си поговорите с Уилям.
	— Откъде знаят кой съм? — поинтересува се „звездата“.
	— Тук си нещо като герой — отвърна Гофман и се качи на единия ескалатор.
	— Ама как така? — Уилям го последва.
	— Ела да ти покажа — усмихна се загадъчно Гофман.
	Горе слязоха от ескалатора и поеха по един коридор. Гофман пристъпи тържествено към голяма витрина.
	Уилям спря и прикова очи в неоновите букви с впечатляващ размер:
C>
#	ШИФРОВАНИЯТ ПОРТАЛ: ИСТОРИЧЕСКИ ОБЗОР НА СЪБИТИЯТА
C$
	Отдолу беше поставен стар, очукан орб.
	С този орб Корнелия Смъртимор бе подмамила Уилям да активира Шифрования портал. При спомена го побиха тръпки. Плъзна поглед надолу и видя своя снимка — до огромен портрет на Гофман. ХИМАЛАЙСКИТЕ ГЕРОИ — пишеше отдолу. Той се смая. Погледът му падна върху нещо, от което дъхът му секна. Абсурд. Не можеше да е истина. По гърба му полазиха ледени тръпки и той се разтрепери. Пред него стоеше изложена смъртоносната механична ръка на Корнелия.
	— З-з-защо… — заекна втрещен Уилям. — Защо е изложена тук?
	— За да ни напомня какво се е случило в Хималаите. Важно е да не забравяме и да се учим от грешките си.
	— Но… Тази ръка е много опасна! Не е ли по-добре да бъде заключена в сейф или в трезор?
	Почти чуваше пиукането, което адският механизъм издаваше преди всеки изстрел.
	— Порталът е унищожен — отвърна Гофман. — А Корнелия загина. Ръката й вече не представлява опасност. Пък и стъклото, зад което е поставена, е устойчиво на ядрени атаки и притежава уникална здравина. Ето те и теб — посочи витрината той.
	Уилям пак погледна снимката си — съвсем малка до Гофмановата. И черно-бяла.
	— Вече ни изучават в часовете по история — продължи Гофман.
	Гласът му звучеше някак отнесено. Уилям се опита да срещне погледа му, ала мъжът се взираше в механичната ръка, която блещукаше слабо зад витрината.
	— Уилям? — обади се неочаквано познат глас.
	Обърна се. Срещу него се задаваше Иския с група младежи.
	Тя се хвърли на врата му и го притисна толкова силно, че му се зави свят.
	— Така се радвам да те видя! — възкликна и посочи седмината кандидати, скупчени зад гърба й. Бяха почти техни връстници, вероятно година-две по-малки. — Ето ги новите попълнения. Пристигнаха днес. Тъкмо ги запознавам с обстановката.
	Уилям им кимна с усмивка.
	— Ама това си ти! — едно момче посочи снимката зад витрината и понечи да продължи, но Иския го прекъсна:
	— Е, толкова за днес. Свободни сте.
	Групата тръгна към ескалаторите.
	— Ще отида в лабораторията да изследвам това. — Гофман вдигна пакета с пирамидата. — Двамата сигурно имате доста да наваксвате — и хвърли последен поглед към витрината.
	Според Уилям Гофман се бе променил, но се затрудняваше да определи в какво отношение. Нова прическа? Или беше отслабнал? А вероятно беше останал с такова впечатление заради многото реформи, които Гофман бе въвел в Института.
	Уилям и Иския впериха поглед във витрината. Копчетата върху ръката на Корнелия лекичко пулсираха. Все едно дишаха.


>	Девета глава

	Уилям и Иския се спогледаха.
	— Какво ще кажеш за изложбата на Гофман? — попита тя.
	— Не ми стана ясно защо е изнесъл на показ ръката на Корнелия. Нито защо е окачил свой портрет…
	— Това на никого не е ясно — прошепна момчето.
	— Хм…
	Тя понечи да продължи, но млъкна, когато два бели хуманоидни робота минаха край тях. Уилям ги позна: беше ги видял долу във фоайето. Иския изчака да се отдалечат на безопасно разстояние.
	— Агентоботи. Уж охраняват изложбата, но всъщност наблюдават и подслушват всичко, което се случва и казва на територията на Института, и тутакси донасят на Гофман. Тук е опасно да говорим. Да отидем в стаята ти, а?
	Хвана го за ръка и го поведе.
	— Толкова имам да ти разправям!
	Докато вървяха, той я поглеждаше крадешком. От онова пътуване със самолет на връщане от Хималаите бе изминала сякаш цяла вечност. След като се раздели с нея на летището, Уилям не я беше виждал. Черната й коса бе пораснала. Иския все още беше малко по-висока от него.
	— Очаквах те най-рано след три седмици — подхвърли въпросително тя.
	— Първоначално планът беше такъв, но изникна нещо непредвидено. Нахлуха с взлом в дома ни.
	— Сериозно? Кой?
	— Още не знам. Но… — Огледа се, за да се увери, че не ги подслушват. — Флашката със съзнанието и паметта на дядо изчезна.
	— Какво?! — Тя се закова намясто. — Онази, дето ти да я даде в Хималаите ли?
	Уилям кимна и дръпна Иския да вървят нататък.
	— За щастие Бенджамин разполага с резервно копие. Трябва непременно да се сдобия с него. Според мен дядо знае нещо за странните събития, които ни сполетяха напоследък.
	Иския видимо се стъписа.
	— Бенджамин… — промърмори тя.
	Уилям почука на вратата на стаята си. Нямаше търпение да си поговорят на спокойствие.
	— Кой е там? — попита монотонен глас.
	— Аз съм.
	— Кой?
	— Аз — повтори силно озадачен Уилям. Вратата звучеше различно. По-вяло. По-металически. — Уилям.
	— Имаш ли разрешение за достъп? — попита крайно безразлично вратата.
	— Ама това не е моята врата! — Уилям се обърна въпросително към Иския.
	— Подмениха софтуера на всички врати — прошепна тя. — Гофман не ти ли каза?
	— Не.
	— Аз съм следващото поколение — поясни вратата. — Предишната остаря и я пенсионираха.
	— О, и нея ли! — възкликна разочарован Уилям. — Какво, за бога, става тук?
	— Много неща — отвърна Иския.
	Отвори се люк и от вратата излезе механична ръка със скенер за чело.
	— Наведи се напред — нареди вратата.
	Уилям се подчини. Скенерът светна зелено.
	— Редовен! — Вратата се отвори с щракване.
	Уилям и Иския влязоха.
	Той спря и се огледа. Слава богу, стаята си изглеждаше непроменена. Леглото беше до прозореца, бюрото и столът — на обичайните места. И етажерката с книги си беше там, където я помнеше, само че с няколко нови попълнения. Наведе се да прочете заглавията. „Алтернативна история“, „Технология на пирамидите“, „Земното кълбо: космически кораб“.
	Отиде до прозореца и надникна. Решетката беше свалена. Паркът му се видя същият. Там се трудеха два косачобота.
	— Защо всички роботи са подменени? — Уилям се обърна към Иския, разположила се вече на леглото.
	— Гофман си науми, че целият роботосъстав трябва да бъде осъвременен. Все говори колко е важно Институтът да се развива. Мнозина не одобряват неговите реформи. Смятат новите роботи за прекалено ефективни и лишени от чар.
	Иския сложи показалец пред устните си и направи знак на Уилям да седне до нея.
	После се наведе към него.
	— Чува ни — прошепна и посочи вратата.
	Уилям кимна и придърпа завивката над главата си и над Иския. Тя се усмихна.
	— Гофман спомена ли нещо за Бенджамин? — попита.
	— Не. Случило ли се е нещо?
	— Бенджамин замина. Напусна Института.
	— Как така напусна! — възкликна Уилям. — Защо?
	— Не съм съвсем наясно. След като алармата се задейства, двамата с Гофман се скараха.
	— Каква аларма? — съвсем се смая Уилям.
	— Не знаеш ли, че Агентът с орбулатора е тръгнал на поредната си обиколка?
	Уилям тотално се обърка.
	— Орбу… как го каза?
	— Агентът с орбулатора. Ден, след като научихме новината, че Агентът пак шества по света, Бенджамин напусна… или… изчезна.
	— Изчезна?
	— Да. Един ден се събудихме и него го нямаше. Според Гофман е напуснал и си е заминал. Чудно обаче защо не е казал за намерението си на никого от нас…
	В съзнанието на Уилям се загнезди ужасна мисъл.
	— Ами резервното копие? Щом Бенджамин е напуснал, у кого е сега копието?
	— Не знам. Ще проучим. Сигурно у Гофман.
	Двамата се умълчаха за малко. Мрачни предчувствия налегнаха Уилям.
	— Какъв е този Агент? — попита той.
	Иския понечи да отговори, но вратата я прекъсна:
	— Какво си шушукате там?
	— Нищо. — Момичето отметна завивката и стана. — Е, ще тръгвам. Чака ме нова група новопостъпили кандидати. Всеки ден пристигат по няколко автобуса.
	Отвори вратата и излезе.
	Уилям замислено я проследи с поглед.
	По собствено желание ли си бе тръгнал Бенджамин, или някой го бе отвлякъл? За каква аларма беше споменала Иския? Що за птица е този Агент? И какво, да му се не види, представлява орбулаторът? В главата му се тълпяха куп въпроси.
	Уилям се изправи.
	— Чудя се в колко часа е вечерята… — подхвърли той.
	— Много питаш — скастри го сухо вратата.


>	Десета глава

	Тънък лъч сиво-синя светлина проникваше в стаята. Навън цареше тишина. От няколко часа Уилям лежеше в леглото с дрехите. Мислите не му даваха мира.
	Измъчван от множество неясноти, той се надяваше Иския да се върне при него. Пък и трябваше час по-скоро да открие резервното копие на дядовата флашка. Тобиас Уентън навярно можеше да му помогне.
	Искаше му се да поговори и с Гофман, ала ръководителят на Института беше предприел доста странни преобразования. Бе изхвърлил всички стари роботи и бе внедрил агентоботи с очевидната цел да шпионират служителите на Института и да му докладват. За капак Бенджамин беше изчезнал. Колко ли сериозен конфликт бе възникнал между него и Гофман?
	— Отвън стои някой — съобщи вратата.
	— Кой? — попита Уилям и седна в леглото.
	— Не знам — отвърна вратата. — Но след единайсет на обитателите на Института е забранено да излизат от стаите си и да влизат в чужди.
	Уилям стана.
	— Налага се да докладвам случая в централата — продължи вратата. — Въпросът касае сигур… — и тя млъкна.
	— Ей, вратичке? Вратичке? Тук ли си?
	Уилям не получи отговор. Започна да се тревожи.
	_Щрак_ — вратата се отвори и пред Уилям се появи непозната фигура. При вида на мъж в износена лабораторна престилка Уилям заотстъпва заднешком.
	— Трябва да говорим. Не разполагаме с много време. — Мъжът затвори вратата.
	Уилям опря гръб в стената и спря. Мъжът беше рус, с очила, със съвсем обикновена външност. Уилям го виждаше за пръв път, но откъде му беше позната тази престилка…
	— След малко ще забележат, че вратата е извадена от строя — предупреди мъжът.
	— Бенджамин? — реши да рискува Уилям.
	— Да му се не види…
	Мъжът натисна тила си. Цялата му глава премига няколко пъти, после пред Уилям се появи образът на Бенджамин. Метална лента опасваше главата му.
	— Фу, тази пуста холограмна маска… каква полза, като тялото си остава същото. Ех, да имах време, щях…
	— Холограмна маска? — впечатлен, възкликна Уилям.
	— Лично мое изобретение. Още обаче не е доизпипано…
	— От Иския разбрах, че си напуснал Института — каза момчето. Отдъхна си, че явно това не е вярно.
	— Донякъде е така — кимна Бенджамин.
	— В смисъл?
	— Напуснах, но не съм заминал. Все още съм тук. Повечето мислят, че съм си тръгнал, и ще се постарая да подхранвам заблудата им. Никому нито думичка за срещата ни, ясно?
	Уилям кимна.
	— У дома нахълта крадец и отмъкна флашката на дядо.
	— Не се безпокой за нея. — Бенджамин прикова поглед в Уилям. — У теб ли е пакетът?
	— Кой пакет?
	— С пирамидата… горе-долу толкова е голяма. — Бенджамин показа. — Покрита е с множество символи.
	— Гофман я отнесе в лабораторията — преглътна с мъка Уилям.
	Бенджамин не скри разочарованието си.
	— Ще трябва да си я вземеш обратно.
	— Какво й е специалното на тази пирамида? — попита момчето. — И откъде знаеш, че съм я получил?
	— Представлява шифър — снижи глас Бенджамин. — Един от най-важните шифри на света. В продължение на повече от век пирамидата е престояла скрита на много тайно място. Сега обаче Агентът с орбулатора тръгна да шества по света. Предположих, че ще я даде на теб.
	— Обясни ми, Бенджамин — нетърпеливо каза Уилям. — Кой е този Агент и какво общо имам аз с него?
	— Всичко ще ти обясня. Но най-напред ми кажи кой ти донесе пакета?
	— Пощальон. По-висок и по-слаб от теб. Караше стара пощенска кола.
	— Той е бил.
	— Кой?
	— Агентът с орбулатора. — Бенджамин говореше още по-тихо и започна да се озърта в стаята.
	— Какъв е този Агент?
	Бенджамин си пое дълбоко дъх и прикова поглед в Уилям.
	— Преди много години в Хранилището за невъзможна археология в Института се натъкнахме на странен пергамент. Беше пълна мистерия как изобщо е попаднал там. Специалистите определиха, че е на повече от двеста години. В пергамента се говореше за андроид, наречен Агентът с орбулатора.
	Мъжът направи пауза и погледна Уилям, сякаш да се увери, че го слуша внимателно.
	— Според информацията в документа Агентът с орбулатора пази ключ за древно оръжие. — Бенджамин хвърли неспокоен поглед към вратата. — Не за какво да е оръжие, а за… антилуридий. Ключът е снабден с шифър.
	Уилям се вцепени.
	— За антилуридий ли? — прошепна той. — Наистина ли съществува такова вещество?
	Бенджамин кимна сериозно.
	— От незапомнени времена Агентът с орбулатора броди по света в търсене на човек, способен да разгадае този шифър — така е формулирано в пергамента. Агентът се появява на всеки сто години. Досега така и не е открил човек, който да се справи с шифъра. Казвам, досега…
	— Пратката… пирамидата ключ ли е?
	— Да. Всъщност тя е орбулатор. Разгадаеш ли шифъра, ще получиш достъп до антилуридия — единственото средство в света, годно да спре Ейбрахам Тели.
	По гърба на Уилям полазиха ледени тръпки. Само при споменаването на това име го втрисаше. Нима наистина съществуваше начин злодеят да бъде спрян? И Агентът с орбулатора иска антилуридият да попадне именно у него, у Уилям Уентън?
	Бенджамин си пое дъх.
	— Ако обаче ключът се озове в ръцете на злонамерен човек, ще загазим.
	— Как ми се иска дядо да беше при нас. Щеше да ни помогне — преглътна с мъка Уилям.
	— Хммм… За да активирам резервното копие, ми трябва достъп до кабинета ми. След мнимото ми заминаване го заключиха и преместиха всичките ми вещи в някакъв склад по крайбрежието. И сега резервното копие е там. Ще го вземем, но няма да е веднага. Съветите на Тобиас биха ни помогнали много, ала не разполагаме с време и се налага да минем без тях.
	— Защо не разполагаме с време?
	— Заради спрялото време в Института се задейства аларма. По-точно спряло е не времето, а часовникът. Най-големият на света. Биг Бен. Докато Агентът с орбулатора обхожда земята, Биг Бен няма да работи. Когато стрелките пак започнат да се движат, значи Агентът си е тръгнал и ще се върне чак след един век. Не бива да пропускаме този златен шанс. Трябва да разгадаеш орбулатора възможно по-скоро.
	Бенджамин се канеше да продължи, но изведнъж се обърна и погледна вратата. Приближаваше бръмчене на електрически двигатели. Уилям веднага се досети кой се задава: отряд стражоботи.
	Бенджамин ловко бръкна под престилката си и извади метална лента като тази на главата му. Хвърли я на Уилям.
	— Пази я — и тръгна заднешком към вратата. — Ще ти потрябва.
	Включи холограмната си маска и се преобрази в старец.
	— Непременно трябва да си върнеш пирамидата. Ще ти помогнем.
	Преди Уилям да го попита защо използва множествено число, Бенджамин изчезна.


>	Единайсета глава

	На вратата се почука. Тя продължаваше да е извън строя, след като Бенджамин я бе дезактивирал. Затова Уилям отиде да я отвори. Навън стояха неколцина стражоботи — нови-новенички.
	— Отдръпнете се. Идваме да проверим за предполагаем пробив в сигурността — един от тях нахълта шеметно и Уилям се видя принуден да отскочи встрани.
	Стражоботът държеше предмет, подобен на ютия. Вдигна го, за да сканира стаята.
	Уилям хвърли поглед към леглото. Там лежеше холограмната маска, подарък от Бенджамин. При толкова щателна проверка стражоботът неминуемо щеше да я открие.
	— Всичко… при мен е наред — увери ги момчето. — Но чух някой да бяга надолу по коридора.
	Стражоботът се обърна към него.
	— Някой е бягал, казвате?
	— Да. И то панически. Явно се е изплашил от вашата поява.
	С доволен вид стражоботът се обърна към екипа си, който чакаше пред вратата.
	— Хайде, момчета. Да заловим нашественика! — поведе ги той.
	И стражоботите се спуснаха нататък по коридора.


	Уилям не успя да заспи и тръгна да търси Бенджамин посред нощ. Накъде ли се бе отправил? Ако още пребиваваше на територията на Института, къде ли се криеше?
	Беше твърдо решен да го намери. Непрекъснато прехвърляше наум думите му и търсеше в тях подтекст.
	В дъното на дългия коридор Уилям свърна вляво и неочаквано се озова в залата с експозицията, посветена на Шифрования портал. Голямата витрина хвърляше слаби отблясъци, но неоновата табела беше изгасена. Той все още не можеше да си обясни защо Гофман е подредил цяла изложба за случилото се в Хималаите. От преживяванията там пазеше само лоши спомени. Ейбрахам бе преминал през Портала, а Корнелия беше погубила дядо му.
	Уилям усети как само при мисълта за това стомахът му се свива болезнено. За щастие Корнелия също бе загинала, простреляна от своята механична ръка. Същата ръка, която сега стоеше изложена зад витрината.
	Момчето се приближи.
	Нещо липсваше. Наведе се към стъклото.
	Ето го стария орб, ето я снимката на Уилям, точно под големия портрет на Гофман…
	Механичната ръка!
	Нямаше я!
	Уилям се вцепени. Господи! Стъклото, годно да устои дори на ядрена атака, беше непокътнато. Не се забелязваха никакви следи от опити за взлом или вандалски набези. И въпреки това ръката бе изчезнала. Момчето потръпна. Ето от това се боеше. Ръката на Корнелия представляваше смъртоносен инструмент. Не я ли откриеха в близките часове, смъртна опасност надвисваше над целия Институт.
	Спусна се към един тъмен ъгъл и спря пред голямата статуя на крилата жена, която държи орб. Промуши се зад статуята и седна. Оттам можеше безпрепятствено да наблюдава витрината.
	Реши да я държи под око с надеждата ръката да се появи. Отложи издирването на Бенджамин за следващия ден. Сега си постави за цел единствено да не заспива.


	Уилям се сепна от съня си. Надигна се. През големия прозорец зад гърба му нахлуваше златиста утринна светлина. Надникна иззад статуята. Във фоайето гъмжеше от хора и роботи. Две момичета, застанали до витрината, оживено сочеха и обсъждаха нещо.
	Изправи се и със сковани крака се приближи към витрината.
	— Ти си Уилям Уентън — посочи го едното момиче.
	Той не отговори. Взираше се във витрината.
	Механичната ръка на Корнелия Смъртимор си стоеше на мястото.


>	Дванайсета глава

	Между масите в просторната столова сновяха сервироботи. Новопостъпилите кандидати седяха по групи и закусваха с пържени яйца, наденички, препечени филийки и палачинки. Шушукаха си, смееха се, бъбреха на висок глас — в блажено неведение за снощното изчезване на механичната ръка на Корнелия. И за чудодейното й завръщане, обобщи наум Уилям.
	— Уилям Уентън — обади се равен глас.
	До него спря бял сервиробот. Носеше поднос с пресни кифлички.
	— Да?
	— Елате с мен — продължи роботът. — Мястото ви е на седма маса. Очакват ви.
	Уилям го последва. Сервироботът умело лавираше между сновящите напред-назад хора. Сръчно вдигаше подноса високо над главата си и оттам не се изтърколи дори и една кифличка.
	След малко Уилям седна на седма маса. Там вече закусваха Иския и кандидатите, които бе видял вчера. В чинията пред него се издигаше кула от синтетични палачинки, а до тях — купичка с конфитюр. Нямаше търпение да си намаже една. Очакваше го и голяма чаша с марсиански сок.
	— Вярно ли е, че получаваш припадъци, които ти помагат да разбиваш кодове? — попита русо момиче и отхапа от една кифличка, но мигом сгърчи лице.
	Уилям кимна и усети как се изчервява. Всички кандидати го зяпаха любопитно. Той сведе поглед към чинията си и посегна към палачинките.
	— Но тези припадъци не са болест — уточни друго момче. — Щом благодарение на тях разгадава шифри, значи са по-скоро част от мисловния процес.
	— Нещо такова — смънка Уилям и опита палачинките. Веднага изплю парчето. Все едно бе лапнал овлажнял картон.
	— Напоследък храната е ужасна — оплака се Иския и избута чинията си.
	— Какво се е променило? — В устата на Уилям бе останал гаден вкус.
	— Назначиха нови готвоботи — поясни едно момче. — Още се учат.
	Уилям не беше готов да се откаже окончателно от палачинките. Дали пък вторият опит няма да е по-успешен? Отхапа едно парче и го сдъвка три пъти, но и него изплю. Вкусът наподобяваше комбинация от мокра тоалетна хартия и солено тесто за моделиране.
	— Според теб защо именно Ейбрахам Тели е намерил луридия в тунелите за лондонското метро? — поинтересува се друго момиче.
	— Чиста случайност — побърза да отговори Иския.
	— И аз мисля така — кимна Уилям.
	— А вярно ли е, че Ейбрахам е превъртял и се е опитал да те убие, преди да мине през Шифрования портал? — попита едно момче.
	— Мхм…
	Уилям се примири с поражението и избута чинията с палачинките.
	— Свободна ли е? — посочи приближил се хигиенобот. Преди момчето да отговори, той вдигна чинията и я отнесе.
	— Не се ли страхуваш, че същото може да сполети и теб? — намеси се русото момиче.
	— Кое същото?
	— Да превъртиш. Или да се превърнеш в злодей.
	Уилям не отговори. Не знаеше какво да каже.
	— Количеството луридий в тялото на Уилям е незначително в сравнение с луридия в тялото на Ейбрахам — поясни Иския.
	— Знам — отвърна момичето. — Луридият съставлява едва половината от Уилям. Другата половина е човешка.
	— А какво е станало с Фреди? — поинтересува се момче с лъскава шина на зъбите. — Как си обясняваш, защо е минал през Шифрования портал заедно с Ейбрахам?
	— Нямам представа — отвърна Уилям.
	— Това си остава голяма загадка — помогна му Иския.
	— Аз съм твърдо убедена, че Ейбрахам Тели се е добрал до целта си — заяви късокосо момиче с очила. — И не след дълго ще се завърне заедно с подкрепление от луридиевата цивилизация и ще ни изтреби до крак.
	Всички мигом млъкнаха, защото край масата минаваха двама агентоботи.
	— Достатъчно по тази тема. — Иския се огледа, за да разбере дали някой не ги е подслушал. — Не бива да я обсъждаме. Не и тук.
	Известно време всички мълчаха.
	— Уилям — обади се глас над главата му.
	Той вдигна поглед и кого да види? Гофман.
	— Може ли да поговорим насаме?
	Момчето стана.
	— Доскоро — усмихна се Иския.
	Той кимна и тръгна след Гофман.
	Настигна го в коридора.
	— Къде отиваме?
	— Родителите ти чакат отвън — съобщи лаконично мъжът и продължи напред.
	— Ще си тръгват ли?
	— Да — отвърна Гофман, без да го поглежда.
	Поведе го през главната зала и на Уилям му се удаде случай да го разгледа в гръб. Само така му се струваше или той наистина накуцваше? А косата му определено беше изгубила предишния си поддържан вид. Навярно сега, когато Бенджамин го нямаше, на Гофман му се струпваше още повече работа. А това със сигурност го изморяваше.
	— Между другото… — поде Уилям.
	— Да?
	— Чудех се… дали ще ми разкажеш малко за… Агента с орбулатора?
	Гофман спря. Бавно се обърна към Уилям и впери поглед в него. Усмихна се.
	— Значи си чувал за него? Странно. Мислех, че… — Той не довърши, усмихна се още по-широко и разроши косата на Уилям. — Той не е нищо повече от стара измишльотина. Никой не вярва в съществуването му. Не слушай какви щуротии се разправят из Института. Хората разпространяват всякакви небивалици.
	— Но нали за него пише в древен пергамент… — опита се да възрази Уилям, ала Гофман го прекъсна:
	— Агентът с орбулатора си е чиста фантасмагория, разбра ли?
	Обърна се и тръгна към изхода от сградата.
	Навън родителите на Уилям чакаха пред колата. Баща му не носеше екзоскелет. Изтупан в нов костюм, се усмихваше до уши.
	За пръв път от близо десет години Уилям виждаше баща си да стои изправен без видимо помощно средство.
	— Е, какво ще кажеш? — попита татко му и разпери ръце, за да се поперчи.
	— Това е огромен напредък. — Гофман посочи бащата на Уилям.
	Той разкопча ризата си и я разтвори. Отдолу проблесна нещо сиво.
	— Облечен е в иновативен ултракостюм — поясни Гофман. — Функционира като екзоскелет. Електрически импулси умножават многократно мускулната сила на човека, който го носи.
	Бащата на Уилям закопча ризата си и се усмихна на сина си.
	— Страхотно, а?
	Уилям кимна. Отдавна не бе виждал баща си толкова доволен.
	— Време е да тръгваме. — Майката отвори вратата на колата и погледна Уилям. — Отиваме на гости на чичо Стивън в Уелс. Не те е виждал от двегодишен и няма търпение.
	— Ама как така? — изуми се Уилям. Откъде се бе взела тази странна идея?
	— В момента не е препоръчително да се задържаш в Института. След инцидента в дома ви се боим, че си в опасност. Явно някой те е набелязал и е най-сигурно да си на друго място.
	— Пък и откога мечтаем да се завърнем в Англия — напомни баща му. — Да навестим приятели и познати. Не вярвам да пропуснеш такова пътуване.
	Уилям зяпна срещу тримата възрастни. Търсеше признаци, че са му устроили глупава шега.
	— А пирамидата? — попита Уилям.
	— Изследванията върху нея продължават — отвърна Гофман с каменно изражение. — Ще получиш новини веднага щом разберем повече.
	— Но аз си я искам обратно — настоя Уилям. — Тя е моя.
	Гофман го изгледа сериозно с дълбоките си тъмни очи.
	— Преди да открием какво съдържа, пирамидата не е ничия. Възможно е да е опасна.
	— Най-добре да потегляме. — Майката на Уилям се качи в колата. — Вътре ще си продължим разговора. Чака ни дълъг път.
	С голяма буца в гърлото Уилям отиде до колата, отвори вратата и се вмъкна на задната седалка.
	Баща му се настани отпред.
	Майка му запали и потегли.
	— Така е най-добре — заключи тя. — В Института се случват какви ли не шантави работи. Сега ще имаме време един за друг. — Тя се усмихна на Уилям в огледалото. — Ще си починеш. Ще събереш сили.
	Спряха пред голяма порта от ковано желязо. Тук свършваше територията на Института. Двете крила се плъзнаха бавно встрани и пропуснаха колата.
	Уилям отпусна ръце в скута си. Напрягаше си ума до пръсване. Трябваше непременно да намери начин да се върне в Института. Да си вземе пирамидата. И да разбие шифъра, преди Биг Бен отново да започне да отмерва времето.
	Неочаквано се сети с какви думи Бенджамин му бе връчил холограмната маска: „Ще ти потрябва.“
	Уилям бръкна в джоба на панталона си и извади металната лента.
	— Мамо, спри колата!


>	Тринайсета глава

	Уилям тичаше по пътя.
	С изненадваща лекота бе убедил родителите си да продължат без него. Повярваха му, че се връща, за да вземе резервното копие на флашката с паметта на дядо Тобиас, и че активирането й ще отнеме известно време. Донякъде отговаряше на истината. Беше им обещал обаче до два-три дни да замине за Лондон с някой от частните самолети на Института, а всъщност изобщо нямаше такова намерение.
	Колебаеше се как да постъпи. Не можеше да се промъкне безпрепятствено в Института. Достъпът му беше прекратен и стражоботите сигурно бяха получили нареждане да изтрият Уилям Уентън от базата данни с правомерно пребиваващи на територията на Института. Реши да използва холограмната маска от Бенджамин и да открие Иския. Сам нямаше да се справи с толкова трудна задача.
	В горния край на портата беше монтирана подвижна видеокамера, предназначена да сканира широк периметър. Уилям съзнаваше, че е невъзможно да мине, без да го заснемат. Имаше обаче план. Огледа се. Пътят пустееше и в двете посоки.
	Налагаше се да се въоръжи с търпение.
	Надяна металната лента на главата си и натисна копчето. Пред очите му лумна блясък. Не усети никаква друга промяна. Опипа лицето си. Май си беше същото. Какво, нима маската не работеше?
	Няколко метра по-нататък забеляза локва. Отиде и се огледа в нея. Сепна се, защото от тъмната вода го гледаше сбръчкан беловлас старец с мустаци. Приличаше на Алберт Айнщайн. Метаморфозата обаче се оказа само частична. Уилям не можеше да се разхожда с глава на старец върху тяло на момче. Веднага щяха да го разкрият.
	Пак натисна копчето от задната страна на лентата. След нов блясък лицето му се преобрази в женско. Натисна копчето за трети път. Лицето му отново се промени. Този път от локвата го гледаше рижо момче с лунички. „Екстра“ — отсече наум.
	Неочаквано чу бръмчене на двигател. Обърна се. По пътя се задаваше автобус. Точно на това се бе надявал.
	Спотаи се зад близкия храст. Изсвириха спирачки. Машината намали, свърна пред портите и спря. Момчето надникна иззад скривалището си. В автобуса се возеха деца на неговата възраст. Обзети от любопитство, те се бяха скупчили до прозорците. Поредната група кандидати за Института.
	Без да му мисли много, Уилям хукна приведен и стигна до возилото точно когато то потегляше. Скочи и се вкопчи в задната му броня. Автобусът мина през портите и заподскача по чакълестата алея. „Или ще ме видят, или ще падна“ — отчая се той.
	Но мрачните му прогнози не се сбъднаха. Превозното средство спря пред главния вход. Той скочи на земята и зачака.
	Вратите на автобуса се разтвориха и отвътре започнаха да се изсипват деца. Въодушевена глъчка огласи въздуха. Уилям надзърна иззад ъгъла. Преброи четиринайсет деца и една жена.
	Излезе от прикритието си и се присламчи към групата. Застана най-отзад.
	— Всички ли са налице? — попита жената отпред.
	Децата кимнаха.
	Тя носеше сако с емблемата на Института. Уилям я беше виждал преди и беше убеден, че го познава, но зад холограмната маска се намираше в безопасност.
	— Моля, последвайте ме — прикани ги разпоредителката и тръгна нагоре по стълбите.
	Децата я последваха.
	Уилям вървеше най-отзад.
	Докато гледаше другите деца, го обзе странно чувство. Все едно и той идваше в Института за пръв път. Очите на кандидатите светеха от възторг. Само да знаеха какви страхотии дебнат тук…
	— Добре дошли в Института за постчовешки изследвания — приветства ги разпоредителката и разпери широко ръце в обширното фоайе.
	Кандидатите ахнаха. Наоколо жужаха човешки гласове и роботи. Мъже и жени в бели престилки сновяха забързано напред-назад, улисани в оживени разговори. Група млади кандидати разглеждаха орбовете си, а един прахосмучобот се опитваше да лавира през навалицата от хора и машини, за да си върши работата. С тази гледка дори Уилям не бе успял да свикне напълно.
	— Тук аз се оттеглям — продължи жената — и ви оставям в ръцете на един от най-висококвалифицираните ни полеви асистенти да ви разведе из Института.
	Сърцето на Уилям подскочи, когато отсреща се зададе Иския.
	— Добре дошли! — приветства ги тя с усмивка.
	Иския поведе групата новопристигнали кандидати през просторното фоайе.
	Уилям продължаваше да пристъпва най-отзад.
	Кандидатите се оглеждаха изумени, докато Иския им показваше фоайето и парка. После се качиха на ескалаторите. Не щеш ли, той зърна долу неколцина стражоботи да си проправят път през множеството. Изглеждаха припрени. Очите им бдително претърсваха тълпата. Дали въпреки всичко някой не бе установил, че той се е вмъкнал неправомерно?
	— Насам, моля — подкани ги Иския, след като слязоха от ескалаторите.
	Групата тръгна след нея. Отправиха се към експозицията, свързана с Шифрования портал. Иския се обърна към кандидатите. Уилям хвърли поглед към фоайето. Стражоботите спираха произволно хора и проверяваха самоличността им с челни скенери.
	Даваше си сметка, че е само въпрос на време стражоботите да стигнат до тяхната група. А после бързо-бързо щяха да го разкрият.
	Нямаше основания да се надява холограмната маска да издържи проверката с челен скенер.
	— Идваш ли? — извика Иския.
	Гледаше го нетърпеливо.
	— Не мога да започна, преди всички да са се събрали — поясни тя. — Побързай, ако обичаш.
	Тя се обърна към експозицията и прикова поглед във витрината. Личеше си нежеланието й да разказва за изложените зад нея предмети.
	— Не те видях в автобуса — обади се глас до Уилям.
	— Моля? — обърна се стреснат той.
	Някакво момиче го гледаше въпросително. Сърцето му се разблъска. Това ли беше краят на прикритието му?
	— Теб те нямаше в нашия автобус — настоя момичето. — Да не би да си си изгубил групата?
	Уилям погледна Иския, но тя изобщо не беше чула въпроса на наблюдателната кандидатка.
	— Да — прошепна Уилям. — Изпуснах предната обиколка и затова се прикрепих към вас.
	— Ясно — кимна момичето. Обяснението, изглежда, й беше достатъчно.
	— Моля, челата за сканиране — разнесе се монотонен глас отзад.
	Уилям се обърна. Към тях се насочваха трима стражоботи. Средният държеше скенер. Другите двама бяха въоръжени с пасиватори.


>	Четиринайсета глава

	Стражоботът със скенера спря пред момичето, което току-що бе заговорило Уилям.
	Тя се огледа объркано и срещна погледа му.
	Той се бореше с желанието мигом да си плюе на петите. Наложи си да запази самообладание и да мисли продуктивно. Разкрият ли го, край. Ще трябва да се прости с надеждата да си върне пирамидата.
	— Наведи се напред — прошепна Уилям на момичето. — Искат само да сканират челото ти, за да проверят дали фигурираш в базата данни.
	Видимо притеснено, момичето го послуша. Поднесе челото си и затвори очи.
	— Не е опасно — успокои я Уилям.
	Стражоботът доближи скенера до челото й. Индикаторът светна първо червено, после зелено.
	— Редовна! — обяви стражоботът и се обърна към високо слабо момче. — Челото за сканиране, ако обичаш.
	Момчето послушно сключи ръце на гърба си и се наведе напред.
	Уилям хвърли поглед към Иския. Момичето продължаваше да стои до витрината. Той отстъпи крачка назад и дискретно й махна, но тя не го видя. Гледаше високото момче. Скенерът светна зелено.
	— Редовен! — докладва стражоботът.
	Уилям започна да маха по-енергично, за да привлече вниманието на Иския.
	— Пссст! — изсъска той.
	Тя обаче нито го чу, нито го забеляза. Уилям скъси наполовина разстоянието помежду им.
	— Иския! — прошепна той.
	Най-сетне момичето го видя.
	— Нямаш право да се откъсваш от групата — предупреди тя. — Рискуваш да те пасивират.
	Иския, естествено, нямаше откъде да знае, че това непознато рижо момче е Уилям.
	Той обаче не се отказа. Хвърли поглед към стражоботите. Все още не бяха приключили проверката.
	— Аз съм — просъска и спря до Иския.
	— Какви ги говориш? Връщай се в групата си. Накрая заради теб и аз ще го отнеса.
	— Аз съм. Уилям!
	— Уилям? — Изгледа го, все едно е откачил.
	— Уилям Уентън. — Той се наведе към нея.
	— Моля?
	— Стражоботите не бива да ме разкриват. Нося холограмна маска. Помогни ми. После ще ти обясня.
	Иския все още изглеждаше в пълно недоумение.
	Налагаше се да й направи нагледна демонстрация.
	Той посегна към тила си и натисна копчето за превключване на ново лице. Пред очите му лумна блясък. Иския се ококори изумена. Уилям леко се наклони и погледна отражението си във витрината. Беше се преобразил в Алберт Айнщайн.
	Явно това се оказа достатъчно да разсее съмненията на момичето в думите му.
	— Уилям? — прошепна тя и ужасено погледна към стражоботите. — Теб ли издирват?
	— Гофман се опита да ме изпрати надалече. — Уилям натисна копчето повторно и пак прие образа на рижото момче. Точно навреме.
	— Ей, ти! — извика стражоботът със скенера и тръгна към него. — Челото за проверка, ако обичаш.
	— Бягай — прошепна Иския.
	— Какво?
	— Бягай — повтори тя. — Аз ще ги забавя.
	И с рязко движение натисна паник-бутона до витрината. От пода изникнаха метални стени и закриха орба, снимката на Уилям и ръката на Корнелия.
	Зави аларма. Стражоботът със скенера се закова намясто. Другите двама сториха същото.
	Уилям хукна презглава.


>	Петнайсета глава

	Уилям седеше сам в дъното на Кибернетичната градина. Съоръжението отдавна не работеше. Погледът му шареше по клетките наоколо. Повечето бяха празни. Само тук-таме се мяркаха механични растения. За щастие дезактивирани.
	Вгледа се в оклюмалото месоядно растение в близката клетка. От устата му стърчаха зъби, остри като шило.
	Странно, но факт: единствено тук се чувстваше в относителна безопасност. В Института стражоботите го издирваха под дърво и камък. Единствено в Кибернетичната градина бе намерил място да остане сам и да си събере мислите. Да си начертае план как да си върне пирамидата, отнета от Гофман; как да открие Бенджамин. Освен това трябваше да извести Иския за мистериозното изчезване и повторната не по-малко мистериозна поява на механичната ръка на Корнелия.
	Посегна да опипа лицето си. След като си бе плюл на петите, беше натиснал копчето и пак се бе преобразил. Нямаше обаче никаква представа в какво се е трансформирал. В момче, в момиче, в мъж или в жена? Нито един вариант не беше изключен.
	_Щрак_ — чу се от портата. Уилям подскочи. Някой бе влязъл в Кибернетичната градина. Той притисна още по-плътно гръб о студените решетки на клетката зад себе си. По алеята се задаваше някой. Стражобот? Нима го бяха открили? Заради плътния мрак Уилям не виждаше добре, но очите на посетителя излъчваха слаба червена светлина. Следователно, беше робот. Той се приближи още и Уилям го позна. Не кой да е, а самият кавгобот! Спря насред обширната морава, постоя, после пак тръгна.
	Уилям го следеше с поглед.
	Дали да се покаже?
	Направи няколко несигурни крачки.
	— Ето къде си бил. — Кавгоботът тръгна към него.
	На два-три метра от Уилям той спря и прикова в него светещите си очи.
	— Открих го — прошепна и посегна към ухото си. — Ела с мен — нареди той на Уилям. — Тук не е безопасно.
	Смаян, Уилям застина неподвижно.
	— Какво стоиш като пасивиран? — попита кавгоботът. — Тръгвай. Другите чакат.
	— Кой други?
	— Бенджамин и компания. — Кавгоботът се обърна и тръгна към изхода. — Ако не се размърдаш, лошо ти се пише. Въпрос на време е стражоботите да те пипнат. И тогава дори заядливата ми уста няма да може да те спаси от пасиваторите им.
	Уилям последва робота. Излязоха от Кибернетичната градина.
	— Как ме откри? — попита той, докато прекосяваха тичешком моравата пред Института.
	— В холограмната маска, която ти е дал Бенджамин, има инсталиран локатор. Съветвам те да не говориш. Иначе има риск да ни открият. Водя те към Депото.
	— Какво депо? — попита Уилям.
	— Шшшт — предупреди кавгоботът и продължи напред.
	Уилям усещаше как тялото му трепери в резултат от бурния приток на адреналин.
	Спряха пред задния вход към главната сграда. Кавгоботът въведе код върху клавиатурата до вратата.
	_Бийп_ — вратата се отвори. Вътре имаше асансьор. Стените бяха мръсни, а подът — покрит със сухи съчки и шума. До едната стена бе подпряно градинско гребло. Кавгоботът влезе в кабината и подкани с жест Уилям да го последва.
	Според таблото с бутоните в асансьора Институтът имаше много повече етажи, отколкото си мислеше Уилям. Запита се дали някога ще разгледа всичките. Кавгоботът се протегна, за да достигне едно от високите копчета. Натисна го и то светна.
	— Изкачване — съобщи приглушен женски глас.
	— Главно градинароботи използват този асансьор — поясни спътникът на Уилям.
	— Къде отиваме?
	— В Депото за бракувани роботи. Там Гофман е заточил всички пенсионирани колеги. Обстановката е потресаваща. Направо непоносима.
	Асансьорът спря. Вратите се разтвориха. Кавгоботът слезе.
	— Хайде. Нямаме време. Трябва да се качим на друг асансьор за…
	Той не успя да довърши. Син лъч прониза гърдите му и оттам във всички посоки се разхвърчаха искри.
	Кавгоботът се олюля, килна се напред и шумно рухна върху пода.


>	Шестнайсета глава

	Кавгоботът лежеше неподвижно. Уилям се огледа в кабината. Забеляза капак на тавана. На кино беше виждал много такива изпълнения, но дали щеше да се справи?
	Бръмченето на електрически двигатели приближаваше.
	Уилям стъпи разкрачен върху двата срещуположни парапета в кабината. Увери се, че стои стабилно, и се протегна към тавана. Бутна капака. Той се отвори.
	Момчето се протегна, хвана се с две ръце за ръба на отвора, напрегна мускули и успя да прехвърли горната част на тялото си през ръба. Изтегли се целия и хлопна капака.
	Върху покрива на асансьора беше студено и тъмно. Бръмченето приближаваше. Сърцето му подскочи, защото имаше риск стражоботите да го открият. През процепа виждаше безжизнено проснатия кавгобот. Не беше затворил плътно капака. Протегна ръка да поправи грешката си, но инстинктивно се отдръпна, когато в същия момент един стражобот влезе в асансьора да огледа.
	Уилям се спотаи в тъмното и спря да диша.
	— Тук няма друг — обади се стражоботът.
	— Сам ли е бил? — попита колегата му отвън.
	— Кой?
	— Този. — Другият влезе и побутна кавгобота с пасиватора си.
	— Стар модел. Мястото му е при вторичните суровини. Сигурно се е опитал да избяга.
	— Но ние чухме гласове.
	— Сигурно си е говорел сам. — Стражоботът пак огледа кабината.
	— Роботите не си говорят сами — възрази колегата му. — Всеизвестно е.
	От челото на стражобота точно под Уилям изскочи червен лъч. Главата на робота се завъртя и лъчът започна да сканира асансьора. Тръгна най-отдолу и обхождаше методично все по-нагоре.
	Уилям се омръзна. След секунди щяха да го открият.
	— Тра-ла-ла, тра-ла-ла, на рожден ден ела! — развика се неочаквано кавгоботът. — В джобчето ми дрънкат… зеленчуци…
	Червеният лъч угасна. Стражоботът прекрати сканирането. Обърна се и изгледа стария кавгобот.
	— Роклята на мама… все ми е голяма… жаба-жабурана… — бръщолевеше несвързано кавгоботът.
	— Ако си чул гласове, сигурно този си е приказвал сам. Сега убеди ли се колко е изкукуригал — настоя първият стражобот. — Ще го вземем с нас. Трябва да го върнем в Депото, преди да е изтърсил вътрешна информация.
	Спотаен в мрака, Уилям проследи как двата стражобота вдигнаха стария кавгобот и го изнесоха от асансьора.
	Изчака бръмченето да утихне и чак тогава се осмели да си поеме дълбоко дъх. Сърцето му думкаше в главата като барабан.
	Погледна тъмната шахта над главата си. Светлинката от капака стигаше, колкото да вижда къде се намира. До него висеше едно от стоманените въжета от повдигащия механизъм на асансьора. Уилям хвана въжето и се набра. Трябваше да се изкатери по него. Кавгоботът бе споменал за втори асансьор, но този вариант отпадаше. Слезеше ли обратно в кабината, рискуваше да попадне на стражоботите, които да го пасивират. Опря крак в стената и започна да се изтегля нагоре по въжето.


	След няколко минути стигна горната част на шахтата. Беше подминал три етажа. Цялото тяло го болеше, от него шуртеше пот. Намираше се пред дебела двукрила врата. Опита се да провре пръсти в процепчето между крилата и да ги раздалечи, но пръстите му непрекъснато се изхлъзваха.
	Огледа се за подходящ предмет, с който да си помогне, ала напразно.
	Облегна гръб о стената, вдигна крак и натисна вратата. Стъпалото му обаче се изхлъзна и той замалко да падне. Погледна към мрачната бездна под себе си.
	Опита повторно. Този път се постара добре да закрепи стъпалото си и чак тогава напъна с всичка сила. Вратите леко се разкрехнаха. В тъмната шахта нахлу светла ивица. Уилям стисна зъби и увеличи натиска. Процепът се разшири. Вече виждаше какво има зад вратата.
	Дълъг коридор.
	Със сетно усилие момчето притисна рамо към стената, а стъпалото си — към процепа. Крилата изскърцаха силно и се разтвориха, колкото Уилям да се провре между тях.
	Измъкна се в коридора. Краката му трепереха. Цялото му тяло се тресеше. Дланите му пареха. Докато се катереше по въжето, поради огромното количество адреналин в организма си, изобщо не усещаше болка и умора. Сега обаче му се прииска да си полегне. Същевременно си даваше сметка за необходимостта да продължи.
	Забързано закрачи нататък. Явно в тази част от Института рядко идваше някой. Плътен слой прах покриваше пода и при всяка крачка се вдигаше пушилка. Тук-таме личаха отпечатъци от стъпки. Някои по-размити, други по-отчетливи. Уилям започна да се пита дали е на прав път.
	Извървя коридора. В дъното спря и се огледа. Изход не се виждаше. Пред него и от двете му страни се издигаха бели стени. На пода забеляза начертан червен кръст.
	Приближи се до едната стена и опипа гладката повърхност. Почука на три-четири места с кокалчетата на пръстите си, но по звука отсъди, че плоскостта е солидна.
	Затвори очи и се вслуша в организма си. Ако тук беше внедрен шифър, познатите вибрации щяха да се задействат.
	Понеже не усети нищо подобно, Уилям отвори очи. Направи крачка и стъпи върху червения кръст.
	— Парола? — обади се плътен глас над него.
	Той се стресна здравата и погледна нагоре. Различи бял люк с големината на капак на канализационна шахта. Заради цвета се сливаше с тавана и трудно се забелязваше.
	— Знаеш ли паролата? — повтори гласът.
	— Ъъъ… момент…
	— Момент? Паролата е грешна.
	— Търся Депото за бракувани роботи. Наблизо ли е?
	Гласът не отговори. Уилям изчака.
	— Ехо? — извика той след малко.
	— Уилям, ти ли си? — попита гласът.
	Чак сега я позна:
	— Вратичке!
	— Уилям!
	Ех, как се зарадва Уилям! Неговата врата!
	— Каква приятна изненада! Не си ли пенсионирана?
	— Кажи-речи съм пенсионирана. Тук цари пълно мъртвило.
	— Трябва да вляза в Депото. Бенджамин ме чака.
	— Супер! Значи се готви нещо.
	— Какво?
	— Не знам — колебливо отвърна вратата. — Революция, например.
	— Революция ли?
	— Питай Бенджамин. Тук той е шефът.
	Люкът на тавана се отвори и пред Уилям се спусна голяма стъклена тръба.
	— Сигурен ли си, че искаш да продължиш по този път? — попита вратата.
	— Ако води до Депото за бракувани роботи — да.
	— Както решиш.
	Тръбата се спусна още малко и опря в пода.
	— Приятно пътуване — пожела му вратата.
	И — _смук!_ — тръбата глътна Уилям.


>	Седемнайсета глава

	_Цоп_ — Уилям цамбурна в малък басейн. Потъна до дъното и размаха ръце в отчаян опит да изплува. Около него бълбукаха мехурчета, образуваха се малки водовъртежи и той съвсем изгуби ориентация. От погълнатата вода усети горчив вкус в устата си. Дробовете му горяха от недостиг на кислород. Обзе го паника. Пляскаше и риташе панически, но без успех.
	Неочаквано нещо го сграбчи и го издърпа на повърхността. Той вдиша въздух дълбоко, чак до диафрагмата, за да изпълни дробовете си. Разтърка очи, за да изтече влязлата вода, и премига няколко пъти. Едва тогава прогледна.
	Висеше над басейн, разположен в голямо бяло помещение.
	— Дезинфекция — завършена — съобщи плътен глас от високоговорител на тавана.
	Уилям хвърли поглед през рамо. От тавана висеше ръка на робот. Именно тя го държеше в здрава хватка.
	Ръката го отдалечи от басейна и го постави на пода. После се прибра под отворения капак на тавана и се върна с подобие на голям сешоар.
	— Процедура по сушене — стартирана — извести същият плътен глас.
	От сешоара задуха мощна, топла въздушна струя, отблъсна Уилям назад и едва не го събори.
	— Стой мирен — нареди сешоарът и се приближи до него. — И не ми пречи да си върша работата.
	Налягането притискаше Уилям към стената. Под напора на струята дрехите му плющяха и той очакваше всеки момент да се разкъсат.
	— Процедура по сушене — завършена — обяви гласът и ръката се прибра под капака на тавана.
	Момчето се огледа в една от лъскавите бели стени и здравата се сепна, когато видя, че оттам го гледа Алберт Айнщайн. Напълно забрави, че още носи холограмата маска. Раздуханата му коса стърчеше във всички посоки.
	— Пълна готовност за постъпване — доложи гласът.
	Уилям чу грохот зад гърба си. Обърна се и какво да види? Стената се разцепи на две. Очевидно представляваше грамадна врата. Механичната ръка пак се появи и го сграбчи. Повдигна го, вкара го през вратата, остави го на пода и се прибра обратно. Вратата се затвори със силно громолене.
	Той се заоглежда в гигантското помещение, където се бе озовал. Приличаше на разхвърлян таван. По високи метални стелажи бяха натрупани напрашени чаркове от роботи: ръце, крака, пръсти. Дори глави.
	— Уилям? — разнесе се познат глас.
	Бенджамин стоеше в компанията на няколко робота от старото поколение: един почистобот от столовата и двама стражоботи. На Уилям му падна камък от сърцето. Беше успял да се добере до Депото за бракувани роботи.
	— Виждате ли като кого се е дегизирал? — прошепна единият робот.
	Другите се разкикотиха.
	— Вече можеш да изключиш маската — каза Бенджамин.
	Уилям свали металната лента от главата си.
	— Защо мина през Дезинфектора? — попита Бенджамин.
	— А откъде другаде?
	— От там — посочи Бенджамин една обикновена врата малко по-нататък. — Къде е Макс?
	— Макс ли?
	— Бяхме се разбрали да те доведе.
	Чак сега Уилям съобрази за кого говори Бенджамин. Макс явно беше името на кавгобота, претърпял авария.
	— Двама стражоботи го пасивираха — поясни Уилям. — И се наложи сам да намеря пътя.
	— Лошо — констатира Бенджамин. — Значи, нямаме никакво време. Ще довтасат всеки момент. — Плесна с ръце. — След мен!
	Бенджамин се втурна между стелажите. Трите робота го последваха, а група стражоботи от старо поколение се строиха пред вратата, готови да отбиват вражески атаки.
	И Уилям се затича след Бенджамин. Опитваше се да не гледа металните части, натрупани върху рафтовете. Направо го полазваха тръпки от това място.
	Настигна Бенджамин до голяма метална маса между два стелажа, заобиколен от роботи. Всички гледаха Уилям.
	— Здрасти — обади се глас.
	Иския!
	— И ти ли си тук? — възкликна изненадано той. Много се радваше да я види.
	— Мхм — кимна тя. — След бягството ти от фоайето Бенджамин ме доведе тук, защото сметна, че и мен ме грози опасност. И аз се сдобих с холограмна маска — тя му я показа.
	— Оставете сладките приказки за по-нататък — прекъсна ги Бенджамин. — Сега ни чака по-важна работа.
	И махна на Уилям да се приближи.
	Върху масата беше разгънат стар архитектурен чертеж.
	— Това е оригиналният план на Института — поясни той. — Ето я главната сграда. Тук е паркът, а тук — останките от старата крепост.
	Бенджамин постави показалец върху мястото, където с черен флумастер пишеше „РУИНИ“ и „ПАРОЛА: ЛОРЕМ ИПСУМ“.
	— За къде е паролата? — поинтересува се момчето.
	— По-късно ще ти кажа.
	Уилям погледна Иския. Питаше се доколко е осведомена за случващото се в Депото.
	— В момента той се намира там. — Бенджамин почука с пръст надписа „РУИНИ“ върху чертежа.
	— Кой? — не разбра Уилям.
	— Криптоботът. — Бенджамин го погледна малко укорително, все едно очакваше от него да се досети сам за какво става дума.
	— А какво представлява този криптобот? — попита Иския.
	— Високотехнологична разшифровъчна машина. Съвсем наскоро я разработих по нареждане на Гофман. Държеше да оптимизираме не само придвижването, охраната, почистването и готвенето на територията на Института, но и разгадаването на шифри. Всъщност искаше да повишим ефективността във всички сфери. Помоли ме да конструирам робот, способен да разгадава шифри подобно на жив разшифровчик. Това, разбира се, е невъзможно. Но роботът стана доста сполучлив. Сега обаче, опасявам се, изобретението ми ще нанесе големи поражения — поклати глава Бенджамин. — Когато Биг Бен спря да бие и алармата се задейства, Гофман си присвои правото да се разпорежда еднолично с криптобота. Знаех, че трудно ще го управлява без моя помощ, и се покрих… Не разполагам с доказателство, но подозирам най-лошото. В Института има хора, готови на всичко само и само да разгадаят орбулатора и да се докопат до антилуридий.
	Роботите кимнаха дружно.
	— След завръщането от Шифрования портал Гофман не е същият — продължи Бенджамин. — Мнозина от Института го подкрепят. А след появата на Агента с орбулатора и задействането на алармата в Биг Бен положението се влоши допълнително. Несъмнено някои смятат Гофман за най-подходящия пазител на антилуридия.
	Сред роботите плъзна неспокоен ропот.
	В главата на Уилям бушуваха мисли.
	Прикова поглед в Бенджамин и го измери изпитателно. Можеше ли да му се довери? С разчорлената си коса и нервните си движения този мъж изглеждаше по-смахнат и от Гофман.
	— И така, криптоботът е ето тук. — Той пак посочи върху чертежа. — В тайно подземие дълбоко под руините. След малко ще използват изобретението ми, за да се опитат да разгадаят пирамидата, която Гофман ти отне. Така наречения орбулатор.
	— И ако успеят, ще се д-д-доберат до антилуридия…? — заекна Уилям.
	Бенджамин кимна.
	— Агентът с орбулатора даде пирамидата на мен. Ако я бях разгадал веднага, нищо от това нямаше да се случи — упрекна се Уилям.
	— Не се самобичувай — промърмори Бенджамин. — По-добре направи, че не избърза.
	— Защо?
	— В пергамента пише… — поде Бенджамин, млъкна, прокашля се и преглътна; изглежда, му беше трудно да продължи — … че който се опита да разгадае шифъра на пирамидата, но не успее… ще умре.
	Над малката група се спусна хладна тишина.
	— Това значи ли, че ако се бях провалил, пирамидата щеше да ме убие? — попита Уилям.
	— Да — доколкото може да се вярва на пергамента.
	Бенджамин плъзна поглед по присъстващите.
	— Сега най-важното е да стигнем до крепостта навреме и да попречим на Гофман да разгадае шифъра. Не бива да допускаме антилуридият да попада в ръцете му. Ще бъде трудно, но сме достатъчно, за да успеем… Поне така се надявам.
	— Да живее революцията! — извика един робот и вдигна победоносно ръце.
	— ДА ЖИВЕЕ РЕВОЛЮЦИЯТА! — извикаха в хор другите. — ДА ЖИВЕЕ…
	_Ззззт!_ — син лъч прониза един робот, той се строполи и от него пръсна рой искри.
	Уилям се завъртя. Между високите стелажи се задаваше отряд стражоботи.
	Всички бяха въоръжени с пасиватори.


>	Осемнайсета глава

	— Иския! Уилям! Бягайте! — извика Бенджамин. — Не бива да ви залавят! Ние ще ги забавим.
	Уилям хвана Иския и я задърпа.
	Хукнаха между стелажите. Отзад стражоботите затрополиха и започнаха да стрелят. Двамата се шмугнаха зад един претъпкан стелаж. Уилям подаде глава и видя, че новите стражоботи са обградили Бенджамин и скромната му дружина от пенсионирани роботи. Държаха ги на мушка с пасиваторите си.
	— Май не ни видяха — прошепна Иския.
	— Да се надяваме — отвърна момчето.
	— Какво ще правим сега?
	— Трябва да сляза до крепостта и да взема пирамидата.
	— И аз идвам с теб.
	— Чу какво каза Бенджамин — изгледа я сериозно Уилям. — Опасно е.
	— Сам няма да се справиш. Ще дойда и точка — сприхаво настоя Иския.
	— Не бъди толкова сигурна — обади се глух глас зад тях.
	Обърнаха се. Бял стражобот бе насочил към тях чисто новия си пасиватор.
	— Станете! — заповяда той.
	Двамата бавно се изправиха. Уилям се озърна за предмет, подходящ да му послужи за оръжие. Погледът му спря върху голям сандък с черни топчета — навярно очи на роботи. И какво да прави с тях — да замери стражобота ли? Нищо нямаше да постигне.
	— Марш обратно! — Стражоботът нетърпеливо размаха пасиватора.
	Уилям кимна на Иския — да се подчини. Върнаха се при Бенджамин и обградените роботи. Бенджамин изглеждаше бесен.
	— Страшна революция! — подигравателно подметна един от белите стражоботи.
	— Всъщност каква революция планирате? — попита друг, докато разглеждаше чертежа на Института.
	— Не революция, а по-скоро преустройство — отвърна Бенджамин с каменно изражение.
	— Преустройство? — повтори стражоботът. — И какво ще префасонирате?
	— Тенекиената ти мутра. — Бенджамин замахна с един метален крак, който досега бе крил зад гърба си.
	_ТРЯС!_ — Той цапардоса стражобота, който политна назад и се строполи. Другите стражоботи приковаха изумени погледи в неподвижния си събрат.
	— Толкова ли сме кекави? — попита един.
	— Толкова — потвърди Бенджамин. — Нали аз съм ви конструирал. Един удар и сте в нокаут.
	Стражоботите се спогледаха.
	— НЕКА РЕВОЛЮЦИЯТА ЗАПОЧНЕ! — извика Бенджамин и развъртя металния крак над главата си.
	— Крайно време беше! — обади се плътен глас иззад близкия стелаж.
	Уилям се обърна по посока на гласа. Първоначално виждаше само натрупаните метални крайници върху стелажа. После обаче нещо се раздвижи и се появи огромен робот, три пъти по-висок от Бенджамин.
	Уилям ахна.
	След малко от всички стелажи се разнесе дрънчене и тракане. Един след друг заприиждаха роботи. Бяха общо десетина, същински гиганти, явно сглобени от части, останали от различни бракувани роботи.
	— Най-после! Напред, бракмоботи! — окуражи ги Бенджамин.
	Стражоботите се парализираха. Дори да ги бяха пасивирали, нямаше да изпаднат в такова дълбоко вцепенение. Напълно се гипсираха, когато гигантските роботи ги обкръжиха.
	Неочаквано един бракмобот нададе боен вик и се втурна към стражоботите с вдигнати ръце, докато крещеше:
	— АТАКААААА!
	Подът се разтресе, когато другите бракмоботи хукнаха след него и зареваха гръмко.
	Стражоботите отвърнаха с ожесточен пасиваторски огън, ала на всеки пасивиран бракмобот от претъпканите рафтове изникваха нови двама.
	Настана пълна неразбория. Уилям и Иския използваха суматохата да се измъкнат. Предпазливо се изнизаха между стелажите.
	Добраха се до люка, през който бе влязъл Уилям. Оказа се затворен. Врявата и дрънченето на метал от сражението отекваха из помещението. Никой не бе тръгнал да ги преследва.
	— Оттук влязох — посочи Уилям.
	— Как ще отворим? — Иския зашари с длани по стената.
	— Нямам представа. Бенджамин спомена за друга врата.
	Той се огледа.
	Неочаквано отнякъде се разнесе мелодичен звън, последван от електрическо бръмчене.
	Уилям успя да се шмугне зад един стелаж заедно с Иския секунда преди рояк стражоботи да мине покрай тях.
	Двамата изчакаха роботите да се отдалечат и хукнаха в посоката, откъдето онези бяха дошли. Пред тях тъкмо се затваряше врата на асансьор.
	Уилям сграбчи първото, изпречило се пред очите му, и се завтече с все сили. Непременно трябваше да попречи на вратата да се затвори. Междувременно видя какво е взел: кръгла метална глава на робот.
	— Какви ги вършиш бе, човек? — главата отвори очи.
	— Приобщавам те към революцията.
	— Върхът!
	Момчето забави крачка, приклекна на коляно и замахна назад, описвайки широка дъга с ръката си. После запрати главата към асансьора подобно на топка за боулинг. Главата нададе възторжен възглас, докато се търкаляше, и се вклини между вратата и стената. След секунда Уилям се озова при асансьора. Отворът се оказа недостатъчен да се провре. Натисна вратата, за да го разшири.
	— Помогни ми — процеди той през зъби.
	Иския се притече. С дружни усилия избутаха вратата, колкото да се промушат. Отвътре момчето се наведе, протегна ръка и грабна главата на робота. Вратата на асансьора се плъзна с мелодичен звън.
	— Идваш с мен. — Уилям я пъхна под якето си.
	— С нас — решително го поправи Иския.


>	Деветнайсета глава

	Уилям и Иския прекосиха на бегом тъмния парк зад Института.
	— Това е пълна лудост — прошепна момичето. — Как ще попречим на криптобота да разгадае орбулатора?
	— Не знам, но трябва да намерим начин. — Уилям хвърли поглед към Кибернетичната градина, където допреди малко се беше крил.
	Сега пред клетката — негово убежище — вардеха двама стражоботи. Мяркаха се силуетите и на още роботи. Градината гъмжеше от охранители.
	За да не ги видят, двамата с Иския тичаха по протежение на високата стена от долната част на парка. Уилям изчака да се увери, че няма опасност да ги забележат, и тогава спря.
	— Знаеш ли къде са руините, отбелязани върху картата на Бенджамин? — попита той.
	— Никога не съм ходила, но съм чувала, че са отвъд езерото, в края на парка. — Иския посочи в тъмното. — Останали са от средновековна крепост. Под крепостта се простира мрежа от тунели, но ни е строго забранено да слизаме там.
	— Защо?
	— Има опасност да се срутят.
	— Изглежда ми идеално скривалище за криптобот — заключи Уилям и продължи.
	След малко се озоваха от другата страна на езерото. Само на метри оттам се издигаше високата стена, опасваща парка. Уилям хвърли поглед към изгрялата пълна луна.
	— Трябва много бързо да намерим входа.
	— Да, но как? — озърна се Иския.
	Заобикаляха ги древни останки. Едри камъни лежаха в безпорядък, обрасли с мъх и треви или наполовина скрити от храсталаци.
	— Тук някъде е — прошепна Уилям.
	Понечи да продължи, но спря, защото чу стъпки.
	Към тях се задаваха силуети. В тъмното бе невъзможно да определи кои са. След миг обаче те попаднаха под лунната светлина и Уилям видя две възрастни дами с напълно еднаква външност.
	Той хвана Иския и я завлече зад близкия храст. Спотаиха се там и наостриха уши.
	Стъпките спряха на няколко метра от тях. Жално проскърца метал, все едно изскрибуцаха ръждиви панти. От звука Уилям го побиха ледени тръпки. Осмели се да надникне иззад храста. Жените бяха изчезнали.
	— Влязоха някъде — посочи той.
	С Иския се промъкнаха покрай стената и спряха пред камара каменни късове.
	— Ето тук — прошепна момичето и наведе един бодлив храст.
	Зад него се появи ръждив капак, вероятно вход към подземие. Уилям се приближи.
	— Няма катинар, само дръжка — установи той.
	Протегна ръка и опипа дръжката. Беше студена. Повдигна капака. Пантите изскърцаха жаловито.
	Старо, обрасло с мъх каменно стълбище се губеше надолу в тъмното. Чуваше се само пльокане на капеща вода. И изведнъж Уилям изпита остра вътрешна съпротива да слиза долу. Ала беше твърде късно да се връщат.
	— Някой идва! — прошепна стресната Иския.
	— Ела. — Той стъпи върху най-горното стъпало и тръгна да се спуска.
	Иския го последва.
	Уилям я изчака, хлопна капака и лунната светлина изчезна.
	Обгърна ги непрогледен мрак. Той протегна ръка встрани и напипа стената, грапава от прораслия мъх.
	— Нищо не виждам — оплака се Иския някъде от тъмното.
	Някой горе дърпаше капака. Трябваше да се махнат час по-скоро.
	— Хайде — подкани той шепнешком момичето и тръгна опипом.
	Зад гърба си чуваше предпазливите й стъпки.
	Железният капак се отвори със зловещ, дрезгав крясък. И студената луна пак ги огря.
	Уилям и Иския стигнаха до равна площадка и поеха по тесен каменен проход. Покрай стените мъждукаха факли. По гладкия под непрекъснато капеше вода.
	— Трябва да се скрием — прошепна момчето и в същия миг забеляза някаква врата. — Влизай, влизай!
	Иския побърза да се шмугне, а Уилям — след нея. Прилепиха се към студената стена и наостриха уши. Приближаваха стъпки.
	Появиха се три фигури, по-високи от тях. Изглеждаха хора в зряла възраст. Уилям беше сигурен, че носят холограмни маски, защото всички имаха една и съща глава — на старица.
	Когато се отдалечиха на безопасно разстояние, Уилям се престраши да надникне отново.
	— Най-добре и ние да се преобразим в същата старица. — Той натисна копчето на маската си и започна да прехвърля различните лица. — Кажи, когато я улуча.
	След малко и двамата станаха двойници на стариците.
	— Бързо, да ги последваме — прошепна той и махна на Иския. — Насочили са се към точно определено място и май се досещам накъде.
	Запромъкваха се след трите старици и спряха в дъното на коридора. Уилям се наведе напред и надникна зад ъгъла.
	Трите старици стояха пред стара желязна врата.
	Едната вдигна ръка и почука: три кратки похлопвания, последвани от пауза, а след нея още три. Във вратата се открехна прозорче и старицата промърмори нещо неразбрано. Прозорчето се хлопна, вратата изщрака и се отвори. Трите силуета се вмъкнаха вътре.
	След тях вратата се затръшна със звучен трясък.
	— Събитието се случва зад тази врата. Гаранция! — прошепна Уилям и ускори крачка.
	Пред ръждясалата врата вдигна ръка и похлопа, поспря за момент и похлопа още три пъти.
	Прозорчето се отвори.
	— Парола — обади се плътен глас от тъмното.
	Уилям и Иския се втренчиха глупаво в празното пространство. Умът на момчето работеше трескаво.
	— Парола? — настоя нетърпеливо гласът.
	Неочаквано в съзнанието на Уилям изплува паролата от чертежа на древната крепост, който им бе показал Бенджамин.
	— Лорем Ипсум — изрече напосоки той.
	Прозорчето се хлопна и вратата се отвори.


>	Двайсета глава

	Уилям огледа обстановката. Бяха се озовали в сравнително малко помещение, не по-голямо от обикновена класна стая с каменни стени. Все едно бяха попаднали в средновековна тъмница.
	Пред тях на сгъваеми столове седяха трийсетина души, всички с лице на една и съща старица и дълги черни пелерини.
	Двама-трима се обърнаха и изгледаха Уилям и Иския. Кимнаха им. Уилям също кимна в отговор. В другия край на стаята, на осветена импровизирана сцена, скована от палети, стоеше предмет, покрит с бяло платно. Навярно беше криптоботът, за който им бе разказал Бенджамин.
	— Да седнем — предложи Уилям и посочи няколко празни стола на най-задния ред.
	Никой от присъстващите не им обърна внимание. Всички гледаха с очакване към сцената и шушукаха напрегнато.
	В един момент светлините премигаха и със строго шъткане някой призова за тишина. Движение зад кулисите привлече вниманието на Уилям.
	От процепа между завесите се подаде жилеста ръка и ги разтвори. На сцената излезе Старица — двойничка на всички останали. Уилям се сви максимално на стола.
	— Уважаеми гости — подхвана старицата. — Ще карам направо. Пред мен стои криптоботът, а тук, драги дами и господа, е онова, което — знам — очаквате с нетърпение.
	Старицата извади изпод пелерината си метална пирамида и зрителите ахнаха.
	— Ето я — прошепна Уилям.
	— Агентът с орбулатора тръгна да шества по света и откри своя избраник, ала аз се добрах до орбулатора, преди Уилям Уентън да успее да го разгадае. Пергаментът казва истината. Пред вас, скъпи дами и господа, е прочутият орбулатор.
	Зрителите избухнаха в бурни аплодисменти.
	Уилям се почувства зле, защото се досети кой се крие зад старицата на сцената.
	Мъжът, когото до днес той смяташе за свой съмишленик. Човекът, който неведнъж му беше спасявал живота.
	И наистина. Старицата посегна към тила си и възстанови реалния си образ. Фриц Гофман. Косата му беше пригладена назад. Едното му око се държеше някак странно. Дясното изглеждаше нормално, но лявото шареше из помещението, сякаш водеше независимо съществуване. Уилям се замисли. На кого или какво му напомняше това?
	— Отдавна чакаме този момент — продължи Гофман и застана зад криптобота. — И ето че той настъпи. Това е кулминацията на продължителен процес, протекъл в Института. Институтът се развива. Усъвършенства се. А аз… вие! сте двигателят на това развитие. — Гофман направи пауза и прикова очи в криптобота. — Това е пряк резултат от напредъка, постигнат при Шифрования портал. — Гофман преглътна, видимо развълнуван. — Многоуважаеми дами и господа, приближаваме се към пълния контрол.
	— Напредък? — прошепна Иския. — Какви ги дрънка този?
	Гофман плъзна поглед над публиката. Уилям имаше чувството, че се взира в него, и се вцепени, изплашен да не би да го е познал. Ами ако цялото мероприятие е капан, подготвен специално за него и Иския?
	— Това е велик момент — продължи Гофман. — Орбулаторът ще ни направи непобедими. След съвсем малко ще можем да приветстваме Ейбрахам Тели с добре дошъл.
	Уилям погледна Иския. Какво му ставаше на Гофман? Съвсем ли се беше побъркал?
	Гофман обходи с поглед цялата публика, разпери ръце и се върна при криптобота. С тържествен замах смъкна платното.
	— Е, да започваме!


>	Двайсет и първа глава

	Изпод платното лъсна хуманоиден робот с тяло, глава, ръце и крака.
	— Моля, посрещнете криптобота! — Гофман постави пирамидата върху една маса пред андроида.
	„О, не!“ — ужаси се Уилям. Трябваше незабавно да направи нещо — все едно какво — стига да попречи на криптобота да разгадае пирамидата.
	Гофман се наведе напред и натисна някакво копче на гърба на робота. Очите светнаха, а металното тяло се размърда.
	Всички в залата приковаха поглед в робота. Светещите му очи премигаха. Главата се завъртя, все едно роботът оглеждаше присъстващите.
	Уилям забеляза, че от тила му стърчи нещо. Очертанията му бяха познати. Наведе се напред. Дали наистина…? Увереността му се затвърди. В тила на криптобота беше пъхната флашката от дядо Тобиас!
	— Готов ли си? — попита Гофман, а роботът кимна.
	Вцепенен, Уилям се взираше в андроида. Той взе пирамидата. За частица от секундата сякаш погледна Уилям.
	После от едното му око изскочи червен лъч и сканира пирамидата. Лъскавите метални пръсти мигом се заловиха за работа. Роботът разместваше отделните части на пирамидата, както се прави с кубче на Рубик.
	Уилям се взираше поразен във флашката. Да не би да си въобразяваше? Главата му щеше да се пръсне от напрежение. Не, не си въобразяваше. Почти сигурно това беше флашката от дядо му. Нали и Бенджамин го бе казал: един робот никога не може да надмине човека в разбиването на шифри. Но, виж, с флашка, побрала интелекта на светило в световната криптология… Уилям потръпна. Сега проумя. Незнайният крадец, нахлул в дома им, е бил не друг, а самият Гофман. Постарал се бе да ги заблуди, че флашката е унищожена. Сега вече, подпомогнат от интелекта на Тобиас Уентън, криптоботът наистина имаше големи шансове да разгадае орбулатора.
	Какво трябваше да направи Уилям?
	Бенджамин пределно ясно бе изтъкнал необходимостта да попречат на робота. Момчето се огледа. Вниманието на всички зрители беше погълнато от случващото се на сцената.
	Неочаквано той се сети, че под якето си носи главата на робот, която в бързината бе грабнал от Депото.
	— Ще ми помогнеш ли за втори път? — прошепна той.
	— За революцията съм готова на всичко — отвърна главата.
	— Какви ги вършиш? — попита Иския.
	— Ей сега ще видиш — отвърна Уилям и се изправи.
	— Уилям, полудя ли? — успя само да изрече момичето.
	В това време той вдигна главата и с все сила я запрати към сцената.
	— ДА ЖИВЕЕ РЕВОЛЮЦИЯТА! — извика главата, докато пореше въздуха.
	И се вряза в криптобота.
	Гофман се обърна и впи очи в Уилям.
	— Хванете я! — извика той, защото и момчето изглеждаше като старица, и го посочи.
	Двамата най-близки стражоботи се втурнаха към Уилям с вдигнати пасиватори.
	— ДА ЖИВЕЕ РЕВОЛЮЦИЯТА! — извика друг глас.
	Един от зрителите изключи холограмната си маска. Оказа се робот, сглобен от стари части — тоест, един от бракмоботите на Бенджамин.
	Уилям се огледа. Да разбира ли, че тук има и представители на бунтовните сили? Един по един неколцина зрители се изправиха и завикаха:
	— ДА ЖИВЕЕ РЕВОЛЮЦИЯТА!
	— Чакай ме при изхода — поръча Уилям и избута Иския към вратата.
	— Къде отиваш? — попита тя и се вкопчи в ръката му.
	Уилям се освободи от пръстите й и тръгна към неразборията. За да се добере до сцената, се наложи да се катери по облегалките. Около него бракмоботи и чисто нови стражоботи вече си разменяха удари.
	Лъч от пасиватор улучи един от роботите революционери точно пред Уилям и той се строполи на пода. Друг лъч се стрелна покрай лицето му. Размина му се на косъм. Той залегна на пода и започна да лази.
	Добра се до ръба на сцената и повдигна глава.
	На сцената нямаше никого освен криптобота. Гофман не се виждаше.
	Покатери се на сцената и допълзя до масата. Роботът още държеше пирамидата, но самият той не мърдаше. Уилям се пресегна да я вземе, ала чу гласа на Гофман зад гърба си:
	— Не!
	Вцепени се. Остана коленичил, с изпънати напред ръце. Очакваше всеки момент лъч от пасиватор да прониже гърба му.
	Но не стана така.
	Залата вече вреше и кипеше.
	Гофман спря зад робота и прикова поглед в Уилям. Гледа го сякаш цяла вечност. Едното му око шареше встрани. Уилям продължаваше да се чуди на какво му напомня.
	Гофман се наведе напред и напипа копчето на Уилямовата холограмна маска. _Щрак_ — пред очите му лумна блясък.
	— Такааа… Очаквах да измислиш начин да се върнеш в Института — каза той.
	Уилям не отговори. Недоумяваше как така Гофман е претърпял такава трансформация.
	Или винаги си е бил такъв?
	Пасивиращ лъч обърса рамото на Гофман, той се олюля назад, задържа се, но после падна.
	Уилям се огледа. На метър-два от него стоеше Иския. С пасиватор в ръка.
	— Насам! — извика тя.
	Уилям сграбчи пирамидата и се опита да я изтръгне от ръцете на криптобота, но тя не помръдна. Дръпна пак. Пирамидата стоеше като в менгеме.
	Момчето забеляза как два стражобота приближават към сцената с насочени към него пасиватори.
	Хвърли последен отчаян поглед към криптобота, скочи от сцената и хукна към Иския. Заедно се втурнаха към вратата в дъното на помещението. С празни ръце.


>	Двайсет и втора глава

	Уилям и Иския излязоха в парка през металния люк. Изскочи пасивиращ лъч и прониза капака. _БАМ…_ някой сякаш удари гонг. Тази мощна аларма съобщи на всички стражоботи в парка, че е обявена тревога. И ги насочи къде да търсят.
	— Насам! — извика Уилям.
	Сега най-важното беше да се скрият някъде, за да размислят на спокойствие и да решат какво да правят оттук нататък. Допреди малко Уилям беше убеден, че ще успее да вземе орбулатора. След провала се налагаше да начертаят нов план.
	Навлязоха навътре в мрака. Лъкатушеха на зигзаг между ниските декоративни храсти.
	— Виж. — Иския посочи редица високи дървета покрай тъмното езеро.
	— Почакай. — Уилям спря.
	Ослушаха се. Бръмченето на стражоботите се усилваше.
	Продължиха към дърветата и спряха пред най-близкото. Иския подскочи и сграбчи един от долните клони. Наглед без никакво усилие се залюля и се метна върху клона.
	— Хайде. — Тя протегна ръка на Уилям.
	— Къде си се научила да се катериш така? — попита той и хвана ръката й.
	— Като бях малка, в градината ни беше пълно с дървета.
	Уилям не притежаваше пъргавината на Иския, но след няколко секунди и той се озова до нея.
	— Трябва да се изкачим още нагоре. — Тя започна да се катери.
	Движеше се бързо и безшумно. Провираше се между дебелите клони с бързината на гущер. Уилям се стремеше да й подражава. Като я гледаше с каква лекота се движи, му се струваше лесно, но всъщност доста се поизмъчи.
	И все пак той също се справяше сносно. Не след дълго и двамата вече стояха високо горе на дървото и наблюдаваха как червените лъчи на стражоботите кръстосват околността. Оттук Уилям виждаше главната сграда на Института в срещуположния край на парка.
	Тук, горе, клоните и стволът изтъняваха и при всяко движение на децата всичко се разклащаше. Уилям се бе разположил на клон с дебелината на китката му и се опасяваше да не се прекърши.
	— А сега какво ще правим? — попита Иския.
	— Нямам представа.
	Той се огледа за евентуален маршрут за бягство, но бързо си даде сметка за безизходицата. Другите дървета се намираха на прекалено голямо разстояние, за да прескочат. Бяха се озовали в капан. Оставаше им само да чакат и да се молят да не ги открият.
	Уилям с ужас си представяше пасивиране върху дърво. Първоначално изгубваш контрол над тялото си. После се смъкваш от клона и се пльосваш върху земята като мокър парцал.
	— Не мога да повярвам, че Гофман е откраднал флашката, за да се докопа до антилуридия — прошепна той.
	— Напоследък забелязвах някаква промяна у него, но не съм допускала, че напълно се е побъркал — печално поклати глава Иския. — Направо…
	Прекъсна я шум долу.
	Два стражобота бяха спрели до дървото. Момичето стисна здраво ръката на Уилям. Червените лъчи се впиха в дървото и зашариха по ствола.
	Все по-нагоре и по-нагоре.
	Уилям притаи дъх, докато ги следеше с поглед. Вече се намираха съвсем близо. Секунди деляха него и Иския от сигурно пасивиране.
	Неочаквано в парка се разнесе мощен грохот от експлозия. Цялото дърво се разтресе.
	Лъчите спряха точно под тях.
	Уилям забеляза как от покрива на Института започна да се вие тъмен стълб дим.
	Погледна надолу. Червените лъчи бяха изчезнали. Бръмченето от електрическите двигатели на стражоботите постепенно заглъхваше.
	Уилям и Иския кротуваха още известно време, докато се уверят, че стражоботите са се отдалечили на достатъчно разстояние и вече няма опасност да ги чуят. Взираха се в оранжевите пламъци, които проточваха огнени езици от голяма дупка в покрива на главната сграда.
	— Май нещо е избухнало в Депото — предположи изплашена Иския.
	— Бенджамин и бракмоботите са там — сепна се Уилям.
	Без да си дава ясна сметка какво прави, той се спусна надолу по ствола.
	— Не можем да стоим със скръстени ръце!
	Слизането му се удаде много по-лесно.
	Стигна до най-ниския клон, пусна се и се приземи. Иския също скочи на земята. Чуваше се бръмчене на отделни стражоботи. Отдалечаваха се. Към главната сграда.
	— Какво става тук, за бога? — възкликна момичето.
	— Има само един начин да разберем. — Уилям хукна към Института.
	— Полудя ли? — опита се да го спре Иския. — Там гъмжи от стражоботи!
	— А какво друго да направя? — обърна се към нея той. — Ще стоим и ще гледаме ли? Бенджамин е вътре. Нуждае се от помощ.
	След малко двамата вече тичаха през парка към горящата сграда.
	Високо от небосвода луната хвърляше студеното си сияние върху група лъскави стражоботи, скупчени на моравата.
	— Налага се да минем покрай тях — решително прошепна Уилям.
	Съвестта не му позволяваше да изостави Бенджамин в беда, още повече че знаеше как да му помогне. Мисълта за това го плашеше до смърт, но просто нямаше друг начин.
	— Изчакай ме тук — поръча той на Иския. — Скрий се и не се показвай, каквото и да се случва.
	— Ама как така?
	— Просто стой тук. — Уилям тръгна към стражоботите. — Ако не се върна до половин час, бягай.
	— Ще те пасивират! — предупреди го Иския, но въпреки това той продължи.
	Спря на два-три метра от стражоботите. Наброяваха минимум трийсет. Всички стояха с гръб и гледаха нагоре към горящия покрив. Някъде в сградата виеше пожарна аларма.
	Уилям се огледа и в близката цветна леха забеляза камък. Вдигна го.
	— ЕЙ! — извика той и го запрати с все сила към стражоботите.
	_Дрън!_ — камъкът издрънча глухо в единия робот.
	Стражоботите се завъртяха към Уилям.
	Пострадалият, с голяма вдлъбнатина в главата, вдигна пасиватора и стреля.


>	Двайсет и трета глава

	Уилям висеше като чувал между двама стражоботи, които се носеха с шеметна скорост по коридора в главната сграда.
	Съдейки по скоростта им, определено се бяха запътили към конкретна цел. Точно както бе очаквал и той: водеха го право при шефа. При Гофман.
	Пасивацията още не бе отслабила ефекта си и Уилям не можеше да се движи. Новият модел пасиватори май не просто изваждаха мускулите от строя, а правеха целия ти скелет гумен. Усещаше как ръцете и краката му се размятат като на парцалена кукла.
	Стражоботите набиха спирачки пред някаква врата в дъното на коридора и единият въведе код върху клавиатура на стената.
	_Бжжжт_ — отвори се вратата.
	Влязоха и се озоваха в познатото фоайе. Явно бяха минали по таен път.
	Наоколо гъмжеше от стражоботи. Щураха се напред-назад и току поглеждаха спрелите ескалатори. Несъмнено чакаха нещо. И се приготвяха.
	Той чуваше далечно звънтене и подрънкване от горните етажи. Сякаш оттам се задаваше цяла детска градина, въоръжена с чинели.
	— Защо го водите тук? — извика познат глас.
	Успя да завърти глава настрани и видя Гофман. Проправяше си път към тях, следван плътно от двамата рижи шофьори.
	— Това е Уилям Уентън — уточни единият стражобот.
	— Замеряше ни с камъни — допълни друг. — И то много силно.
	— Улучи този. — Трети стражобот посочи пострадалия с вдлъбнатата глава.
	Гофман спря пред тях и смръщи чело. Не поглеждаше Уилям. Беше мушнал лявата си ръка в джоба на якето. В тази поза приличаше на Наполеон, както го изобразяват художниците на портрети.
	— В момента тук не се допускат никакви външни посетители. Особено пък ако се казват Уилям Уентън — отсече Гофман, все още без да го поглежда. — Намираме се в извънредно положение. Право на достъп има само оторизиран персонал.
	— Но той ни замери…
	— МЛЪК! — сопна се Гофман.
	Роботите сведоха глава и забодоха нос в пода, сякаш се бояха да срещнат погледа му. Над очите на Гофман се спусна тъмна пелена. Ирисите му почерняха. По-рано Уилям не бе съзирал този мрак в очите му и сега се изплаши.
	— Изведете го навън — заповяда той и посочи вратата, откъдето бяха влезли. Лявата му ръка продължаваше да стои в джоба.
	Уилям се опита да каже нещо, но не успя да помръдне устни. Изгаряше от нетърпение да зададе на Гофман всички въпроси, които не му даваха мира. Идеше му да го хване за гушата и да го принуди да обясни защо върши всички тези злини.
	— Вън! — извика мъжът и блъсна един стражобот.
	Той залитна и бутна задния. _Дръннн!_ По тялото на Гофман премина конвулсия, сякаш получаваше припадък. Хвана се за главата.
	— Излизайте… ВЕДНАГА! — кресна той.
	Разтрепери се и лицето му се сгърчи сякаш от болка.
	Стражоботите се разбързаха. Тръгнаха към вратата. Уилям понечи да се възпротиви, но не можеше да отрони и звук. Опита се да ритне, за да се освободи, но едва успя да помръдне крака си.
	— СТОП! — извика неочаквано Гофман. — Къде тръгнахте?
	Гласът му стана по-дрезгав и гърлен, все едно нещо му беше преседнало.
	Стражоботите мигом се заковаха и замръзнаха с гръб към Гофман.
	— Нали наредихте да излезем — отвърна един от тях, без да се обръща.
	— Нищо подобно! Я се връщайте веднага!
	Гласът му бе пресипнал съвсем. Стражоботите се спогледаха, разколебани как да постъпят. Уилям продължаваше да виси безпомощно на ръцете им. Опита се да обърне глава и да погледне назад, но тялото му отказа да се подчини.
	Чрез устата на Гофман сякаш говореше друг. Тембърът звучеше като смесица от неговия глас и гласа на…
	Не… Абсурд. Та нали тя се бе разпаднала на прах при Шифрования портал.
	— Имате три секунди — обяви Гофман. — Смилам непокорните роботи на метални стружки!
	Стражоботите се обърнаха, но още се колебаеха. Уилям обаче вече не се съмняваше. Чрез устата на Гофман говореше Корнелия Смъртимор. Едното му око шареше встрани.
	Гърлото на Уилям се стегна на възел. И за пръв път, откакто бяха влезли, Гофман си извади ръката от джоба. Направи го бавно, сякаш целеше да нагнети напрежението.
	Уилям се задъха от ужас.
	Тялото му се разтресе като ударено от електрически ток.
	Ръката на Гофман беше механична. Ръката на Корнелия Смъртимор. Онази, която стоеше изложена зад витрина.
	— Точно такова момче търсех — обяви той с дрезгавия глас на Корнелия и тръгна към Уилям.
	Проправи си път през множеството от стражоботи. Движеше се като на забавен каданс. Атмосферата във фоайето се промени коренно. Въздухът се смрази.
	Гофман спря пред Уилям. Прикова поглед в него и се наведе напред. Момчето усети миризма на изгоряла гума — неизменната спътница на Корнелия Смъртимор. Миризмата беше толкова силна, че ноздрите му започнаха да парят.
	— Ти си страшен оригинал — прошепна дрезгаво завърналото се страшилище. — Такъв като теб ще ми свърши чудесна работа, но по думите на Гофман не си стока.
	Уилям мълчеше, приковал поглед в механичната ръка.
	Някъде отгоре се разнесе грохот от експлозия. Подът се разтресе. Металните тела на роботите започнаха да се блъскат едно о друго с дрънчене.
	А тялото на Гофман се сви конвулсивно. Лицето му се сгърчи от болка. Очите му се устремиха към ескалаторите.
	— Трябва да пристъпим към незабавна евакуация.
	Нов спазъм премина по тялото му. И очите му почерняха.
	— Не бързай толкова с евакуацията — изръмжа дрезгаво той и погледна Уилям. — Даваме му пирамидата… и го принуждаваме да я разгадае. Писна ми да чакам.
	Пореден спазъм разтърси Гофман.
	— Излишно е — възрази си той с изплашен глас. — Нали затова имаме криптобот. Той ще разгадае пирамидата. Достатъчно е да го преместим някъде, където да работи на спокойствие, без да го прекъсват.
	Очите на Гофман се зареяха безцелно в пространството. Изведнъж пак потъмняха.
	Уилям го гледаше изумен. Какво го прихващаше този човек?
	— Криптоботът е пълна скука. — Той погали с металните си пръсти лицето на Уилям. — Много по-забавно ще е този да се заеме.
	После кимна на единия шофьор. Онзи се приближи, отвори кожена чанта и извади пирамидата. Гофман се обърна към Уилям и я вдигна пред лицето му.
	Над главата им избухна поредната експлозия и цялата сграда се разтресе. От покрива се откъртиха парчета бетон и се посипаха върху стражоботите. Сякаш градушка затрополи по ламаринен покрив.
	— Не — отрони се неочаквано от устата на Уилям.
	Изненада се не по-малко от другите, че си е възвърнал способността да говори. Пасивацията отшумяваше и той успя да размърда глава.
	— Какво каза? — попита Гофман. Мракът в очите му се сгъсти още повече — ако това изобщо беше възможно.
	Пристъпи застрашително към Уилям и го посочи с механичната ръка.
	— Няма да разгадая пирамидата, докато не ми върнете флашката от дядо — отсече Уилям.
	В продължение на няколко секунди Гофман се взираше в момчето. Личеше колко усилено размишлява.
	— За това ли говориш? — той извади нещо от джоба си. Вдигна го пред очите на Уилям. Флашката!
	— Преди да си я получа обратно, няма да си мръдна пръста — заяви момчето.
	— Имам по-добра идея. — Гофман даде знак на единия шофьор. — Доведи го.
	Шофьорът вдигна малка радиостанция и промърмори няколко думи в нея.
	След секунди се отвори врата и влязоха двама стражоботи. Мъкнеха Бенджамин, увиснал безпомощно помежду им.


>	Двайсет и четвърта глава

	Над тях прогърмя нов трясък от експлозия. В бетона горе зейнаха широки пукнатини. Сякаш цялата сграда на Института всеки момент щеше да рухне.
	— Не го слушай — извика Бенджамин, когато видя Уилям. — С каквото и да заплашва, не се поддавай!
	Стражоботите, понесли Бенджамин, спряха до Гофман.
	— Сега, Уилям, ще ти продемонстрирам как постъпвам с метежниците — оповести Гофман.
	Кимна на единия стражобот, а той вдигна ръка. Държеше дълга тръба, покрита със светещи лостове и копчета. Насочи я към Бенджамин и натисна две копчета.
	Бенджамин започна да се издига във въздуха. Антигравитационен модулатор, предположи Уилям, докато напрегнато следеше събитията. Бенджамин спря да се издига на сантиметри от нацепения таван, на десетина метра височина. Чак сега Уилям забеляза колко много пукнатини са се образували горе. Експлозиите бяха напът да разрушат цялата сграда.
	— Не се поддавай на заплахите му! — извика пак Бенджамин. — Не и тук.
	Гофман издърпа пасиватора от ръцете на най-близкия стражобот и се прицели в него.
	— Затваряй си устата! — кресна той.
	— Уилям… — не го послуша обаче Бенджамин.
	Само толкова успя да изрече. После син лъч, изстрелян от пасиватора, прониза рамото му. Той се сгърчи, както си беше във въздуха, но не падна.
	— Такаааа! — доволно възкликна Гофман и захвърли пасиватора.
	_Дрън!_ — уредът цапардоса един стражобот по главата и тупна на земята няколко метра по-нататък.
	— Най-после ще работим на спокойствие. Бенджамин винаги е бил голям дърдорко.
	Гофман се обърна към Уилям.
	— Очаквам да разгадаеш пирамидата. Неминуемо си даваш сметка колко кофти ще се получи, ако антигравитационният модулатор изведнъж се изключи, нали? Бенджамин ще разбере какво е да паднеш от десет метра.
	Той изтръгна антигравитационния модулатор от ръцете на държащия го стражобот и погледна нагоре към Бенджамин.
	— Пуснете го — заповяда на двамата стражоботи, приклещили Уилям помежду си.
	Стражоботите се подчиниха. Краката на момчето стъпиха върху пода, но мигом се огънаха. Едва-едва се задържа да не падне.
	Гофман протегна механичната ръка и му подаде пирамидата:
	— Знаеш какво да направиш.
	Уилям я взе. Нямаше как да се противопостави. Бенджамин висеше десет метра над главата му, Гофман — или Корнелия — държеше флашката на дядо му, а Институтът се разпадаше. Определено можеше да се каже, че другият е в позиция да диктува положението.
	— Искаш да я разгадая ли? — попита Уилям.
	— Колко пъти да ти го повторя! — изръмжа нетърпеливо Гофман. — Действай!
	Момчето още се колебаеше как да постъпи.
	— Какво чакаш? — сопна му се Гофман. — Не ти ли изтъкнах достатъчно причини да ми съдействаш?
	С ехидна усмивка насочи антигравитационния модулатор към Бенджамин и натисна едно копче. Отпуснатото тяло на Бенджамин полетя право надолу. Секунда преди да се удари в пода, Гофман натисна друго копче и Бенджамин увисна във въздуха.
	Потресен, Уилям местеше поглед от Гофман към Бенджамин и обратно.
	— Добре, добре — склони той. — Ще направя каквото искаш.
	Опита да се съсредоточи върху пирамидата. Пръстите му сякаш замръзнаха и залепнаха за студения метал. Не беше никак сигурен дали в толкова напрегната ситуация ще успее да се потопи в онова свое особено състояние. Изведнъж си спомни предупреждението на Бенджамин: шифърът на орбулатора ще отнеме живота на онзи, който безуспешно се опита да го разбие.
	Уилям затвори очи. Опита да се отпусне, ала не можеше и не можеше да си избие от ума думите на Бенджамин: „Не го слушай… С каквото и да заплашва, не се поддавай!“.
	Отнякъде изтрещя поредният взрив в Института. Шепа стражоботи се хвърлиха встрани, когато голям бетонен къс се откърти от тавана и се приземи с трясък.
	От горния етаж се разнесе лумбуркане на стотици бягащи метални крака и скърцане на колелца.
	Стражоботите се строиха в редица и вдигнаха пасиватори към ескалаторите в средата на помещението.
	Трополенето стихна. Възцари се тишина. Уилям хвърли крадешком поглед към Гофман. И той стоеше неподвижно като стражоботите с очи, вперени в горната площадка на ескалаторите. Май за малко бе забравил за Уилям и пирамидата. Натисна няколко копчета върху металната ръка и тя започна да пиука. Уилям отлично знаеше какво означава това: Гофман се канеше да я използва.
	Вниманието му привлече движение на горната площадка на ескалаторите. Появи се фигура.
	Кавгоботът.
	Уилям схвана какво предстои. В таванското бракмоботите бяха успели да се наложат над стражоботите.
	Революцията набираше сила.
	Гофман обаче, заобиколен от няколкостотин верни стражоботи, не даваше никакви признаци за отстъпление. Смяташе края на бунта за предизвестен.
	— Ще ви дам един-единствен шанс да се върнете невредими там, откъдето сте дошли — извика арогантно той и се прицели в тях с антигравитационния модул.
	Кавгоботът не отговори. Продължи да се взира в противника.
	Без предупреждение Гофман изстреля син лъч. От уцеления стълб точно над кавгобота се посипа дъжд от сини искри.
	— Атака! — изрева кавгоботът и се втурна напред.
	— Смърт на Гофман! — закрещяха дружно десетки гласове.
	Надолу по двата ескалатора бракмоботите прииждаха на талази.
	Стражоботите откриха ожесточена стрелба. Към бракмоботите полетяха гъсти залпове от сини лъчи. Метежниците започнаха да се претъркалят по стълбите. Долу металната лавина помиташе стражоботите.
	Уилям стискаше пирамидата.
	Точно зад гърба му се намираше врата. Ето ти възможност да се измъкне.
	Искаше обаче да си вземе и флашката.
	Плъзна поглед над бойното поле, в каквото се бе превърнало помещението. Гофман се извисяваше над множеството и сипеше сини лъчи с механичната ръка. Сякаш усетил погледа на Уилям, той се извърна към него. В тъмните му очи тлееше омраза. Момчето неволно отстъпи крачка назад.
	— Хванете го! — Гофман го посочи с механичната ръка.
	Шепа стражоботи мигом се устремиха към Уилям.
	Той стисна пирамидата още по-здраво. В момента нямаше как да си вземе флашката. Затова беше по-добре да бяга. Поне орбулаторът се намираше у него. И хукна към вратата.
	Зад гърба си чуваше дрезгавите викове на Гофман:
	— Спрете го! Ще отмъкне орбулатора!
	Трима стражоботи препречиха пътя на Уилям и той си даде сметка, че е невъзможно да им се изплъзне. Неочаквано обаче върху тях връхлетя робот. Вряза се в единия стражобот, а другия фрасна по главата със силната си ръка. Спасителят на Уилям се оказа кавгоботът.
	— Изчезвай, господин Уентън, а аз ще използвам случая да се подърля.
	Уилям изхвърча в парка зад Института и хукна в тъмното. Врявата от битката между роботите постепенно заглъхваше.
	— Иския? — извика той.
	— Пссст! — чу зад гърба си.
	Момичето изскочи иззад едно дърво.
	— Бягай! — извика тя и също си плю на петите.


>	Двайсет и пета глава

	Уилям и Иския тичаха през парка зад Института. С удивителна лекота прескочиха оградата в края. Беше доста висока, но удобна за катерене. Наоколо нито се виждаха, нито се чуваха стражоботи.
	Щом се озоваха отвъд оградата, Уилям усети как по тялото му се разлива вълна от облекчение.
	Тичешком надзърна през рамо, но видя само дървета. Под лунния зрак те наподобяваха високи скелети. Наистина ли бяха успели да се измъкнат със скъпоценната пирамида?
	Изведнъж Иския се закова на място. Дишаше запъхтяно и се озърташе. Лицето й плуваше в пот.
	— Трябва да се скрием някъде — настоя тя.
	Уилям нямаше достатъчно въздух да й отговори. Боеше се гладката пирамида да не се изплъзне от ръцете му, хлъзгави от пот. Пъхна орбулатора под пуловера си. „Дано само не започне да изпуска искри“, помоли се той наум.
	Двамата с Иския огледаха зорко околността в търсене на роботи, скрити между дърветата. Цареше пълна тишина.
	— Подминахме някакъв стар бункер — съобрази Иския. — Ела! Ще се скрием там!
	Хвана го за ръка и го задърпа в посоката, откъдето бяха дошли.
	Беше права. Малко по-назад наистина имаше порутен бетонен бункер, затулен зад прогнили дървета. Покривът отдавна се беше срутил. Само стените бяха що-годе оцелели.
	— Да се скрием, докато се уверим, че никой не ни преследва!
	Влязоха през ниската му врата.
	Озоваха се в малка стая. По пода се въргаляха натрошени бутилки и други боклуци.
	— Поне е сухо — обади се Иския.
	Вече се беше настанила върху солиден къс бетон, явно откъртил се от тавана.
	Уилям се свлече до нея.
	Няколко минути мълчаха, заслушани как дърветата проскърцват под лекия повей на вятъра. Уилям вдигна поглед към ясното звездно небе. Спомни си как в Норвегия бе съзерцавал нощния небосвод над онази житна нива. Точно преди един от дроновете на Гофман да ги улови.
	— Какво всъщност стана вътре? — попита Иския.
	Той я погледна. Знаеше, че има опасност новината да я доведе до истерия, но не можеше да премълчи. Затова й разказа всичко: за революцията на бракмоботите, за разпадащия се Институт, за преобразяването на Гофман в Корнелия Смъртимор, за механичната ръка, която, изглежда, го контролираше.
	— Нима се е върнала? — Гласът на Иския потрепери. Дори в тъмното Уилям видя колко е пребледняла от ужас.
	— Може да се каже.
	— Но как е възможно? Нали със собствените си очи видяхме какво стана с нея при Шифрования портал. Тя се разсипа на прах.
	— Нямам представа как е оцеляла. Навярно благодарение на механичната си ръка. Едно обаче е сигурно: Корнелия ще извлече полза от разгадаването на орбулатора. Достатъчно основателна причина да се постарая да я изпреваря. И единственият начин да се сложи край на този ад.
	— Ами ако не успееш? — сериозно попита Иския. — Нали помниш какво каза Бенджамин.
	— Съмняваш ли се в способностите ми? — разочарован, попита Уилям.
	— Не знам… Ако шифърът е прекалено сложен? Или направо нерешим? Или се окаже капан? Замислял ли си се за възможността да искат точно това — да се опиташ да го разгадаеш? Не ти ли направи впечатление колко лесно се измъкнахме от Института?
	Уилям се взираше в Иския. Дали пък подозренията й не бяха основателни?
	Дали това не беше капан?
	Изведнъж той се разколеба.
	— Да вървим. — Иския стана.
	Уилям обаче не помръдна. Не можеше да откъсне очи от пирамидата. И сега какво? Ще позволи на страха да направлява действията му? Що за разшифровчик ще е тогава, ако допусне малодушието да го спре?
	— Нямам избор — прошепна той.
	— Как така нямаш избор? — изгледа го притеснена Иския.
	— Трябва да разгадая пирамидата. Докато тя е у мен, Корнелия ще ни преследва.
	— Не! — извика Иския. — Ами ако умреш! Ще намерим друго решение. Хайде да оставим пирамидата и да продължим без нея.
	Под сиянието на звездите Уилям видя, че в очите на Иския блестят сълзи. Той си пое дъх.
	— Няма друго решение, Иския. Налага се да действам.
	— Добре, но аз отказвам да стоя тук и да гледам как умираш. — Тя се изправи и тръгна.


	Уилям се съсредоточи върху пирамидата и затвори очи.
	Вибрациите започнаха веднага.
	Все още не беше твърде късно да се откаже. Можеше да послуша Иския и да остави пирамидата в бункера. Така ще се избави от тежката отговорност.
	Не!
	Уилям отказваше да рискува тя отново да попадне в лапите на Гофман. Беше наложително да разгадае шифъра, и то час по-скоро.
	Съсредоточи се върху вибрациите. Те постепенно обхващаха гръбнака му, плъзнаха и по ръцете.
	Отвори очи. Пирамидата светеше. Чудноватите символи пулсираха в златисто сияние и кръжаха във въздуха пред него. Само той ги виждаше в този вид благодарение на действието на луридия в тялото му — всъщност именно на този метал дължеше феноменалните си умствени способности.
	Концентрира се върху кръжащите символи и те започнаха да се групират в сложни конфигурации. Движеха се бързо, затова се налагаше да бъде много съсредоточен.
	Конфигурациите от символи даваха на Уилям разковничето към правилното наместване на подвижните части на пирамидата. Той завъртя една част. Чу се тихо, меко щракване. Една по една частите се подредиха.
	Бавно, но сигурно пирамидата промени формата си. Когато и последната част щракна, пирамидата се бе превърнала в куб.
	Вибрациите отшумяха. Светещите символи изчезнаха.
	Уилям остана в тъмното с металния куб в ръце.
	Можеше ли това да се смята за успех?
	Не знаеше. Но поне беше още жив.
	— Уилям? — прошепна Иския отвъд стената.
	— Да — отвърна той, без да откъсва очи от куба.
	— Успя ли?
	— Не съм съвсем сигурен. Май да…
	— Чувам шум. Трябва да се…
	Последните й думи му се изплъзнаха, защото кубът завибрира. Неочаквано нещо изтегли ръцете му напред, те потънаха в куба и той щракна около китките му.
	Уилям се бе озовал в капан. Отчаяно се опита да издърпа ръцете си. Напразно.
	— Какво стана? — попита Иския.
	— Нищо, нищо.
	Опитваше се да запази спокойствие. Означаваше ли, че се е провалил при разгадаването на шифъра? И сега кубът ще го убие?
	— Уилям, трябва да изчезваме. Някой идва! — прошепна остро Иския.
	Неочаквано от вътрешността на куба лумна отвесен лъч. Проряза нощното небе подобно на гигантски светлинен меч.
	— Уилям! — Иския вече звучеше силно изплашена.
	Олюлявайки се, той излезе навън.
	— Какво е това?!
	Иския се взираше потресена в металния куб, стегнал ръцете му, и в струящия от него лъч.
	— Ето ги! — извика глас от тъмното.
	Уилям и Иския хукнаха да бягат. А над тях, подобно на гигантска неонова стрелка, светлинният лъч сигнализираше „ТУК СА!“.


>	Двайсет и шеста глава

	Уилям тичаше през гората. Неочаквано го заслепиха две силни светлини.
	— Внимавай! — извика зад него Иския.
	Той се хвърли встрани точно преди огромен тир да профучи с бясна скорост. Двамата проследиха с поглед как червените задни стопове се разтварят в мрака. Тя посочи куба. Лъчът продължаваше да се издига към небето и да къпе околността в блед зрак.
	— Не можеш ли да го изключиш по някакъв начин? Ще ни намерят!
	— Без ръце не мога да направя абсолютно нищо — отвърна Уилям и раздруса куба.
	Иския си съблече якето и го метна върху куба. Лъчът изчезна.
	— Готово — усмихна се тя.
	Опитаха да се ориентират в тъмното.
	— Това навярно е главният път — каза момичето. — Дали да не тръгнем на автостоп?
	— На автостоп? В днешно време никой не пътува така…
	— А как иначе ще се махнем оттук?
	— Това ли искаме? Да се махнем? — изгледа я укорително Уилям. — Ами Бенджамин?
	Иския не отговори. В очите й се четеше мъчително раздвоение.
	Изведнъж тя потръпна и се огледа.
	— Чуваш ли?
	Вторачи се в тъмното.
	— Какво? — Уилям не чуваше друго освен шумоленето на дърветата.
	— Нещо бръмчи — уточни момичето.
	Сега и той го чу. Забеляза и ярка светлина зад тъмните върхове на дърветата. Изглежда, се носеше право към тях.
	— Сигурно е дрон от Института — предположи Уилям. — Да се махаме!
	Той добре си спомняше как ги преследва летящ робот: него и родителите му. Преживяването още му държеше влага.
	— Не е дрон — възрази Иския. — А самолет.
	Той примижа нагоре. Тя беше права.
	Във въздуха се носеше стар витлов самолет, боядисан в крещящо червено.
	Постепенно снижаваше височината.
	— Май ще каца — каза Уилям.
	— Тук ли? — стресна се Иския.
	— Ела!
	Двамата се скриха зад един голям храст край пътя.
	Заслушаха се в шума от приближаващия се самолет. Колелата му опряха върху асфалта и гумите изсвистяха.
	Двигателят хърхореше и кашляше. Изведнъж изпука силно.
	— Не е от Института — констатира Уилям. — Там няма толкова стари самолети.
	Машината спря до храста, където двамата се спотайваха.
	Спогледаха се ужасени.
	Двигателят се изкашля още няколко пъти и млъкна.
	— Цяла нощ ли мислите да киснете там? — обади се глас. — Хайде, качвайте се.
	Уилям и Иския не смееха да гъкнат.
	— Заминавам за Лондон — продължи гласът. — На борда има място…
	Двамата бегълци пак се спогледаха, но не се показаха.
	— Е, както желаете. Аз ви предложих, другото зависи от вас. Поканих ви на танц, така да се каже. А вие ми отказахте.
	В гласа се прокрадваха познати нотки. Уилям беше сигурен, че го е чувал някъде.
	И без да му мисли повече, се подаде от скривалището.
	На пътя стоеше стар изтребител „Спитфайър“ от Втората световна война. Беше виждал снимки на този модел бойни самолети. Приличаха на крилата акула.
	Зад лостовете за управление седеше мъж, нахлупил кожен шлемофон с наушници. Той вдигна кръглите си авиаторски очила над челото.
	Уилям го позна на мига.
	Същият мъж му бе дал пирамидата пред къщата им в Норвегия. Пощальонът. Или Агентът с орбулатора, както го бе нарекъл Бенджамин. Сега Агентът приличаше по-скоро на пилот от Втората световна война.
	— Почакай! — извика Уилям. — Ще се качим.
	— Сигурен ли си, че е добра идея? — Иския се надигна, изтупа дрехите си и махна една клонка, заплела се в косата й.
	— Изобщо нямаме избор. Това е Агентът с орбулатора.
	Съвсем наблизо вече се долавяше характерното бръмчене на стражоботи.
	— Не тръгнем ли с него, ще ни хванат и насила ще ни върнат в Института.
	Без да се колебае повече, Уилям се втурна към стария самолет. Иския го последва.
	— Приближи се и вдигни ръце — нареди Агентът с орбулатора.
	Момчето се подчини.
	Агентът завъртя някаква част на куба и освободи ръцете на Уилям. После хвърли куба на задната седалка.
	— Качвайте се на борда!
	Двамата се покатериха по крилото и тупнаха отзад. Междувременно от тъмната гора изскочиха стражоботи с пасиватори, вдигнати за стрелба.
	— Дръжте се здраво! Танцът започва! — обяви Агентът и натисна едно копче върху пулта за управление.
	Мощният двигател заработи, витлата се завъртяха. Самолетът се засили по шосето. Уилям и Иския залепнаха за облегалките.
	Самолетът ускори максимално и се издигна във въздуха. Набра височина бързо — толкова бързо, че Уилям усети гъдел в стомаха. Вятърът дърпаше косата му. Стана му студено.
	След малко вече се носеха над дърветата. Стражоботите останаха долу в ниското.
	— Успяхме! — извика тържествуващо Уилям.


	На пилотското място пред тях седеше спасителят им. Агентът с орбулатора. Уилям го огледа, доколкото позволяваше ситуацията. Мъжът имаше много светла, почти бяла кожа. Но и нещо друго правеше впечатление. Кожата му се състоеше от прилепнали едно към друго разноформени дребни парченца, все едно е подреден пъзел. Агентът беше издокаран в стар костюм, а отгоре носеше палто с големи джобове, всичките издути. От един се подаваше миниатюрно черно лондонско такси.
	— Как разбра, че сме се скрили зад храстите? — попита Уилям.
	— Нали разгада орбулатора — отвърна Агентът.
	— Видял си лъча — досети се Иския.
	— Да. Намирах се в района. Очаквах събитието.
	Уилям и Иския се спогледаха. Голям чудак, не ще и дума.
	— Къде по-точно отиваш в Лондон?
	— Където отивате и вие.
	— А по-конкретно?
	— Първата ми спирка е Биг Бен. Едно танго?
	Самолетът зави и разпори плътната облачна пелена.


>	Двайсет и седма глава

	Старият „Спитфайър“ пърпореше във въздуха под ясно нощно небе. Уилям не виждаше земя. Облаците напълно я скриваха. Оставаше му да се осланя на надеждата, че наистина пътуват към Лондон.
	Стараеше се да не мисли на каква височина се намират, още повече че двигателя звучеше, все едно всеки момент ще сдаде багажа. От време на време се чуваше силно _ПУК!_ — после двигателят притихваше и след малко пак се съживяваше и подновяваше пърпоренето.
	Студеният вятър жулеше лицето на Уилям. Вече не усещаше пръстите си. Загърна се по-плътно с якето и се сви на седалката в опит да си осигури завет.
	И Иския зъзнеше здравата. Лицето й бе изгубило цвета си.
	През последния половин час пилотът не бе обелил дума.
	— Дали можем да му имаме доверие? — прошепна Уилям, накланяйки се към Иския.
	— Не знам — сви рамене тя.
	— Навярно имате куп въпроси — обади се пилотът, пусна щурвала и се обърна към тях.
	— Не е ли редно да управляваш самолета? — Уилям посочи лоста.
	— Спокойно — усмихна се гордо Агентът. — Самолетът е стар, но разполага с автопилот. Инсталирах го преди петдесет години. Дали пък не бяха шейсет?
	Погледът му заснова между Уилям и Иския. Изведнъж нещо сякаш му просветна.
	— Ама вие замръзвате! — възкликна той с искрена тревога.
	— Няма проблем — увери го с тракащи зъби Иския. — Ще издържим.
	— Я стига глупости. — Пилотът натисна едно копче върху пулта за управление.
	Отпред се отвори люк и над самолета се разгъна стъклен покрив. Студеният вятър спря да ги брули и Уилям се отпусна.
	— Наистина ли си Агентът с орбулатора? — попита момичето.
	— Да. Моля за извинение. Явно в суматохата съм забравил да се представя.
	Протегна ръка и се здрависа първо с Иския, после и с Уилям. Ръката му не беше нито студена, нито топла. Имаше умерена температура и кожа, „сглобена“ от малки парченца.
	— Казвам се Филип, но предпочитам да ме наричат Фил. И да — аз съм Агентът с орбулатора. Но рядко се представям с тази титла. Струва ми се прекалено официална. Като данъчен инспектор или външен министър.
	— Но с какво точно се занимава един Агент с орбулатор? — поинтересува се Уилям.
	— Отличен въпрос — усмихна се Фил. — Вече съм толкова стар, че почти съм забравил. Главната ми задача е да връча орбулатора на човек, способен да го разгадае. По-късно ще ви разправя подробности. Нека първо стигнем до Лондиниум.
	— Лондиниум ли каза? — изненада се Иския. — Така са наричали Лондон през римско време.
	— Ох, съжалявам — поклати смутено глава Фил. — Исках да кажа Лондон, разбира се. Още не мога да свикна с новото му име.
	— И какво ще правим, като пристигнем там?
	Фил се наведе към тях, огледа се и скръсти ръце.
	— О, откога чакам този момент! — прошепна той. — Някой да разгадае пирамидата. Извинете ме, че съм малко разсеян. Просто съм страшно развълнуван.
	Уилям започваше да харесва Агента все повече.
	— Та така… — Фил погледна към небето, все едно усилено се опитваше да си спомни каква тема е подхванал. — Какво ме питахте преди малко?
	— Защо отиваме в Лондон?
	— Лондиниум е първата спирка по пътя към антилуридия.
	— Първата спирка ли?
	— Да — кимна Фил. — Защото ще се наложи да се отбием на още няколко места. — Махна с ръка, все едно ставаше дума за дреболия. — Представете си Лондиниум като междинно кацане на път към главната цел.
	— Междинно кацане? Че толкова ли далеч отиваме? Къде се намира антилуридият?
	— В Марианската падина — отвърна Фил, все едно говореше за съседната пряка. — Ако човек иска да скрие нещо, Марианската падина е идеалното място.
	— Да не би да губим височина? — озърна се Иския.
	Уилям надникна през стъкления покрив. Пак се спускаха към гъстите облаци.
	— Опа! — Фил се обърна и сграбчи щурвала с две ръце. — Току-що се сетих, че монтирах автопилота в друг самолет. Този не може да лети сам. Явно почвам да остарявам.
	Той дръпна рязко щурвала към себе си, самолетът вирна нос и започна да се издига.
	Уилям мълчеше. Размишляваше върху думите на Фил. Иския също изглеждаше доста умислена.
	— Марианската падина. — Уилям леко я смушка с лакът. — Тя не се ли намира някъде в Тихия океан близо до Япония?
	— Да. Между Япония и Филипините.
	— Филипините — повтори замислено момчето. — Това е доста далече. За да стигнем, ще ни трябват дни.
	— Марианската падина е най-дълбокото място в земната кора — уточни Иския.


>	Двайсет и осма глава

	— Уилям!
	Той отвори очи и се огледа. Все още се намираше в самолета. Явно беше задрямал.
	Иския го разтърсваше с две ръце.
	— Погледни! — посочи надолу тя. — Пристигнахме.
	Уилям разтърка очи, наведе се към стъклото и надникна. Посрещна го море от трепкащи светлинки във всички цветове на дъгата.
	— Не е ли красиво? — въздъхна прехласнато момичето.
	Уилям кимна.
	— Виждам писта — посочи той. — Сигурно там ще се приземим.
	Отпусна се на седалката и си закопча предпазния колан. С Иския зачакаха.
	— Ама защо подминахме пистата? — посочи надолу момичето.
	— Няма ли да кацаме?
	Уилям потупа Фил по рамото. Мъжът не отговори.
	— Ей, Фил! — пробва пак Уилям. — Агенте?
	Никаква реакция.
	Иския разкопча колана си и се наведе напред.
	— Очите му са затворени — каза тя.
	— Затворени ли? Ама как ще приземи самолета със затворени очи?
	— Да не е умрял? Нали е на милиони години?
	— От техническа гледна точка роботите не умират — отвърна Уилям. — Но ще е голям малшанс Фил да се повреди точно сега.
	— Фил? — разтърси го Иския. — ФИЛ? — извика тя и го плесна по лицето.
	— Какво има? — Той се ококори. — Бягайте! Динозаврите идват!
	Взираше се в Иския, все едно изобщо не я познаваше. После обаче се усмихна широко.
	— Добре ли пътувахте? Колко приятно е човек да подремне. През Средновековието започнах да си подремвам. Всъщност не се нуждая от сън, но ми е станало навик.
	— Ще се разбием! — извика Иския.
	— А, такава ли била работата. — Фил погледна светлините долу, хвана щурвала с две ръце и коригира височината. — Това място е перфектно за кацане — посочи той голяма тъмна площ отпред.
	— Какво е?
	— Прилича на Хайд Парк — отвърна Фил и бутна щурвала в по-предна позиция.
	Самолетът устреми нос към земята. Корпусът се разтресе толкова мощно, че Уилям се притесни да не се разпаднат във въздуха.
	Снижаваха се към високи дървета. Самолетът минаваше между тях, а клоните им шибаха крилата му. Иския и Уилям имаха чувството, че Фил напълно е изпуснал контрола над изтребителя. А това вещаеше края и на пътуването до Лондон, и на техния живот.
	Колелата се удариха в земята със силно _ДУМ!_, самолетът постепенно спря и заби муцуна в голям храст. Фил разкопча колана си и натисна едно копче върху пулта за управление. Стъкленият покрив се вдигна и се прибра под люка в предната част.
	— Добре дошли в Лондиниум! — Мъжът скочи на земята.
	Спътниците му го последваха. Уилям се огледа. Спускаше се нощ и не се мяркаше жива душа.
	— Да се омитаме оттук — подкани ги Фил. — Няма да им хареса, че сме се приземили в парка.
	Бръкна в един от джобовете на палтото си и извади някакво подобие на дистанционно за стар телевизор.
	Насочи го към самолета и натисна едно копче.
	С едно _ЦЪК_ и лумване на светлина самолетът изчезна.
	— Къде отиде? — смая се Иския.
	— Ето го. — Уилям посочи нещо върху земята на мястото, където допреди малко стоеше самолетът.
	— Еха! — възкликна момичето. — Якооо!
	Самолетът не беше изчезнал. Стоеше си. Просто се беше смалил. Драстично. До размерите на самолетче играчка.
	Фил се приближи, вдигна го и го мушна в единия си джоб. От друг извади малък, зелен военен танк. Огледа го под светлината на една улична лампа.
	— Не — промърмори раздразнен той. — Няма да стане…
	Прибра го в джоба и извади миниатюрен локомотив.
	— Къде се е запиляла? — изломоти и прибра локомотива обратно.
	Затършува из друг джоб и извади малка черна кола.
	— Ето къде си била! — възкликна доволно и я постави върху тревата. После отстъпи две-три крачки. — Съветвам ви да се отдръпнете назад. Случва се да избухнат.
	Насочи дистанционното към колата и натисна едно копче.
	С ново _ЦЪК_ малката черна кола се уголеми до размерите на обичайно лондонско такси.
	— Как го правиш? — поинтересува се Уилям.
	— По законите на молекулярната свивология. — Фил мушна дистанционното в джоба на панталона си. — Ако нещо на света никога не ми омръзва, то е да смалявам предмети.
	Фил подскочи, понесе се към колата с танцова стъпка и отвори задната врата.
	— Качвайте се! — изтананика той.


	Колата летеше стремглаво. Уилям и Иския се бяха вкопчили в седалките.
	— Според теб откъде се е сдобил с всички тези предмети? — прошепна тя.
	— Може да ги е откраднал — отвърна шепнешком Уилям.
	Внезапно колата подскочи и децата изхвръкнаха от седалката.
	— Моля за извинение! — извика Фил през плексигласовата преграда между предните и задните седалки.
	Той изви рязко волана и колата се вля в една натоварена улица.
	— Дали има книжка? — попита притеснено Иския.
	— Съмнявам се.
	— И все пак не ти ли се струва готино? Древен андроид да те поведе на околосветско пътешествие? — усмихна се тя.
	Уилям не отговори. Бенджамин го беше предупредил, че шифърът на орбулатора е труден и неуспелите да го разгадаят ще се простят с живота си. Орбулаторът действително се бе оказал труден шифър, но не и непосилен. Затова не го напускаше усещането, че изпитанията още не са приключили.
	След шеметно пътуване из лондонските улици Фил най-сетне отби встрани и спря до един тротоар. Изгаси двигателя и се обърна към двамата си пътници. Отвори междинната преграда.
	— Много се радвам, че се запознахме, Иския — усмихна се той и й подаде няколко банкноти. — Вземи ги. Оттук ще си хванеш влак. Закъдето пожелаеш. — И Фил посочи една голяма гара наблизо.
	— Ама как така? — изплаши се момичето.
	— Влак ли? — Уилям не вярваше на ушите си. — Какви ги говориш?
	— Допустимо е да взема с мен само който е разгадал пирамидата. А това си ти, Уилям. Следователно Иския не може да дойде с нас. Прекалено опасно е.
	Децата се спогледаха.
	— Така съм програмиран — оправда се Фил. — Ако, разбира се, паметта не ми изневерява.
	— Ама как така просто ще ме зарежеш тук? — възропта Иския. — И то посред нощ! — В очите й се четеше страх.
	— Съжалявам, но такива са правилата — сви рамене Фил.
	— Според теб редно ли е? — Момичето впи поглед в Уилям. — Да сляза тук?
	Той поклати глава. От смайване бе останал без думи.
	— Ще отидем да вземем орбулатора — поясни Фил. — А той се намира на място, криещо големи рискове. Много по-опасно от това.
	— Не на мене тия — изсумтя Иския. — Очаквах да действаме задружно.
	— Ако я принудиш да слезе, слизам и аз — предупреди Уилям и отвори вратата от своята страна.
	— Чакай, чакай… Единствен ти си успял да разгадаеш пирамидата. ТРЯБВА да дойдеш с мен.
	— Не и ако не искам — отсече Уилям.
	Фил ги гледаше и се чудеше какво да каже.
	— Знаеш, че е опасно, нали? — впи той очи в Иския.
	— Да — кимна тя.
	— И има вероятност никога да не се върнеш оттам?
	— Да. Но въпреки това съм готова да поема риска.
	— А наясно ли сте, че пирамидата е само първият шифър? Последният е много по-сложен.
	— Това го чуваме за пръв път! — Новината шокира здравата Уилям.
	— Олеле. — По лицето на Фил се изписа угрижено изражение. — Май съм пропуснал да ви спомена някои неща. С годините паметта ми е отслабнала.
	Той завъртя ключа в контакта, изви волана и потегли с пълна газ.


>	Двайсет и девета глава

	Фил спря колата в една тъмна пряка.
	— Е, пристигнахме — съобщи той. — На добър час!
	— Как така… на добър час? — смути се Уилям и надникна през прозореца.
	Различи очертанията на Уестминстърския дворец и Биг Бен, който се извисяваше към тъмното нощно небе.
	— Аз продължавам нататък — обясни Фил и си погледна ръчния часовник. — Налага се останалото да измъдрувате без моя помощ. А, впрочем това ще ти трябва. — Той посочи куба върху седалката между Уилям и Иския.
	— За какво?
	— От теб зависи. — Мъжът кимна към нещо отвън. — И умната.
	Уилям забеляза полицейска кола, паркирана малко по-нататък по улицата.
	— Май е най-добре да минете отзад.
	— Отзад ли? — не разбра Уилям.
	— Прескочете оградата ей там. — Фил посочи към Биг Бен.
	— Ама… — заекна Уилям.
	Мъжът се обърна и хвана волана. На Уилям му стана ясно, че няма да изкопчи повече.
	С Иския слязоха от колата и затвориха вратата. Изпратиха с поглед черното лондонско такси. То мина покрай полицейската кола и продължи по моста.
	Уилям хвана Иския за ръка и двамата заотстъпваха към един тъмен ъгъл. Оттам огледаха зорко района. Вратата на полицейската кола се отвори и оттам слезе полицай. Прозина се и се протегна.
	— Само един е — установи Уилям.
	Полицаят обиколи няколко пъти колата, после тръгна към моста, облегна се и се облакъти на перилата. Загледа се в Темза, обърнат с гръб към нашите герои.
	— Май скучае — подхвърли Иския.
	— Според мен Фил очаква да влезем в Биг Бен — прошепна Уилям и устреми поглед към гигантската часовникова кула отсреща.
	— Трябва да се доберем дотам, без полицаят да ни види.
	— Да действаме!
	Прекосиха широката улица. Понеже беше посред нощ, нямаше много движение. Зад тях минаха само няколко коли. Двамата се запромъкваха покрай парапета. Прескочиха оградата, заобиколиха и се озоваха зад Биг Бен.
	— Ти стой на пост, докато аз разуча обстановката. — Уилям вдигна куба.
	Започна да го премята в ръце, крачейки към сто и петдесет годишната камбанария. Огледа стената сантиметър по сантиметър. И той не знаеше какво търси, но усещаше вибриране в корема. Значи, тук някъде имаше шифър.
	Очите му спряха върху издълбан в каменната стена правоъгълник с размерите на книга. Внимателно го опипа и натисна в средата. Не се случи нищо.
	Доближи куба до правоъгълника. Не пасваше във вдлъбнатината. Момчето продължи да мисли усилено. Дали сега кубът щеше да му влезе в работа?
	Затвори очи и вдиша дълбоко няколко пъти. Вибрациите мигом започнаха. Напомняха спазми като след преяждане. Както обикновено, обхванаха гръбнака и ръцете му. Той отвори очи. Съсредоточи се върху куба. И всичко наоколо изчезна. Виждаше само металния куб в шепите си. Символите върху гладката повърхност светнаха. Отделиха се от куба и закръжиха във въздуха пред него подобно на танцуващи пеперуди. Той следеше движенията на символите.
	Ръцете му пристъпиха към действие.
	Нагласи и последната част. Кубът се превърна в плоскост с размерите на книга. Бавно, но сигурно околният свят започна да се завръща пред Уилям. Пулсът туптеше в главата му.
	— Някой идва — прошепна Иския.
	Той чу пронизително цвилене на гуми. Обърна се. На улицата спря черна кола.
	Вратата до шофьорското място се отвори. Слезе висок мъж. Гофман. Огледа се. Механичната ръка на Корнелия проблясваше под светлината на уличните лампи. Дори от такова разстояние Уилям виждаше как налудничаво се раздвояват очите на Гофман. Едното шареше ту наляво, ту надясно — точно като окото на Корнелия.
	Уилям усети как Иския се вцепени до него.
	— Виж — посочи тя.
	Полицаят се беше запътил към Гофман.
	— Нямате право да паркирате тук — извика униформеният и даде знак на нарушителя да си премести колата.
	Гофман вдигна механичната си ръка. Оттам се стрелна плътен лъч, окъпа улицата в синьо и улучи полицая право в гърдите. Мъжът рухна на земята.
	Гофман тръгна да пресича улицата. Шофьор удари рязко спирачки, за да не го прегази.
	Беше въпрос на секунди да ги открие. Уилям допря металната плоскост до четириъгълната вдлъбнатина. Тя прилепна перфектно.
	— Побързай — прошепна Иския. — След малко ще ни види.
	Плоскостта започна да щрака.
	Все по-начесто и по-начесто.
	С всяко щракане увеличаваше размерите си двойно и накрая достигна големината на врата.
	Уилям хвана дръжката и я натисна. За негова изненада вратата мигом се отвори и двамата с Иския нахълтаха през отвора.
	Преди да хлопне вратата, Уилям видя как Гофман тича към тях, вдигнал механичната ръка.
	— Заключи! — извика Иския.
	— Няма ключалка!
	Вратата поднови щракането си. Двамата заотстъпваха заднешком, без да откъсват очи от нея. Тя започна да се смалява. Сви се до пирамида и тупна върху пода.
	Гофман обаче продължаваше да думка по стената.
	— Дали ще успее да мине? — прошепна Иския.
	— И да успее, ще му отнеме доста време. — Уилям вдигна орбулатора.


>	Трийсета глава

	— Това навярно е тайна стая — предположи Уилям.
	— Очаквах да има стълби или нещо подобно — чудеше се Иския. — А не виждам изход.
	Уилям се приближи до едната стена и прокара длан по грапавата повърхност. Стените бяха яки. Никъде не се виждаше врата или отвор. Той тупна с крак по пода.
	— Странно… Фил не би ни изпратил тук без причина.
	— Вероятно е имал нещо наум — обади се Иския. В гласа й се долавяше съмнение. — Ами ако е капан и Фил ни е подмамил тук нарочно?
	Уилям се огледа. Не изключваше Иския да е права. Не виждаше изход. Не щеш ли, погледът му спря върху нещо, стърчащо от стената. Приличаше на ръждясал гвоздей, но след по-внимателно вглеждане се оказа старо копче. Той посегна и предпазливо го натисна.
	— Какво правиш? — попита Иския.
	Под пръста на момчето копчето потъна в стената.
	Неочаквано подът се разтресе. Толкова силно, че Уилям се подпря на стената, за да не падне. Под краката им се разнесе грохот.
	После подът започна да потъва. Чуваше се стържене от съприкосновението със стените. Двамата застанаха в средата. Придържаха се, докато подът потъваше все по-надолу и по-надолу.
	— Това е асансьор — досети се Уилям. — Таен асансьор в Биг Бен.
	Колкото и да беше изплашен, той отчасти се забавляваше. Таен асансьор в една от най-прочутите сгради на света! Чудесия!
	— Според теб колко още ще слизаме? — попита Иския.
	Уилям вдигна глава. Бяха се спуснали доста.
	Подът избумтя и рязко спря. Децата застинаха в очакване. Асансьорът не помръдна повече.
	— Ето още едно такова копче. — Иския посочи ръждясало парченце метал, забито в стената до нея.
	— Натисни го.
	Тя вдигна ръка и го натисна. От стената мигом се разнесе мощен грохот, плоскостта се плъзна встрани и пред Уилям и Иския се откри непрогледен мрак. Лъхна ги зловонен повей. Въздухът сякаш беше престоял, запечатан няколко века. Уилям усети как косите му настръхват.
	— Издържахте и второто изпитание — обади се глас от тъмното.
	Малко по-нататък замъждукаха две светещи очи.
	— Аз съм — каза гласът.
	— Фил? — възкликна Уилям.
	— Да. Приближете се!
	— К-как слезе тук? — заекна момчето и тръгна опипом в мрака.
	— Служебна тайна. Момент… тук някъде има ключ за осветление…
	_Цък!_ — и от тавана замига напрашена крушка. Светеше, колкото да виждат какво има наоколо. Намираха се в тунел.
	Фил затършува из джобовете си.
	— Преди малко беше тук… къде отиде… — чудеше се той.
	Измъкна червена телефонна кабинка с размерите на кибритена кутийка, ядосано я напъха обратно и продължи да ровичка, като си мърмореше под нос.
	Накрая откри каквото търсеше.
	— Ето го! — усмихна се доволно.
	Наведе се и постави предмета върху пода. После се изправи и отстъпи две крачки назад.
	— Не гледайте! — посъветва ги той.
	Уилям вдигна длани пред лицето си и примря в очакване. След малко се чу _ЦЪК!_, последвано от няколко щраквания. Накрая и те стихнаха.
	— Добре. Готово — обяви Фил.
	Уилям откри очи. Отпред стоеше количка за голф. Фил отиде до нея. Докато вървеше, обувките му тракаха. Поглади предния капак на возилото.
	— С това ще се движим по-експедитивно — и махна подканящо на Уилям и Иския. — Хайде, качвайте се.
	С елегантен скок той се настани зад волана.
	Те седнаха отзад.
	— Дръжте се здраво. — Фил запали. — Ще се наложи да карам бързо.
	Количката потегли с пълна газ.


>	Трийсет и първа глава

	Вкопчен в дръжката на вратата, Уилям се взираше в безкрайния тунел отпред. Фил шофираше като бесен. Всеки път когато колата се разминаваше на косъм от челен удар в стената, той се изсмиваше кратко, все едно го намираше за изключително забавно.
	— Кой е построил тези тунели? — поинтересува се Уилям.
	— Който е построил и Биг Бен — отвърна Фил и направи пауза за ефект: — Моя милост.
	— Ти? — смая се Уилям.
	— Ти си построил Биг Бен? — изуми се и Иския.
	— Да. Е, не със собствените си ръце, разбира се. Аз го проектирах. Биг Бен представлява замаскиран вход към тунелите. А тунелите са много удобни пътища за придвижване.
	— Има ли други такива замаскирани входове към подземни тунели?
	— О… колкото искаш — отвърна загадъчно Фил. — По целия свят. Айфеловата кула… пирамидите… Великата китайска стена… Повечето от тях съм проектирал лично.
	Той изви волана и колата свърна, поднасяйки се, зад близкия ъгъл.
	— Замалко да забравя да се отбия на едно място.
	— Къде?
	— Търпение, млади разшифровчико. Всеки танц започва с начална стъпка.
	Няколко минути по-късно колата спря рязко пред грапава каменна стена в дъното на дългия тунел.
	Фил скочи от колата и отиде до голяма метална врата. След известно тършуване из джобовете измъкна връзка ключове.
	Пробва няколко и най-после налучка точния. Ръждясалата ключалка проскърца и вратата се отвори.
	— Изчакайте ме тук — заръча той и извади джобно фенерче. — Няма да се бавя.
	И хлътна в мрака зад вратата.
	— Искам да видя какво има вътре. — Уилям слезе от колата, отиде до вратата и надникна.
	Лъчът от фенерчето на Фил шареше из тъмното. Мъжът тракаше и трополеше. Лъчът озари някакво подобие на танк.
	— Виждаш ли нещо? — прошепна остро Иския.
	— Трябва да се приближа. — Уилям пристъпи в мрака. — Май вече съм бил тук.
	Лъхна го смразяващо течение — от онези, които те пронизват цял и се вгризват в мозъка на костите ти. Уилям вече не се съмняваше. Вече беше идвал тук. Всеки негов нерв се опъна като струна.
	Стаята беше голяма… Какво ти, направо гигантска.
	Огледа се. Забеляза ключ за осветление на стената до вратата. Приближи се и го натисна. С измъчен пукот, една по една, се включиха стари електрически лампи.
	След малко цялото огромно помещение се окъпа в жълта светлина.
	Фил прекъсна заниманието си и погледна Уилям.
	— Благодаря ти. Съвсем бях забравил, че тук има лампи.
	Момчето плъзна поглед по танковете и военните кораби, струпани в безпорядък в гигантския хангар. Приличаха на играчки в разхвърляна момчешка стая, само че в уголемен мащаб.
	Пред очите на Уилям изскочиха картини от преживяното по време на последното му посещение: как бе открил дядо си в криокамерата, как Ейбрахам Тели едва не го бе погубил, него, Уилям; как стихийно нахлулите водни маси бяха помели всичко…
	Фил продължи между танковете и корабите.
	— Трябва да се върна друг път и да поразтребя. — Той започна да изпразва джобовете си.
	Подреждаше предметите в дълга редица на пода: колички, самолетчета, лодчици.
	— Направо е изумително колко неща се събират, ако от време на време човек не си изпразва джобовете.
	— Затова ли ни доведе тук? — попита Уилям. — За да си изпразниш джобовете?
	— Да. — Фил посочи дистанционно управление. Мъдреше се сред джунджуриите, струпани на пода. — Имаш ли представа колко е трудно да разнасяш толкова багаж със себе си? — Той натисна едно копче от дистанционното и количките, самолетчетата и лодчиците се уголемиха до естествени размери.
	— Дойдохме и да вземем нещо — продължи и се огледа.
	— Какво?
	— Това. — Фил посочи гигантска подводница. — Надявам се неблагоприятните условия тук да не са я повредили. Конструирана е да издържа на големи дълбочини.
	Отиде до подводницата, смали я и я пъхна в джоба си.
	— Да вървим. — Той тръгна с бързи крачки към Уилям. — Ема ни чака.
	— Коя е Ема?
	— Няма смисъл да ви обяснявам. Най-добре да я видите с очите си.


>	Трийсет и втора глава

	Колата зави зад ъгъла, поднасяйки, и продължи по един дълъг коридор.
	— Тук долу има няколко гигантски водни резервоара — обясни Фил. — Повечето са построени през деветнайсети век и побират големи количества вода.
	— Аха. — Уилям хвърли неспокоен поглед към Иския.
	— Трябва да слезем в един от резервоарите. Там се намира Ема. А после тя ще ни заведе, накъдето сме се запътили.
	След няколко минути, прекарани в бясно шофиране, колата спря пред още по-голяма и ръждясала метална врата. В средата имаше стара пиринчена табела с надпис „ОПАСНО! ДЪЛБОКА ВОДА“.
	Фил скочи от колата и тръгна към вратата. Децата го последваха. Уилям хвърли бърз поглед през рамо. Засега не се забелязваха преследвачи.
	Мъжът дръпна един голям лост, прикрепен към вратата. Проскърца стар, ръждясал метал.
	— Резервоарът е построен над естествен воден източник, който няма как да се дренира. Затова дълбочината му е неизвестна. Идеално място за Ема. Елате.
	Той мина през вратата и ги подкани с жест.
	Изчака ги да влязат и затвори.
	Уилям се огледа. Намираха се върху някакво подобие на мост. Малко по-напред мостът се спускаше полегато в тъмна вода. От тавана се спускаха големи тръби и потъваха във водата.
	— Това е част от старата лондонска водопреносна система — поясни Фил. — На повече от два века е, от викторианската епоха, за да бъдем съвсем точни. — Той си погледна ръчния часовник. — Е, стига толкова история. Времето напредва.
	Измъкна от джоба си малък водолазен звънец — камера за спускане под вода с формата на камбана — и внимателно го пусна във водата. Звънецът, не по-голям от гумено пате за баня, започна да се поклаща върху повърхността.
	— Отдръпнете се. — Фил насочи дистанционното към водолазния звънец и натисна едно копче.
	За няколко секунди водолазният звънец придоби нормалните си размери.
	Уилям се сепна, когато неочаквано някой задумка силно по желязната врата зад тях.
	— Нима вече ни е открил? — въздъхна Фил. — Ама че досада.
	Думкането се повтори.
	— Ще влезе! — изплаши се Иския.
	— Момент. — Фил започна да тършува из джобовете си. Извади малък червен лондонски автобус на два етажа. — За щастие не оставих всичко в склада.
	Отиде до металната врата и постави автобусчето пред нея. Отдръпна се назад, насочи дистанционното и натисна едно копче.
	Автобусчето започна да се тресе и да расте със страшна бързина. Уилям и Иския заотстъпваха заднешком, докато стигнаха до водата.
	Пред тях се изпречи туристически автобус в реален размер.
	— Това ще го позабави. — Фил отиде до водолазния звънец.
	С няколко скока се озова на покрива, наведе се, развинти кръглия капак и под него зина отвор.
	— Влизайте! — нареди той.
	Уилям се спусна към звънеца и се покатери до кръглия отвор. Иския го последва. Момчето се обърна. Защо Фил бе останал отвън?
	— Ти няма ли да се качиш? — попита то.
	— Трябва да остана тук, за да му попреча да влезе. И сами ще се справите. Ще дойда възможно по-скоро.


	Уилям се огледа. В звънеца имаше два стола и табло за управление. През прозорците се виждаше тъмна вода.
	— Но ние не знаем къде отиваме — извика той.
	— Надолу — отвърна Фил. — Всичко необходимо е записано в ръководството с инструкции — и той посочи една книжка върху масата, където Уилям беше поставил орбулатора.
	— Ами Ема… — подхвана момчето, но го прекъсна силна експлозия отвън.
	— Тръгвайте! — извика Фил. — Нямам време за повече обяснения. Ще познаете Ема от пръв поглед. Тя ще ви заведе, където трябва.
	Нова мощна експлозия разтресе водолазния звънец и Фил затръшна капака.


>	Трийсет и трета глава

	Уилям и Иския поседяха, заслушани в шума отвън.
	— Според теб Гофман успял ли е да мине през вратата? — попита угрижено Иския. — Не биваше да се разделяме с Фил.
	— Нямахме избор.
	Уилям взе ръководството от масата. „ИНСТРУКЦИИ ЗА ЕКСПЛОАТАЦИЯ НА ВОДОЛАЗЕН ЗВЪНЕЦ ПРИ ТЕЛЕПОРТАЦИЯ“, пишеше на корицата, а отдолу имаше снимка на водолазен звънец, същият като този, в който се намираха.
	— Телепортация? — промърмори Уилям. Разгърна наръчника и зачете.
	Две минути по-късно вече се спускаха.
	Уилям стоеше пред лостовете и направляваше потъващия звънец. Никога не си беше имал работа с подводници. Като малък си играеше с една във ваната, но тя, разбира се, не беше истинска. След като прегледа надве-натри инструкциите, той схвана най-главното. Натискаш лоста напред, звънецът се спуска. Дръпваш го към себе си — звънецът се издига. Съвсем просто. В ръководството пишеше, че е нужно да се спуснат до петстотин метра дълбочина.
	Уилям погледна ехолота — уред за измерване на дълбочината. Показваше малко повече от сто метра.
	— Коя ли е тази Ема? — подхвърли Иския, докато се взираше в мрака навън.
	В цялата суматоха Уилям съвсем бе забравил за Ема.
	— Нещо ми подсказва, че съвсем скоро ще разберем — промърмори той и избута лоста в още по-предно положение.
	Продължиха да се спускат. Наоколо цареше пълен мрак. Само менящите се цифри на ехолота подсказваха, че се движат. Не след дълго той отчете близо четиристотин метра дълбочина. Все още нищо не показваше да приближават дъното.
	— Там има нещо! — възкликна Иския и посочи през илюминатора.
	Уилям проследи пръста й.
	— Нищо не… — подхвана той, но забеляза светлинка.
	Първоначално беше съвсем слаба — приличаше на самотна електрическа крушка. Постепенно обаче се усили и се приближи. Появиха се и още. Нароиха се стотици. Във всички цветове на дъгата. Сякаш танцуваха из мрака. Прииждаха към звънеца и постепенно покриха целия илюминатор.
	— Какво е това? — прошепна Уилям.
	Той се взираше в извиващите се светлинки. Движенията им упражняваха едва ли не хипнотично въздействие. Уилям усети как цялото му тяло изтръпва. Погледна ехолота. Бяха достигнали дълбочина петстотин метра и продължаваха да се спускат. Той не знаеше дали заради танцуващите светлинки навън, или заради налягането — а вероятно и заради двете — изведнъж усети, че му премалява, а по главата му боцкат иглички. Все едно всеки миг щеше да припадне.
	— И ти ли го усещаш? — попита, без да откъсва поглед от светлинките.
	— Игличките ли? — попита Иския.
	По гласа й Уилям разбра, че и тя изпитва същото неразположение.
	— Да — потвърди.
	— Дали причината не е това? — Момичето посочи командното табло.
	Уилям неохотно откъсна поглед от хипнотизиращите светлинки. Върху таблото имаше кръгъл измервателен уред с надпис „Кислород“. Стрелката бе навлязла в червения сектор.
	Изведнъж му просветна защо се чувстват толкова отпаднали.
	— Свършва ни… въздухът — простена той.
	Докато говореше, дробовете го боляха.
	— Какво ще правим? — изхриптя Иския с глас на астматик.
	Уилям не можеше да се предаде. Беше длъжен да се бори. Пак огледа командното табло. Видя копче с надпис „Прожектор“.
	Протегна ръка и постави показалец върху копчето. Всяко движение му костваше огромно усилие, все едно го бяха потопили в желе. С мъка си поемаше дъх, сякаш току-що бе пробягал шейсет метра.
	Натисна копчето.
	Някъде над главите им се разнесе бръмчене. Ярък лъч разсече тъмнината. Ако имаше повече въздух в дробовете си, Уилям щеше да закрещи при вида на гледката отвън. Но понеже едва дишаше, само простена.
	В тъмната вода се гънеше гигантски октопод с големината на къща. Всяко от осемте му пипала имаше дължина на футболно игрище.
	Октоподът беше необикновен и по друга причина. По пипалата и тялото му имаше нагъсто разположени светлинки. Чак сега Уилям забеляза, че всъщност октоподът е от метал.
	— Гигантски роботоктопод — прошепна той.
	Иския не отговори. Едва дишаше. Уилям погледна кислородомера. Стрелката се намираше почти най-долу.
	— Иския?
	Тя стоеше с отворени очи, дишаше тежко и не помръдваше.
	— ИСКИЯ? — извика пак Уилям.
	Тя не реагира. Той се обърна, сграбчи лоста и го дръпна към себе си.
	— Ще те изведа на повърхността.
	Не беше склонен да жертва Иския за нищо на света. Дори за антилуридия.
	Неочаквано нещо се блъсна във водолазния звънец. Едно от гигантските пипала на октопода се усука около съда и спря движението му. При сблъсъка стъклото пред Уилям се напука и оттам се процеди тънка водна струя.
	Уилям се огледа отчаяно. Пипалата стискаха здраво и стъклото започна да поддава.
	Нещо обаче привлече вниманието му.
	Той се наведе и огледа пипалото. Светлинките блещукаха насреща му. В края на пипалото имаше метална плочка с надпис „Модел: Ема 2000“.
	— Ема? — изрече на глас. — Ти ли си Ема?
	— Нима Фил ни е изпратил тук, за да ни убие механичен октопод? — изхъхри неочаквано Иския.
	Уилям се сепна.
	— Добре дошла — усмихна се немощно той. — Опитвам се да разбера какво цели Ема.
	Посегна към инструкциите. Отвори на съдържанието, после проследи с пръст азбучния показалец под буква Е.
	— Чуй. — Уилям зачете на глас. Произнасянето на всяка дума му причиняваше болка и той се затрудняваше да се съсредоточи върху текста. Не можеше обаче да се предаде. Трябваше да намери изход. — С телепортиращите електрооктоподи се комуникира по радиовълни…
	След като изчете инструкцията до края, Уилям взе апарата за радиовръзка. От високоговорител на стената се разнесе пращене. Той завъртя едно копче и настрои радиото на необходимата честота. Пращенето заглъхна и от високоговорителя се разнесе приятна музика.
	Двете деца се спогледаха.
	— Това радиоканал ли е? — изхъхри тя, пребледняла като платно.
	Уилям пак хвърли поглед в инструкциите. Да, беше настроил правилната честота. Добре, но нещо явно не беше, както трябва. Понечи да завърти копчето, ала изведнъж музиката спря и от високоговорителя се разнесе приятен женски глас:
	— Добре дошли при Ема 2000 — най-високоефективното превозно средство. Нужно е само да въведете координатите на желаното местоназначение и Ема 2000 ще се погрижи за останалото.
	— Знаеш ли координатите на Марианската падина? — изпъхтя Уилям.
	— Не, но сигурно ги пише тук. — Иския се наведе напред и издърпа атлас от един рафт на стената. „Световните океани“ — пишеше с големи сини букви на корицата.
	Момичето запрехвърля трескаво страниците.
	— Побързай! — пришпори я Уилям.
	— Ето ги. Да видим… 11 градуса и 21 минути северна ширина. — Тя млъкна и задиша учестено. — И 142 градуса и 12 минути източна дължина.
	Уилям ги въведе.
	Усети как и последните кислородни молекули напускат тялото му. До него Иския се отпусна омаломощена.
	— Местоназначение: Тихия океан — обади се внезапно женският глас. — Закопчайте предпазните колани. Ще бъдете телепортирани след десет, девет, осем, седем…
	Уилям се заслуша в отброяването. Иския пак бе изгубила съзнание.
	— … три, две, едно…
	ХОП!


>	Трийсет и четвърта глава

	Водолазният звънец цопна във водата със силен плясък.
	Уилям се надвеси над Иския. На тавана се отвори вентил и в камерата нахлу свеж въздух. Иския се размърда. Пое си дъх и отвори очи.
	— Още няколко секунди и с нас щеше да е свършено — отбеляза Уилям.
	Иския потръпна и се надигна. Звънецът подскочи няколко пъти и се кротна.
	— Погледни — посочи момичето към илюминатора.
	Механичното пипало на октопода се смъкна от корпуса и се потопи във водата. През дебелото стъкло видяха как гигантското мекотело потъва и след блясък изчезва.
	— Дали ще се телепортира обратно — във водния резервоар, откъдето тръгнахме? — попита Иския.
	— Сигурно. Навярно там се намира базата му.
	Двамата се спогледаха. Уилям знаеше, че мислят за едно и също: как ще успеят да слязат в Марианската падина с толкова малък водолазен звънец. Фил бе казал, че се налага да се спуснат до самото дъно. А за целта им трябваше подводница.
	Уилям огледа напуканото стъкло. Подът на звънеца беше покрит с вода. Дори да подменят стъклото, звънецът не би издържал на налягането при толкова голяма дълбочина. Най-вероятно щеше да се спука и да ги смачка.
	— А сега какво ще правим? — попита Иския и надникна през илюминатора.
	Водолазният звънец беше потопен наполовина. Ято игриви делфини плуваха наблизо в лазурната вода.
	Уилям не отговори. Не от нежелание, а защото не знаеше какво да каже. Нямаше представа как ще се доберат до дъното с наличната апаратура.
	— Е, не можем повече да се чудим и маем — заключи той.
	Стана и отвори люка на тавана. Лъхна ги струя солен въздух.
	Качиха се на покрива. Вълните се плискаха в корпуса на водолазния звънец. Ако не се намираха в толкова напрегната ситуация, щяха да се порадват на тази идилия. Светлосиня вода, небе, слънце… Всичко беше като извадено от рекламен каталог на туристическа агенция.
	— Това суша ли е? — посочи към хоризонта Иския.
	— Не мисля.
	Тя проследи с поглед ято птици.
	Зад гърба им се чу силен плясък, висока вълна заля Уилям и го събори в океана. Той нагълта вода и панически заразмахва ръце, за да изплува. Вълните се укротиха, той успя да разпори повърхността и жадно си пое дъх.
	— Уилям! — извика Иския.
	Той погледна по посока на звука. Момичето се беше вкопчило за корпуса на водолазния звънец. Нещо едро и черно засенчваше слънцето.
	Гигантска подводница.
	В горната й част се отвори люк и оттам се появи човек.
	Вдигна ръка и махна:
	— Готови ли сте?


>	Трийсет и пета глава

	— Какво стана? — попиша Уилям, след като Фил затвори горния люк.
	Андроидът завъртя голямото колело от вътрешната страна на люка. По тила му се проточваше цепнатина. Бялата кожа от съединени парчета се беше разпорила и отдолу прозираше машинария.
	— Ранен ли си? — попита Иския.
	— Моля? — погледна я Фил.
	Тя посочи разкъсването на главата му. Той го попипа.
	— Бързо ще зарасне — заяви и махна с ръка, все едно ставаше дума за съвсем незначителна драскотина. — Да беше ме видяла след падането на метеорита, който изтреби динозаврите.
	— Какво стана? — настоя да узнае Уилям.
	— С кое? — не разбра андроидът.
	— Какво стана в Лондон, след като ние потеглихме от водния резервоар?
	Фил се вторачи в Уилям с празен поглед и стоя така известно време, сякаш не схващаше какво го питат. После очите му блеснаха.
	— А… за това ли… Ами, мина отлично. — Той посочи едно отверстие в пода: — Да се спуснем.
	Тръгна надолу по стълбата, която се подаваше оттам, и даде знак на Уилям и Иския да го последват.
	Слязоха в контролната зала на подводницата. Копчета, измервателни прибори, кабели и тръбички покриваха стените. Чуваше се пиукане, свистене, цъкане.
	Фил свали перископа и надникна.
	— Натисни това копче — нареди той на Иския. — А ти, Уилям, изчакай да ти дам знак и тогава дръпни онзи лост.
	Пристъпиха към действие. Гигантската подводница започна да се потапя. Няколко хиляди тона потънаха в тъмните морски дълбини. Пътниците усетиха разтрисане. Разнесе се пукане и бълбукане.
	— Сигурен ли си, че няма да е проблем? — Иския посочи раната на Фил.
	Той пак я опипа.
	— Опа — малко смутено изпъшка. — Съвсем забравих за нея.
	Нави ръкава си и натисна няколко копчета върху командния дисплей, закрепен за ръката му.
	След няколко секунди двете парчета бяла кожа, увиснали от ръбовете на раната, започнаха да се приближават и накрая се съединиха. Процепът се стесни и за секунди напълно изчезна.
	— Готово — усмихна се Фил. — Така е по-добре.
	Обърна се към стената и започна да дърпа разни лостове и да натиска копчета, мърморейки си под нос. Включи един екран на стената.
	— Когато тази подводница е построена, е нямало екрани, нали? — обади се Уилям.
	— Точно така — потвърди андроидът. — Наложи се да го монтирам допълнително. Много ми улеснява работата.
	Фил се наведе настрани и натисна едно копче на стената. От малък високоговорител до екрана се разнесе приятна джаз музика.
	— Отдайте се на релакс. Има много време, докато стигнем — посъветва ги той.


	Уилям се сепна в съня си и се огледа. Седеше облегнат на студената стена на подводницата.
	Тилът му се бе схванал. Явно беше спал дълго.
	Иския седеше до него.
	— Знаеш ли на колко метра под морското равнище се намираме? — попита тя, без да го поглежда. — Подводници като нашата не са конструирани за такива дълбочини. Фил обаче твърди, че бил модифицирал тази и всичко щяло да е наред.
	Уилям чуваше глухото боботене на двигател.
	— Къде е Фил?
	— Има работа.
	Момчето се приближи до тъмния екран на стената. Потупа го лекичко.
	— Развален ли е?
	— Не — поклати глава Иския. — От известно време напълно потъмня, защото слънчевата светлина не достига на такава дълбочина.
	Уилям погледна ехолота. Показваше близо шестстотин метра под морското равнище.
	— Погледни! — посочи той.
	На екрана се бе появила фосфоресцираща риба със страховити шипове и гигантска паст с остри зъби.
	Фил влезе в контролната зала.
	— Пригответе се. След малко пристигаме.
	— Къде пристигаме? — попита Уилям и пак погледна екрана.
	Чудноватата риба се бе изгубила и той пак беше почернял.
	— Ей сега ще разбереш — отвърна Фил. — От доста време не съм идвал. Малко странно е да се завърнеш с човек, разгадал орбулатора.
	— Кога си идвал тук за последно? — полюбопитства Иския.
	— О… — Андроидът се замисли. — Преди няколко милиона години.
	Децата се спогледаха.
	— Ето я! — извика Фил и посочи екрана.
	— Това ли? — Иския се приближи и се взря в сивото петънце, което растеше на екрана. — Прилича на пирамида.
	— Пирамида е — потвърди роботът. Гласът му трепереше от спотаен възторг.
	— Какво търси тази пирамида на дъното на Марианската падина?
	— Просто това е идеалното място за една пирамида — отвърна Фил. — Особено ако човек не иска никой да я открие.
	— Изглежда малка — отбеляза Уилям.
	Взираше се омагьосан в пирамидата. Направо не можеше да откъсне очи от нея.
	— Много по-голяма е от Хеопсовата — промърмори Фил, докато натискаше разни копчета. — Всъщност цели три пъти.
	— Три пъти? — ужаси се момчето. — И тя ли е от камък?
	— Не, от метал е. Като орбулатора. Впрочем той представлява нейно точно умалено копие.
	Уилям хвърли поглед към орбулатора. Светеше. Не само символите. Цялата метална повърхност излъчваше сияние. А самото сияние пулсираше и ставаше все по-ярко.
	— Защо свети? — попита той.
	— Защото установяваме контакт.
	— С кого?
	— С нея. — Фил посочи пирамидата на екрана. И тя светеше и пулсираше в синхрон с орбулатора.
	След малко сиянието от орбулатора стана толкова ослепително, че Уилям заслони очите си.
	— Добре дошли — обади се женски глас.
	Изригна мощна бяла светлина.


>	Трийсет и шеста глава

	— Къде сме? — попита Иския.
	Видът й подсказваше колко е изплашена, но така впрочем се чувстваше и Уилям.
	— Добре дошъл в пирамидата, Фил — поздрави женският глас отпреди малко. Звучеше от всички страни.
	— Благодаря — отговори андроидът. — Радвам се, че се връщам.
	— Последно беше тук преди два милиона осемстотин петдесет и четири години — уточни гласът.
	— Леле, как лети времето! — възкликна изненадан Фил.
	Уилям се наведе към него и прошепна:
	— С кого всъщност говориш?
	— С мен — обади се гласът някъде зад тях.
	Момчето се обърна и се озова пред жена с дълга тъмна коса. Носеше бяла роба и приличаше на ангел. Запленен от нейната прелест, Уилям хем не намираше сила да откъсне поглед от нея, хем сияйната й хубост го заслепяваше. Красавицата се усмихна, погледна Иския, после Уилям и накрая Фил.
	— Виждаш ми се изморен, Филип — сподели загрижено тя. — Нуждаеш се от почивка.
	— Благодаря. — Андроидът сведе поглед, все едно думата „почивка“ го караше да се чувства неудобно.
	— Кой разгада пирамидата? — попита жената.
	— Той. — Фил посочи Уилям.
	Жената впери поглед в момчето. И изведнъж на Уилям му се прииска да се скрие някъде. В какво се бяха забъркали двамата с Иския?
	— Сигурно се питате коя съм? — усмихна се жената.
	Момчето преглътна. Устата му беше пресъхнала и затова само кимна.
	— Аз съм последната оцеляла от цивилизацията, обитавала тези дълбини — обясни жената, все така усмихната.
	— Всъщност сме двама оцелели — поправи я Фил.
	— Да. Двама сме: андроид и компютърна програма.
	Уилям се смая.
	— Ти компютърна програма ли си? — попита той.
	— Да — и мога да приемам най-различни образи. Чрез мен имате достъп до цялото духовно познание, което тукашната цивилизация е натрупала в течение на десетки милиони години.
	— Това е огромно количество информация — гордо отбеляза Фил.
	— Издържиш ли последното изпитание, тази информация ще стане и твое достояние — обясни жената ангел и погледна Уилям право в очите. — Както навярно си наясно, на теб се възлагат огромни надежди.
	Уилям кимна вяло. Изведнъж се почувства съвсем малък. Мисълта да носи отговорност за познанието, натрупано от цяла цивилизация в течение на милиони години, го изплаши.
	— А какво стана с другите представители на вашата цивилизация? — поинтересува се Иския.
	— Преди десетки милиони години човечеството било принудено да напусне Земята през Шифрования портал — поде жената със спокоен глас. — Луридият превзел телата на земните жители и едва шепа хора успели се измъкнат. Потърсили убежище тук.
	Тя изчака да осмислят думите й.
	— Изселниците продължили да живеят тук, долу, хиляди поколения наред — дори и след като луридият напуснал земята. През цялото това време посветили живота си на една-едничка цел: да открият начин да победят луридия, в случай че някога пак се появи. Постепенно обаче хората започнали да забравят за основната си мисия и мнозина пожелали да се върнат на горната земя. Особено след изчезването на динозаврите.
	Жената направи нова пауза и погледна Фил.
	— Полека-лека хората загубили спомена за съществуването на луридия и за тукашната цивилизация. Оттогава Филип редовно обхожда Земята и издирва онези, които притежават умствения капацитет да поберат всички наши достижения.
	— Антилуридият… също ли е част от тях? — попита Уилям. Направо не можеше да повярва на ушите си.
	Жената го изгледа сериозно.
	— Единствено нашата технология е в състояние да спаси хората на горната земя. Защото Ейбрахам Тели и луридият са напът да се завърнат.
	— Наистина ли? — задъха се Уилям.
	Жената кимна.
	— Но някой ще го изпревари.
	— Кой? — попита Иския.
	— Човек, когото познавате. — Жената посочи Уилям. — Готов ли си?
	Той не знаеше какво да отговори. Нито за какво се очаква да е готов.
	— Ами ако не издържа последното изпитание? — попита с разтреперан глас.
	— Ще се наложи да останете тук. И двамата.
	— За колко време? — Уилям се опасяваше, че отговорът вече му е известен.
	— До края на живота си. А Филип ще се върне, за да продължи да търси ум, способен да разгадае орбулатора.
	— Ами ако Уилям се справи успешно? — попита Иския.
	— Тогава ще ви дадем орбулатора и ще се върнете горе. В него ще е запаметена цялата информация и ще можете да я използвате, за да се преборите с луридия.
	След тези думи жената изчезна, но не и гласът й. Отвсякъде долиташе последната й реплика:
	— Разполагаш с един час.


>	Трийсет и седма глава

	— Чудна работа — озадачи се Фил. — Няма навика да изчезва така.
	— Случвало ли ти се е и преди? — попита Уилям.
	Фил се замисли.
	— Дали и друг път съм водил тук човек, разгадал орбулатора ли?
	— Да.
	— Ако не ме лъже паметта, никога не ми се е случвало.
	— Ами откъде знаеш как обикновено постъпва тя в такива ситуации?
	— Напълно си прав. Няма откъде да знам. Голям си ми умник!
	Уилям се огледа. Всичко се къпеше в такава ослепителна белота, че не се виждаше къде свършва подът и откъде започват стените.
	— Това никак не ми харесва — промърмори Иския.
	Уилям споделяше безпокойството й, но си замълча. Гледаше да запази самообладание.
	— Дали тук няма шифър? — попита той.
	Фил сви рамене.
	— Не е честно да ти заяви, че имаш един час, и после да се изпари просто така — негодуваше Иския.
	— Явно от нас се очаква да се справим без подсказки — предположи Уилям.
	— По-съгласен няма как и да бъда — кимна Фил. — Човек не може да иска всичко да му се сервира на тепсия. Както се казва, животът не е само песни и танци.
	Репликата на Фил наведе Уилям на шантава мисъл.
	— Фил, ти много ли си запален по танците?
	— Какво имаш предвид? — леко настръхна роботът.
	— Ами непрекъснато говориш за танци.
	— Глупости. Я недей да ми танцуваш по нервите!
	— Казва се „да ми лазиш по нервите“ — поправи го Уилям.
	— Добре де, прав си. Ще си взема бележка. Сега доволен ли си?
	Иския ги гледаше, все едно не са с всичкия си.
	— Има опасност никога да не се измъкнем оттук, а вие се заяждате за глупости! Да не сте превъртели и двамата?
	Придърпа Уилям и прикова поглед в неговия.
	— Забравяш танците и се съсредоточаваш върху важното в момента: да разгадаем скапания шифър, за да се махнем оттук.
	— Добре — кимна Уилям.
	Иския го пусна и отстъпи две крачки назад.
	— Хайде — подкани го тя. — Давай.
	Уилям обаче не можеше да си избие от ума мисълта за танците.
	— Фил, понякога движенията ти са направо танцувални.
	— Не е вярно — възрази раздразнено Фил. — Танците са за женчовци. А сега се захващай с шифъра. Остават ти 58 минути и 23 секунди.
	— Точно това правя. Защото според мен шифърът си _ти_. Впрочем, обувките ти не са ли за степ?
	— Дрън-дрън. — Фил се наведе да ги погледне. — Съвсем обикновени са.
	— С метални пластинки?
	— Такива са на мода сред роботите.
	Тримата се умълчаха.
	— Не ставай глупав — подхвана Фил. — Не съм шифър. Всъщност никак не обичам шифрите. До гуша ми е дошло от тях.
	— Какво по-хитро решение! — възкликна Уилям. — Да скриеш шифър в тялото на някой, който ненавижда шифрите.
	Той се приближи към Фил, сложи длани върху главата му, затвори очи и се концентрира.
	— Ама какви ги вършиш? — смути се андроидът.
	Уилям се опитваше да улови някакви флуиди. Ако роботът наистина представляваше шифър, допирът щеше да задейства онези специфични вибрации в тялото му. Уви, не усещаше нищо.
	— Нали ти казвам, че грешиш! — поклати категорично глава Фил и нервно тръсна рамене.
	В този миг Уилям усети познатите вибрации в корема.
	— Направи го пак — подкани го той.
	— Кое?
	— Движението, което направи току-що.
	— Абсурд — поклати глава Фил. — В танците съм същинско дърво.
	— Опитай.
	— Не — заотстъпва притеснено андроидът. По тялото му премина нова тръпка, а вибрациите в корема на Уилям се усилиха.
	— Убеден съм, че ти си шифърът — настоя Уилям. — Ключът към разгадаването му са движенията ти.
	— Ти си луд — възрази Фил.
	— Хайде, де! — Уилям се обърна към Иския. — Подкрепи ме, моля те. Не виждаш ли, че съм прав?
	Иския мълчеше. Личеше колко усилено размишлява.
	— Опитай, Фил — прикани го накрая тя. — Пък каквото се получи!
	— И дума да не става — продължаваше да се инати Фил. — Вече съм на милиони години. През целия си живот не съм направил и една танцова стъпка. Танците са за палячовци. Аз съм сериозен андроид.
	— Колко си задръстен! — ядосано възкликна Иския.
	Уилям пак затвори очи. Вглъби се. Усети добре познатите вибрации в долната част на гръбнака си. Запъплиха и по ръцете му. После обаче се случи нещо неочаквано. Вибрациите обхванаха и краката му.
	Отвори очи. Фил се взираше в него с недоверие.
	Внезапно, преди да е обелил и дума, Уилям усети как краката му започват да се движат. Пристъпваха надясно, наляво, напред, назад. Усети как ритъмът се предава на цялото му тяло. И му се прииска да затанцува.
	Той забеляза, че и Фил движи крака, повтаряйки неговите стъпки. Обувките му тракаха.
	— Какво става с мен? — извика ужасе`н андроидът. Гледаше краката си, все едно е стъпил в змийско гнездо.
	— Танцуваш, Фил — успокои го Иския. — Остави се на ритъма.
	Уилям продължи да танцува. Цялото му тяло се движеше. Фил направи същото. Не след дълго двамата затанцуваха в перфектен синхрон насред околната белота.
	Неописуема радост обзе момчето. Каква веселба! Дори Фил вече се усмихваше широко.
	Отвсякъде струеше музика. Краката на андроида се движеха с бързината на палки в ръцете на темпераментен барабанист.
	— Сега си спомних! Та аз обичам да танцувам! Просто бях забравил. Ти се оказа прав.
	По бузата на Фил се търколи сълза от щастие.
	За пръв път Уилям виждаше робот да танцува и да плаче.
	Изведнъж ги заслепи бяла светлина.
	Музиката спря.


>	Трийсет и осма глава

	Уилям се опомни. Намираха се в подводницата. Наоколо цареше студ и мрак. Чуваше се глухото боботене на двигателя. Уилям се огледа. Беше сам в командната зала.
	— Иския? — извика той, но не получи отговор. — Иския! — повиши глас.
	Продължаваше да чува само боботенето на двигателя.
	Мониторът на стената тъмнееше. По едно време се появиха две фосфоресциращи риби. Пирамидата не се виждаше.
	Орбулаторът стоеше на пода пред Уилям. Тайнствените символи пулсираха. Умът му не побираше как така се намира толкова близо до орбулатор, пълен с антилуридий. Преди да се занимае по-обстойно с въпроса обаче, трябваше да намери Иския.
	— Иския!
	— Тук съм! — обади се тя зад него.
	Уилям се обърна. Момичето влезе през една малка врата в дъното на помещението.
	— Сами ли сме? — попита тя.
	— Да. Къде се озова след телепортацията?
	— В машинното. — Иския търкаше енергично едно мазно петно върху якето си. После погледна светещия орбулатор на пода. — Какво всъщност се случи? В самия орбулатор ли попаднахме? Или в голямата пирамида на дъното?
	— Не знам. Но май съм успял да разбия шифъра.
	— И то с танц — усмихна се Иския. — Не знаех, че умееш да танцуваш. Дано да видим Фил пак — сериозно добави тя.
	— Дано. Но според мен той се нуждае от почивка. Няколко милиона години не са шега работа. Само си помисли: бил е съвременник на динозаврите.
	Иския кимна.
	Уилям отиде до апаратурата на стената.
	— Тук някъде трябва да има радиостанция. — Погледът му зашари по мигащите светлинки.
	— Да не е това? — посочи Иския.
	Уилям включи радиостанцията и тя изпука. Настрои я на честотата на Ема 2000 и приятна музика замени пращенето.
	— Добре дошли при Ема 2000 — най-високоефективното превозно средство — обади се познатият женски глас. — Нужно е само да въведете координатите на желаното местоназначение и Ема 2000 ще се погрижи за останалото.
	— Иския, знаеш ли координатите на Лондон? — попита Уилям.
	— За връщане към първоначалното местонахождение въведете код 000 — добави женският глас.
	Момчето си отдъхна и изпълни инструкцията.
	— Благодаря — отреагира женският глас. — Локализация на Ема — в ход.
	Уилям отстъпи две крачки назад и се хвана за една дръжка на стената. С Иския приковаха поглед в тъмния екран.
	— Според теб Ема може ли да се гмурне толкова надълбоко? — попита момичето.
	Преди той да й отговори, на екрана се появи светло петънце, което постепенно порасна. С приближаването Уилям различи пипалата на гигантския октопод телепортатор.
	— Подготвям свързване — съобщи женският глас.
	Подводницата се разтресе и се чу трясък.
	— Свързването осъществено — докладва женският глас. — Подготвям телепортиране.
	Уилям и Иския се взираха един в друг. Слаб тътен разтърси металния корпус на подводницата.
	— Телепортиране след пет… четири… три…
	Електрическата апаратура наоколо започна да изпуска искри. Косата на Иския щръкна.
	— … две… едно…
	ХОП!


	Изведнъж нещо ги дръпна рязко нагоре с огромна сила и после ги захвърли обратно върху пода. Мощни вълни заблъскаха по корпуса на подводницата.
	Уилям и Иския се озоваха проснати един до друг. Подводницата се поклащаше наляво-надясно като гигантска люлка.
	След малко се укроти.
	— Дали пристигнахме? — Иския се надигна.
	— Ей сега ще разберем. — Уилям също се изправи и погледна монитора.
	Там се виждаха само снежинки от статичното електричество.
	Той отиде до стълбата към люка на покрива.
	— Не знаем кой е отвън — напомни му Иския. — Може да ни причаква Гофман.
	— Нямаме избор — отвърна Уилям. — Докога ще седим тук?
	И тръгна да се качва по стълбата. Хвана колелото и го завъртя. Кръглият люк се отвори с щракване и Уилям го бутна нагоре. Предпазливо провря глава и надникна.
	Бяха се върнали във водния резервоар.
	Автобусът беше разцепен. От едната му половина се виеше дим. Другата, малко по-нататък, стоеше обърната с колелата нагоре.
	Солидните железни греди на покрива му бяха деформирани и нажежени до червено. Чуваше се пукане от прекъснати кабели. Уилям потрепери. Погледна надолу. Иския стоеше в подножието на стълбата.
	— Във водата май са паднали оголени кабели и е опасно — съобщи Уилям. — Цари пълен хаос. Но не виждам никого.
	— Това не е гаранция, че няма никого — възрази момичето.
	— Ще ида да проверя. Ти изчакай. Ако е безопасно, ще излезеш с орбулатора.
	— Добре.
	Трябваше да се махнат оттук, а вратата в дъното на помещението беше единственият изход.
	Уилям стисна зъби и се измъкна през люка. Блъсна го остра миризма на изгоряла гума.


>	Трийсет и девета глава

	Уилям стъпи в края на бетонния мост и пусна стълбата от външната страна на подводницата.
	Иския, покатерила се до люка, наблюдаваше. Момчето огледа помещението. От изхода ги деляха само някакви си десет метра, а солидната желязна врата стоеше открехната. Но не се знаеше дали в прохода оттатък не ги дебнат опасности. Налагаше се да провери, преди да даде знак на Иския да слезе с орбулатора. С толкова скъпоценен товар не можеха да поемат никакви рискове. Той тръгна предпазливо към вратата. Внимателно прескочи един оголен кабел, който пукаше върху мокрия бетонен под.
	Едната половина от горящия автобус препречваше изхода. Лъхна го пареща жега и лицето му пламна. Свали си якето, смота го на топка и го вдигна пред лицето си. Имаше чувството, че от горещината косата му ще се подпали. Искаше му се да се втурне към отворената врата и да изхвърчи в тъмния прохладен коридор. Ала не забравяше възможността там да го дебнат неприятности. Затова си наложи да не избързва.
	До вратата спря. Жегата от разцепения автобус бе станала непоносима.
	— Уилям! — извика Иския.
	Той не искаше да се разсейва. Без да се обръща, вдигна ръка и й даде знак да изчака.
	Наведе се напред и надзърна в дългия усоен проход. Няколко стари крушки пръскаха мъждива светлина. Видя, че няма никого. Засега това му стигаше. Трябваше час по-скоро да се измъкнат оттук.
	— Уилям! — извика пак Иския.
	— Тук е чисто. — Той се обърна. — Хайде да…
	И се вцепени, когато видя кой се е появил.
	Гофман стоеше неподвижно и се взираше в него с безумните очи на Корнелия Смъртимор. Физиономията му се бе изменила. Вече приличаше повече на Корнелия, отколкото на себе си. Излъчваше лудост. Части от косата му бяха опърлени, а голяма рана от изгаряне покриваше почти половината му лице. Пръстите на механичната ръка мърдаха неспокойно.
	Уилям не знаеше как да постъпи. Гофман държеше Иския в шах. Слезеше ли тя на сушата, той щеше да я хване и да й отнеме орбулатора. Скочеше ли във водата, електричеството от потопените кабели щеше да я изпържи.
	— Къде е? — без съмнение гласът вече беше на Корнелия.
	— Не е у нас… — отрони Уилям.
	— Не на мене тия! — извика Гофман-Корнелия. — Издържал си изпитанието — иначе нямаше да се върнеш. Къде е антилуридият?
	Уилям неволно насочи поглед към Иския и мигом съжали. Не биваше да отклонява вниманието на Гофман от себе си. Докато Гофман беше зает да говори с Уилям, Иския имаше време да измисли как да се спасят.
	— У нея ли е? — попита Гофман и прикова свирепите си очи в момичето.
	Преди Уилям да е отронил и звук, Иския вдигна орбулатора и протегна ръка над ръба.
	— Да го пусна ли във водата, Уилям? — попита тя. — Така поне ще трябва да се потруди, докато го извади.
	Уилям сведе поглед към тъмната вода. Ако Иския пуснеше орбулатора, щяха да произтекат две неща. Първо, хилядите волтове щяха да го изпържат, и второ, щеше да потъне в черната бездна. Уилям отлично помнеше думите на Фил: никой не знае колко всъщност е дълбок водният резервоар.
	— Почакай — помоли той и впи поглед в Гофман.
	Още не бе изгубил надежда да го вразуми. Беше сигурен, че старият Гофман е някъде там, зад безумните очи на Корнелия.
	— Какво се е случило с теб, Гофман? — попита момчето. — Ръката на Корнелия ли те преобрази?
	— Гофман сам си е виновен. Този глупак не се стърпя да не припарва до ръката.
	Гофман отново заговори за себе си в трето лице, както бе направил и в Института.
	— Гофман вече го няма — ухили се зловещо лицето му.
	— Как така? Нали стоиш пред мен.
	— Това е само тялото му. Но там вече се е настанил друг. Нямаше място и за двама ни. И аз спечелих. Сега се разполагам тук нашироко.
	— И коя си ти? — попита Уилям, макар отговорът да му беше известен.
	Направо му се доплака. Гофман си бе отишъл и вероятно никога повече нямаше да се върне.
	— Много добре знаеш.
	— Корнелия — изрече Уилям и само от произнасянето на името в устата му загорча, сякаш го блъсна онзи мирис на изгоряло, който я съпътстваше неизменно.
	Гофман се усмихна. Всъщност това вече не беше Гофман, а Корнелия, най-големият кошмар на Уилям. Беше се върнала.
	— Първия път, когато изпробва ръката, Гофман разбра, че е допуснал грандиозна грешка — продължи Корнелия. — Но вече беше твърде късно. Ръката мигновено ме пренесе в тялото му и нямаше начин да се отърве от мен. Бавно, но сигурно го превзех.
	Корнелия млъкна. Впи безумните си очи в Уилям, все едно наистина искаше той да проумее какво му говори. Започваше да налага надмощието си и над него.
	— Гофман ми се противопостави, доколкото му позволиха силите. Опита се да спаси всичките си любими роботи: пенсионира ги и ги скри на тавана. Нарочно се скара с Бенджамин, за да го подтикне да напусне Института. Навярно не е искал Бенджамин да види как той се превръща в мен.
	Корнелия вдигна поглед към Иския, сякаш за да се увери, че тя още е там. После отново впери тъмните си очи в Уилям.
	— После изведнъж Биг Бен спря — продължи тя със злорада усмивка. — Моментът беше идеален. Гофман знаеше, че няма да пожаля усилия, за да се сдобия с орбулатора. И за да те накарам да го разгадаеш. Докато още съумяваше да удържа фронта, замина за Норвегия, за да вземе флашката. Мечтаеше да конструира машина, която да разгадае орбулатора, но за целта му трябваше цялата информация, събрана от дядо ти. Защото Гофман знаеше, че който се опита да разгадае орбулатора и не успее, е обречен на смърт, и искаше да те предпази.
	— Ти беше ли в ръката, когато Гофман за пръв път я е прикачил към тялото си? — попита тихо Уилям.
	— Да, разбира се. След като ти ме прахосмели с механичната ръка при Шифрования портал, това беше единственият начин да се измъкна. Подложих се на дефрагментация и останах съхранена в ръката. Знаех, че е въпрос на време някой да я свърже със себе си. И тогава щях да изляза на свобода — като дух от бутилка. — В очите на Корнелия проблесна ожесточение. — Но много се изненадах, че този някой беше Гофман.
	— Къде е той сега? — Уилям предварително се ужасяваше от отговора.
	— Отиде си завинаги.
	— Но…
	— Стига празни приказки — отсече Корнелия и се обърна към подводницата.
	Уилям вдигна поглед.
	— Къде е тя? — разтрепери се дрезгавият глас на Корнелия.
	— Тук! — Иския се показа от люка.
	— Дай ми орбулатора! — Без да поглежда към Уилям, Корнелия насочи срещу него механичната си ръка. — Иначе ще го прахосмеля!
	Иския се взираше в тъмната вода. Личеше, че е намислила нещо. Уилям обаче не се досещаше какво.
	— Дай ми го! — пронизителният глас на Корнелия отекна в обширното помещение.
	Чак сега Уилям забеляза нещо във водата. Светло петънце. То се приближаваше и нарастваше.
	— Дръж! — Иския замахна към Корнелия.
	Злодейката хукна към подводницата с протегнати напред ръце. Спря до ръба и едва не изпусна летящия предмет.
	Оказа се старата радиостанция, с която Уилям викаше Ема.
	— Радио? — смая се Корнелия. — За какъв дявол ми е притрябвало скапаното радио?
	Лицето й се сгърчи в гневна гримаса. Тя насочи механичната си ръка към Иския. _ПАТ!_ — изстреля лъч. Иския се наведе, лъчът подмина подводницата и се взриви близо до тавана.
	— Ще ти… — закани се Корнелия, но не успя да довърши, защото от водата изскочи гигантско пипало и я сграбчи.
	Вдигна я високо във въздуха. Корнелия изкрещя и изпусна радиото. Във въздуха пръсна рой искри, когато то цопна във водата.
	Пипалото повлече Корнелия надолу към тъмната бездна.
	След няколко секунди в помещението се възцари тишина. Уилям се взираше във водната повърхност. Краката му трепереха. Иския вече слизаше по външната стълба на подводницата.
	Долу се обърна към Уилям и вдигна високо орбулатора.
	— На косъм — каза тя.


>	Четирийсета глава

	Уилям и Иския излязоха от Биг Бен. Вратата зад тях се сви и се изгуби в стената.
	Пирамидата стоеше скрита под пуловера на Уилям. Наоколо гъмжеше от автомобили и забързани минувачи. Никой не забелязваше, че двете деца стоят до забранената страна на оградата.
	Той вдигна поглед към циферблата на камбанарията.
	— Вече работи — установи с усмивка.
	В момента обаче Иския явно нехаеше за часовника. Взираше се в нещо отпред.
	— Кой е този? — Тя посочи към навалицата.
	Уилям забеляза мъж с бейзболна шапка и синьо шушляково яке. Козирката засенчваше лицето му, но май гледаше към тях.
	— Ела — задърпа я Уилям — Някой ни е разкрил.
	Покатериха се по оградата и започнаха да си пробиват път в навалицата. Уилям надзърна през рамо дали мъжът ги преследва, но не го видя. Надяваше се да е бил обикновен турист, озадачен защо две деца стоят зад защитната ограда на Биг Бен.
	Така или иначе, с Иския трябваше да намерят спокойно място, където да съставят план как да се върнат в Института с орбулатора.
	Продължиха да си проправят път сред тълпата и след няколко минути се озоваха до голяма статуя на Уинстън Чърчил. Тук множеството се разреждаше и можеха да си отдъхнат. По лицето на Уилям се стичаше пот. Беше се изморил, докато разбутваше хората, за да мине, а същевременно непрекъснато внимаваше да не изпусне тежката метална пирамида от пазвата си.
	— Ето го. — Иския гледаше назад.
	И наистина. Мъжът крачеше право към тях. Без съмнение ги преследваше.
	— Кой ли е? — чудеше се Иския.
	— Нямам представа. Нищо чудно да се окаже и турист, но сега носим антилуридий и не бива да поемаме никакви рискове.
	Хукнаха да бягат по тротоара.
	— Нататък! — Иския посочи няколко дървета в дъното на улицата.
	Втурнаха се към тях. Тичешком Уилям надзърна през рамо. Мъжът продължаваше да ги следва. Беше ускорил крачка.
	Уилям и Иския изскочиха на уличното платно. Една кола свърна рязко встрани, за да не ги блъсне. Шофьорът наду клаксона. Прехвърлиха се през една ниска ограда от ковано желязо и се озоваха в парк. Хукнаха по асфалтирана алея. Насочиха се към езеро, където се поклащаха два бели лебеда.
	— Ей там! — посочи Иския.
	След малко ги обградиха високи дървета и гъсти храсти. Растителността убиваше градския шум. Чуваше се само далечно бумтене.
	— Качвай се!
	Уилям се хвана за един клон на най-близкото високо дърво и се набра нагоре.
	Кората му беше излющена от многото детски ръце и крака, катерили се по него. Уилям и Иския обаче идваха не да си играят. Спотаиха се между клоните. За втори път в рамките на съвсем кратко време търсеха убежище в дърво.
	Чу се шум и Уилям подскочи. Малка катеричка се шмугна покрай клона, където двамата седяха, и скочи на съседния. Настани се удобно и започна да хрупа жълъд, хвърляйки им любопитни погледи.
	— Дали ще ни открие? — прошепна Иския.
	Уилям надникна надолу. Имаше чувството, че който и да е техният преследвач, няма да се откаже толкова лесно.
	Близкият храст прошумоля и оттам изскочи непознатият. Продължи към дървото и спря под него. Сякаш вече знаеше, че са там.
	Уилям притаи дъх. Замисли се колко бяха преживели през последните няколко дни. Не можеше да позволи сега да му отнемат пирамидата. Не и след всичко, което бе изтърпял, за да я опази.
	Катеричката май изгуби апетит. Гледаше Уилям, сякаш изучаваше реакцията му. После пусна жълъда точно над главата на мъжа.
	После всичко пред очите на Уилям протече на забавен каданс. Жълъдът полетя към преследвача. За миг на Уилям му се стори, че ще падне встрани. Но не. Обърса един клон, промени траекторията си и тупна върху бейзболната шапка.
	Мъжът отметна глава назад и погледна нагоре. Две-три секунди и щеше да ги види. Уилям се задейства на автопилот. Извади пирамидата изпод пуловера си и я подаде на Иския. После скочи от клона, целейки се в мъжа долу.
	Онзи се опита да се отдръпне, но закъсня.
	Уилям се стовари отгоре му с цялата си тежест и двамата се строполиха на земята.
	Уилям не се отмести от мъжа, когото бе затиснал с тялото си. Трябваше да го задържи, та Иския да се измъкне с орбулатора.
	— Бягай, Иския! — извика той. — Бягай!
	Чу как тя слиза от дървото и се приземява наблизо.
	— Уилям! — обади се мъжът под него. — Пусни ме!
	Защо този човек говореше като робот?
	Уилям се отдръпна и седна.
	— Нима ме познаваш?
	— И още как. Ще ми позволиш ли да се изправя?
	Уилям повдигна шапката и ахна, когато видя лицето.
	Роботът го гледаше със светещите си очи. Уилям веднага го позна. Криптоботът, който Гофман бе отнел на Бенджамин. Криптоботът, конструиран да разгадае пирамидата. Върху него Гофман бе свалил информацията от флашката със съзнанието и паметта на дядо Тобиас.
	Уилям обаче още не мислеше да го освобождава.
	— Защо ни следиш? — попита той.
	— Ама това съм аз — изговори насечено криптоботът. — Дядо ти!


>	Четирийсет и първа глава

	Уилям седеше между дядо си — или дядобота — и Иския на втория етаж на червен лондонски автобус. Чувстваше се странно да се вози в такова транспортно средство след експлозията, разцепила подобен автобус във водния резервоар. Сякаш още усещаше жегата от тлеещите останки.
	Не можеше да откъсне очи от дядо си.
	— Да се чуди човек защо околните не те зяпат — подхвърли Уилям.
	— Тук сме в Лондон — отвърна дядоботът. — Хората са свикнали на всякакви ексцентрици.
	Уилям притисна пирамидата в пазвата си.
	— Час по-скоро трябва да я върнем в Института.
	Дядоботът видимо се чудеше как да им поднесе неприятната вест.
	— Имам лоши новини — изплю най-сетне камъчето той.
	— Какви?
	— За Института.
	— Какво се е случило? — Уилям зачака напрегнато отговора.
	— Не можем да се върнем там — съобщи дядоботът. — Останали са само развалини. По време на сраженията между нови и стари роботи Институтът беше разрушен. А Гофман… тоест, Корнелия се погрижи да съсипе и малкото останало от него, преди да тръгне след вас.
	Поседяха мълчаливо. Уилям се взираше в празното пространство пред себе си. Не можеше да повярва. Наистина ли вече нямаше Институт за постчовешки изследвания?
	— Решихме да се слеем с Центъра за дезинформация. Бенджамин пое нещата в свои ръце и ще ни осигури тайна щабквартира. Ще се покрием вдън-земя, един вид.
	— Но какво ще правим с орбулатора? — попита Уилям. — Трябва да го занесем на сигурно място.
	— Знам. — Дядоботът натисна копчето „стоп“ до вратата на автобуса. — Точно затова идваме тук.
	Слязоха на тротоара. Автобусът потегли.
	— Хайде — подкани ги дядоботът и тръгна.
	— Къде отиваме?
	— На сигурно място. И преди си ходил там.
	— Така ли? — Уилям погледна Иския, но тя само сви рамене.
	От оживената главна улица дядоботът свърна в тясна пресечка. Не се мяркаше жива душа и миришеше на граниво. Покрай тротоара имаше струпани множество кофи за боклук и купчини вехтории.
	Дядоботът се огледа и се шмугна зад голям зелен контейнер. Уилям и Иския го последваха. Той спря пред кръглия капак на канализационна шахта.
	— Вие ще пазите тук. — Приклекна. — Дайте знак, ако се появи някой.
	Извади стар ключ от джоба на якето си. Металните му пръсти опипаха шарката на капака и спряха върху нещо, което на пръв поглед приличаше на процеп.
	Пъхна ключа в процепа и го завъртя. Капакът щракна. Дядоботът се изправи и отстъпи крачка назад.
	Изведнъж капакът започна да потъва в тъмната дупка с пронизително стържене. Докато се спускаше надолу, стърженето постепенно заглъхваше. Разнесе се глухо бръмчене.
	То се усили и от дупката изскочи метална тръба. Дядоботът се приближи и въведе код върху клавиатурата на тръбата. С металическо „бжжжт“ се отвори врата.
	— Влизайте. — Дядоботът се вмъкна в тръбата.
	— След теб — кимна Уилям на Иския.
	Тя хлътна в тръбата. След като и момчето се напъха вътре, вратата се затвори и те се понесоха надолу с шеметна скорост.
	Уилям усещаше как тръбата се клати наляво-надясно и ту се издига, ту пропада. Все едно се возеше на влакче в увеселителен парк, само че много по-бързо.
	Тръбата рязко спря. Вратата се отвори. Заслепи ги ярка светлина.
	Дядоботът слезе. Децата го последваха.
	Уилям се огледа. Намираха се в просторно, светло помещение. Тръбата, от която току-що бяха слезли, стърчеше от пода.
	— Добре дошли — поздрави ведър женски глас.
	Уилям видя, че към тях в автомобил върху въздушна възглавница се задава едра, закръглена жена. Носеше тъмни слънчеви очила. Две жички, излизащи от двете стъкла на очилата, потъваха в главата й. Уилям веднага я позна. Дядо му се оказа прав. Уилям вече бе идвал тук.
	Жената беше не друга, а Хитрана Заблудор — ръководителка на Центъра за дезинформация. Тук Уилям, Гофман и Бенджамин бяха потърсили убежище, когато се канеха да слязат в тайните проходи под гара „Виктория“, за да търсят дядо Тобиас. Уилям имаше чувството, че това е било много, много отдавна: толкова неща се бяха случили междувременно.
	Автомобилът спря пред тях. Хитрана Заблудор се усмихваше до уши.
	— Носите ли го? Орбулатора?
	Уилям погледна дядобота. Той кимна.
	— Тук е. — Момчето посочи пуловера си.
	— Чудесно. — Хитрана плесна доволно с ръце. — Пъхни го вътре. — Тя посочи подобие на сейф.
	Той се търколи към Уилям върху колелцата си. Вратичката горе се отвори.
	— Там ще е на сигурно място — увери го Хитрана.
	Момчето извади орбулатора и го огледа. Предстоеше да се раздели с него — след всичко, което бяха преживели заедно!
	— Когато му дойде времето, ще си го получиш обратно — успокои го дядоботът. — Все пак ти единствен си способен да го използваш.
	Уилям пристъпи към сейфа и внимателно пъхна орбулатора. Вратичката се затвори и самоходният сейф се оттегли.
	Изненадващо Уилям усети неизразимо облекчение, задето се разделя с орбулатора. Сякаш тази раздяла му помогна да се отърси и от всичко преживяно.
	— Добре ще се грижим за него — усмихна се Хитрана. — Тук, в Центъра за дезинформация, сме големи специалисти в опазването на тайни.
	Уилям кимна и погледна Иския. Тя му се усмихна. Очите й сияеха победоносно.
	— Уилям — обади се познат глас.
	Бенджамин крачеше към него с дългите си крака. Преди Уилям да обели и дума, той го стисна в прегръдките си.
	— Изплаших се, че няма да ви видя пак — призна и пусна момчето.
	После прегърна и Иския.
	— Разбрахте какво стана с Института, нали? — попита сериозно Бенджамин.
	— Казах им — кимна дядоботът.
	— Значи знаете, че минаваме в нелегалност, а Институтът за постчовешки изследвания ще се слее с Центъра за дезинформация.
	Уилям и Иския кимнаха.
	— Чакат ни по-добри дни, сигурен съм — довърши Бенджамин и погледна Хитрана Заблудор, а тя се усмихна, удари големите си длани една в друга и плясъкът отекна из цялото помещение.


>	Четирийсет и втора глава

	Уилям затвори вратата на стаята си и отиде до новото си бюро, сглобено преди часове.
	Вчера се бяха прибрали от Лондон. Още не бяха успели да монтират мебелите, доставени им в плоски пакети.
	— Вечерята е готова! — извика мама долу от кухнята.
	— Идвам! — отвърна Уилям и седна на новия стол.
	Изпитваше потребност да надникне още веднъж в чекмеджето.
	Новото бюро беше по-малко от старото писалище, но пък с повече чекмеджета. Тъкмо по вкуса на Уилям. Надникна в едно.
	Кутията си стоеше вътре. Бенджамин му я бе дал на тръгване от Центъра за дезинформация. Беше от матиран метал и с големината на кутия за обувки. Върху капака имаше девет номерирани копчета.
	Уилям извади кутията и я постави върху бюрото. Въведе комбинацията и капакът се надигна с кратко „бийп“.
	Уилям извади предмета вътре и започна да го оглежда.
	Орб.
	Неговият орб.
	Орбът, който му бяха връчили при постъпването в Института за постчовешки изследвания.
	Поглади с пръсти символите върху орба.
	— Храната ще изстине! — извика майка му от кухнята.
	Той прибра орба в кутията и хлопна капака. Чувстваше се спокоен, че орбът се намира в чекмедже в стаята му.
	Слезе на долния етаж. Завари баща си, клекнал в дневната. Чешеше се по главата, докато се чудеше как да сглоби библиотеката.
	— Още ли умуваш? — обади се механичен глас.
	Дядоботът влезе в дневната. Паркетът скърцаше под тежкото му метално тяло. Беше облечен в работен гащеризон и държеше сандъче с инструменти. Спря до бащата на Уилям и постави сандъчето върху пода.
	Бащата не отговори. Само продължи да се чеше по главата и да посяга ту към една, ту към друга част.
	— Приключих с шкафовете горе — съобщи дядоботът. — Защо не опиташ да свалиш онази дъска и да я заковеш ето тук?
	— Мястото й не е там — раздразнено го изгледа бащата. — Вече опитах. Не става и не става.
	Уилям виждаше опитите на баща си да изглежда строг, но макар да не го беше казал на дядобота, преливаше от щастие, задето той се е върнал.
	— ВЕЧЕРЯААААА! — извика пак мама.
	— Добре, де… добре!
	Татко захвърли упътването, изправи се и тръгна към кухнята. Дядоботът остана загледан в пръснатите по пода части.
	Мама се появи на вратата на кухнята.
	— Уилям — посочи го с готварската лопатка тя. — Сядаме да вечеряме. Това важи и за теб — посочи после дядобота.
	— Но аз съм робот. Не се нуждая от храна.
	— Няма значение. Пак ще седнеш с нас. Приличието го изисква.
	Дядоботът остави отвертката и влезе в кухнята.
	— Иския! — извика мама.
	— Идвам! — Момичето се завтече от дневната. — Хайде, Уилям! — усмихна му се то.
	Преди Институтът беше домът на Иския, но сега, след неговото разрушаване, на практика тя бе останала на улицата. Е, можеше да отиде в Центъра за дезинформация, но родителите на Уилям настояха да се настани у тях.
	На вратата на кухнята Уилям спря. Погледна към масата. Там се бяха събрали майка му, баща му, дядо му и Иския.
	Приличаха на нормално семейство.
	Или почти.
