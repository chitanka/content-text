>	31 декември

	По радиото зададоха въпроса: „Как бихте желали да посрещнете Новата година?“ Отговорите бяха напълно предсказуеми. Повечето щяха да си останат вкъщи, преуморени и мечтаещи да се наспят.
	Кати Скарлет се усмихна мрачно и продължи да трупа поднос след поднос в микробуса. Едва ли щеше да се намери човек в цяла Ирландия, който да отговори, че най-голямото му желание е да организира празничната вечеря, давана от собствената му свекърва. Истинско наказание бе да храни гостите на Хана Мичъл в „Оукландс“. Защо тогава го правеше? Отчасти, за да не излиза от форма, а и щеше да се запознае с потенциални клиенти — познатите на Джок и Хана Мичъл бяха хора, които можеха да си позволят услугите на кетърингова фирма*. И най-вече, за да докаже на Хана Мичъл, че е способна да се справи. Кати Скарлет беше дъщеря на бедната Лизи, слугинята, чистила години наред в „Оукландс“. Кати се беше омъжила за единствения й син, Нийл, и сега искаше да докаже, че може да ръководи свой собствен бизнес и да държи главата си високо вдигната, като всички тях.
	[* Фирма, която осигурява храната, напитките и организирането на различни тържества.]


	Нийл Мичъл слушаше радиото в колата си. Красивото му лице се намръщи. Хората често казваха, че отнякъде го познават. И действително той често се появяваше по телевизията, но не беше актьор, а страстен защитник на онеправданите. Имаше изгарящия поглед на кръстоносец. Подобни оплаквания по радиото винаги го влудяваха. Хора, които имаха всичко — дом, работа, семейство — се обаждаха, за да се жалват от напрежението в живота си. Всички те бяха щастливци, но и прекалено големи егоисти, за да го осъзнаят. Човекът, с когото отиваше да се срещне, един нигериец, беше готов на всичко, за да има проблемите им. Документите му не бяха в ред и съществуваше сериозна заплаха да напусне Ирландия в следващите четирийсет и осем часа. Нийл членуваше в адвокатската група, заела се със защитата на бежанци, и на тази среща трябваше да определят по-нататъшната стратегия. Майка му го беше предупредила да не закъснява, тъй като партито било важно.
	— Надявам се, че бедната Кати ще успее да се справи — каза тя.
	— По-добре да не те чува, че я наричаш „бедната Кати“, ако искаш гостите ти да останат доволни — засмя се младият мъж.
	Враждата между майка му и съпругата му беше идиотска и безсмислена и двамата с баща му гледаха да стоят по-далеч от полесражението. Очевидно беше, че Кати е победител. За какво тогава ставаше дума?


	Том Федър преглеждаше обявите за даване под наем. Лежеше на малкия диван. Ако можеше да сложи в единия край стол за краката си, тогава наистина ставаше удобно. Един ден щеше да живее в апартамент с достатъчно място за голям диван. Хубаво беше да имаш тяло на ръгбист, но то се превръщаше в неудобство, когато дойдеше ред да седнеш и да прегледаш обявите. Отгърна следващата страница на вестника. Все трябваше да намери някакъв малък апартамент, подходящ за новата им фирма. От първата си година в колежа по кетъринг с Кати Скарлет бяха решили да създадат най-добрата кетърингова компания в Дъблин. Идеята да се сервират деликатеси в домовете на хората ги възпламеняваше и до ден-днешен. Бяха работили упорито, бяха създали контакти, оставаше само да намерят базов лагер. Къщичката на Кати и Нийл в „Уотървю“, макар и елегантна, бе твърде малка, а апартаментът в „Стоунифийлд“, който той самият обитаваше с Марчела, още по-миниатюрен. Налагаше се да намерят нещо в най-скоро време. Слушаше с половин ухо предаването по радиото. Какво би предпочел да прави на днешния 31 декември? Да открие съвършеното място за тяхната фирма, после да остане с Марчела вкъщи и да гали красивата й коса, докато седят пред огъня и говорят за бъдещето. Но това, разбира се, нямаше да се случи.


	Марчела Малоун работеше във фризьорския салон на универсалния магазин „Хейуърдс“. Висока и гъвкава, с облак от тъмни коси около главата, тя притежаваше овалното лице и смуглата кожа, за които мечтаят всички ученички. Спокойното й и уравновесено поведение караше по-старите жени да не се чувстват заплашени от хубостта й. Нещо повече, те сякаш имаха усещането, че от контакта с нея ще прихванат от прекрасната й външност, а и тя винаги се интересуваше от онова, което имаха да й кажат.
	Радиото в салона беше включено и клиентите, заинтригувани, се присъединяваха към дискусията. Изглежда никой нямаше да прекара празничната нощ така, както желаеше. Марчела не участваше в разговора, беше свела красивата си глава над ноктите на поредната клиентка и си мислеше, че е голяма късметлийка. Имаше всичко, което желаеше. Имаше Том Федър, най-красивия и любящ мъж, а неотдавна два пъти я бяха заснели — на промоцията за трикотажни облекла и на едно благотворително модно ревю, където дрехите бяха представени от манекени-аматьори. По всичко личеше, че през годината, която посрещаха тази вечер, ще осъществи отдавнашната си мечта. Вече разполагаше с цяла папка качествени снимки. Рики, нейният фотограф, даваше бляскаво парти. Щяха да присъстват хора от медиите и двамата с Том също бяха поканени. Ако нещата се развиеха както трябва, тя можеше да се сдобие с агент и договор за манекен.


	Щеше да бъде чудесно, ако Том Федър можеше да дойде с Кати в „Оукландс“. Малко морална подкрепа в кухнята, свързана с толкова лоши спомени за нея, щеше да я успокои и да намали работата й наполовина. Но Том трябваше да ходи някъде с Марчела… Това момиче беше толкова красиво, та караше хората да се обръщат след нея. Нищо чудно, че искаше да бъде модел.
	Кати се надяваше, че Нийл ще й помогне. Бяха наели и братовчед му Уолтър. Освен това акцентира на простите неща, които не биха й създали проблеми. Двамата с Том цяла сутрин бяха подготвяли менюто.
	— Не е честно да се занимаваш и ти — каза Кати. — Знаеш, че няма да ни плати.
	— Това е инвестиция… — отговори добродушно той.
	— Тук няма нищо, което би могло да разболее някой, нали?
	Привиждаше й се как гостите се държат за корема и охкат, станали жертва на ужасно хранително отравяне. Том отвърна, че тя оглупява с всеки изминал миг, а той сигурно се е побъркал, избирайки си толкова неуравновесена съдружничка. Никой нямаше да им даде пари назаем, ако разбереше, че привидно хладнокръвната Кати Скарлет е в действителност кълбо от нерви.
	— О, всичко би било наред, ако ставаше дума за нормални хора — увери го тя. — Проблемът е в Хана.
	— Остави си достатъчно време, тръгни по-рано, в микробуса си пусни приятна музика, а утре ми се обади.
	— Ако оживея. Приятно прекарване тази вечер. И честита Нова година. Кажи го от мое име и на Марчела.
	— По това време догодина… представяш ли си…
	— Знам, ще сме пожънали страхотен успех.
	Микробусът беше готов. Нийл не беше вкъщи, в последния момент се наложило да отиде на съвещание. Той не е обикновен адвокат, помисли си с гордост тя. Няма работни часове или големи такси за консултация. Затова пък, ако някой имаше неприятности, той беше насреща. Точно заради това го обичаше.
	Познаваха се от деца, но не бяха общували. По времето, когато майката на Кати работеше в „Оукландс“, Нийл не живееше там, защото учеше в пансион, а после почти не се прибираше, докато следваше. Когато започна адвокатската си практика, се отдели в самостоятелен апартамент. Беше пълна случайност, че го срещна в Гърция. Ако той беше отишъл в някоя от другите вили или тя на друг остров, никога нямаше да се опознаят и да се влюбят. И тогава Хана Мичъл със сигурност щеше да бъде по-щастлива тази нощ? Кати си каза, че е крайно време да прогони мрачните мисли. Все още беше рано за „Оукландс“. Реши да се отбие при родителите си.


	Морис и Елизабет Скарлет, известни на всички като Мъти и Лизи, живееха в централната част на Дъблин, на улица със стари каменни двуетажни къщи, наречена „Сейнт Джарлат“ на името на ирландския светец. Някога тук бяха настанени работниците от близката фабрика и всяка сутрин сирените ги измъкваха от леглата им. Пред всяка къща имаше градинка, дълга само три метра, така че беше истинско предизвикателство, ако някой посадеше цветя.
	В една от тези къщи бе родена майката на Кати, тук се бе оженил за нея Мъти. Макар да отстоеше само на двайсет минути от жилището на Кати и Нийл, все едно че ги деляха хиляда мили и сигурно милион — от света на „Оукландс“, където отиваше тази вечер.
	Семейство Скарлет се зарадваха на неочакваната й поява. Тъкмо се подготвяха за близката кръчма, където се събираха колегите на Мъти. Той наричаше свои колеги хората, с които се срещаше при Санди Кийн. Там се хващаха непрекъснато на басове, но всички се отнасяха съвсем сериозно към тях, така че Кати никога не си позволяваше да се шегува.
	— Ще има ли вечеря? — попита тя.
	— В полунощ ще сервират пиле в кошница.
	Мъти Скарлет бе видимо доволен от щедростта на заведението.
	Беше дребен и закръглен, косата му — значително оредяла, а лицето — постоянно усмихнато. Беше на петдесет години и тя не помнеше някога да е работил. Гърбът го болеше; не толкова, че да не може да отиде при Санди Кийн и да се обзаложи, но достатъчно, за да не е в състояние да работи.
	Лизи Скарлет беше дребна, силна и жилеста. Косата й бе ситно накъдрена, нещо, което тя правеше четири пъти годишно във фризьорския салон на своята братовчедка.
	„Това е периодично, като къдренето на бедната Лизи“ — беше казала веднъж Хана Мичъл.
	И вбеси Кати. Фактът, че Хана, която всяка седмица ходеше на фризьор в скъпия салон на универсалния магазин „Хейуърдс“, се осмеляваше да се подиграва на майка й, докато пълзеше в „Оукландс“ и чистеше пода, бе повече, отколкото можеше да понесе. Но сега нямаше никакъв смисъл да се разстройва отново.
	— А теб, мамо, тази перспектива задоволява ли те? — попита тя.
	— О, да. Ще има и викторина с награди.
	Сърцето на младата жена се изпълни с любов към родителите й, те искаха толкова малко и беше съвсем лесно да им доставиш удоволствие.
	— Обадиха ли се от Чикаго?
	Кати беше най-малкото от петте деца на Мъти и Лизи и единственото, което все още живееше в Дъблин. Двамата й братя и двете й сестри бяха емигрирали.
	— До един — отговори гордо майка й. — Благословени сме с нашето семейство.
	Знаеше също така, че всички й бяха изпратили долари, тъй като пликовете пристигаха на нейния адрес, а не при родителите й. Нямаше смисъл да изкушават баща си; по-добре беше да не вижда американските пари, тъй като със сигурност щеше да ги загуби при Санди Кийн.
	— Иска ми се да бъда с вас тази нощ — заяви искрено Кати. — Вместо това ще разочаровам Хана Мичъл с храната, която поднасям, каквато и да е тя.
	— Не се впечатлявай — рече Мъти.
	— Моля те, бъди учтива с нея. За всички тези години научих, че е по-добре да й се отстъпва.
	— Ти точно това и правеше.
	— Нали няма да започнеш с твоите речи…
	— Не, мамо. Успокой се. Дори и да се уморя до смърт, ще си свърша работата и то с усмивка.
	— Щеше ми се Том Федър да е с теб — отбеляза Лизи.
	— Нийл ще бъде там, той ще ме контролира.
	Кати целуна родителите си и потегли за „Оукландс“. По пътя тренираше как да се усмихва любезно.


	След като вече не можеше да тероризира бедната Лизи, Хана Мичъл беше поверила почистването на фирма. Два пъти седмично пристигаха четири жени, които не понасяха никой да им говори глупости, и се залавяха да чистят, лъскат и гладят.
	Тарифата за 31 декември беше с 50% по-висока. Хана се възпротиви, но бързо се предаде. Нещата определено не бяха като преди, но си заслужаваше, къщата изглеждаше добре и не й се наложи да вдигне и малкия си пръст. А онази Кати с високомерните си представи наистина сервираше добро меню. Трябваше да пристигне всеки момент с белия си микробус, който изглеждаше плачевно. Дори чистачките се придвижваха с далеч по-представителен автомобил. А дъщерята на Лизи се държеше така, сякаш е собственичка на къщата. И това, уви, един ден щеше да стане. Но все още не е, напомни си Хана, присвила устни.


	На връщане от офиса съпругът на Хана Мичъл, Джок, се отби да пийне. Чувстваше, че има нужда от едно питие, за да му даде сили пред Хана. Тя винаги беше напрегната преди парти, но този път положението изглеждаше още по-сериозно поради нежеланието й с кетъринга да се заеме съпругата на Нийл. Отказваше да приеме, че двамата са щастливи. Кати вечно щеше да си остане „дъщерята на бедната Лизи“ и негодницата, прелъстила неизвестно как сина им в Гърция. Беше сигурна, че момичето е забременяло нарочно, за да го хване в капана си, и страшно се изненада, когато разбра, че няма нищо такова.
	Джок бавно изпи малцовото си уиски. Така му се искаше да не се притеснява… Днешният разговор с племенника му Уолтър го разтревожи сериозно. Уолтър, мързеливият син на брат му Кенет, разкри, че съвсем не всичко в дома им е наред. И то меко казано. Младежът обясни, че баща му заминал за Англия преди Коледа и никой не знаел къде се намира. Майка му пък, която не бе силна личност, реагираше на тези събития, разчитайки все повече на водката. Проблемът бяха деветгодишните им близнаци Саймън и Мод. Какво щеше да стане с тях? Уолтър сви рамене — наистина нямаше представа.


	Кати тъкмо паркираше, когато мобилният й телефон звънна.
	— Скъпа, няма да мога да ти помогна — извини се съпругът й.
	— Не се притеснявай, ще се справя…
	— Слушай, помоли баща ми. Недей да мъкнеш всичко сама, само и само да докажеш на майка ми колко те бива.
	— О, тя го знае много добре.
	— Уолтър трябва да е там.
	— Ако чакам на него… Стига си се притеснявал и продължавай да си вършиш работата.
	Каза си, че от старата година оставаха около шест часа.
	— Няма проблем — изрече на глас младата жена и впери поглед в широката алея, водеща към къщата, където бе роден Нийл. Аристократичното жилище беше на сто и петдесет години, с четири спални на горния етаж и широки прозорци. Стените бяха обрасли с бръшлян, а на огромното пространство отпред, покрито с чакъл, тази вечер щяха да паркират двайсет скъпи коли.


	Шона Бърк често оставаше до късно в офиса си в администрацията на „Хейуърдс“. Имаше собствен ключ и знаеше кода за влизане и излизане. Предаването по радиото я накара да се замисли дали наистина имаше избор за Новата година. Някога, отдавна, в един по-щастлив живот, щеше да има празненство, но това не се отнасяше за последните няколко години. Нямаше представа какво щяха да правят сестрите и братята й и дали щяха да ходят в болницата. Самата тя щеше да се отбие единствено от чувството за дълг, но и то беше безсмислено, тъй като нямаше да я познаят.
	А по-късно щеше да отиде на партито на Рики. Всички харесваха Рики. Приятният, добродушен фотограф щеше да събере много народ и да го забавлява. Несъмнено щяха да присъстват доста позьори и празноглави типове, умиращи от желание имената им да попаднат в жълтата хроника… Малко вероятно бе да срещне там любовта на своя живот или дори временен партньор по душа. Въпреки това щеше да се облече официално и да отиде, защото не се виждаше в ролята на човек, който би останал сам в апартамента си.
	Въпросът обаче не й даваше мира. Как всъщност искаше да прекара вечерта? Трудно беше да отговори. Хубавите дни бяха свършили и дори не бе в състояние да си представи нещо, което да я направи щастлива.


	Марчела си лакираше ноктите на краката. Беше си купила вечерни сандали на старо. Показа ги гордо на Том.
	— Когато са били нови, сигурно са стрували цяло състояние — заяви тя, като ги оглеждаше съсредоточено.
	— Щастлива ли си? — попита я той.
	— Да. А ти?
	— Разбира се.
	Засмя се. Наистина ли беше така? Изобщо не му се ходеше на онова парти. Но бе достатъчно само да я погледне, за да се почувства щастлив. Не можеше да повярва, че красиво момиче като нея го харесваше. Том нямаше представа колко привлекателен е всъщност; мислеше, че е прекалено едър и непохватен. И искрено вярваше, че изпълнените с възхищение погледи, насочени към тях, бяха предназначени единствено за Марчела…
	— Том, слушах едно радиопредаване, където казаха, че хората никога не били щастливи.
	— Аз също го слушах.
	— И си помислих какви късметлии сме с теб, Кати и Нийл не могат да правят, каквото желаят тази вечер.
	Марчела, която бе само по силно изрязани бикини, посегна към метнатата на стола червена дреха.
	— Да, Кати вече е пристигнала при свекърва си и подрежда масите. Дано удържи страстите си.
	— Длъжна е, та това е работа. Всички го правим на работното си място — промълви младата жена, тя вече бе прекланяла глава пред стотици властни ръце и мечтаеше за деня, в който щеше да се къпе в слънчевата светлина като модел.
	Марчела облече червената дреха. Оказа се рокля, тясна и къса, която така прилепваше по тялото й, че не оставяше нищо за въображението.
	— Марчела, така ли ще отидеш на партито?
	— Не ти ли харесва? — Лицето й помръкна.
	— Е, разбира се, че ми харесва. Изглеждаш чудесно. Но предпочитам да я носиш тук, а не пред всички.
	— Но, Том, това е рокля за парти — извика поразена тя.
	— Разбира се, разбира се…
	— Какво имаш предвид?
	— Имах предвид, че си прелестна и не желая да те деля с другите…
	— Мислех, че ще се гордееш с мен.
	— Естествено, че се гордея, дори повече, отколкото можеш да си представиш — побърза да я успокои той.
	Тя наистина беше красавица. Сигурно се е побъркал, щом реагираше по този начин.


	Хана Мичъл беше с морскосиня вълнена рокля, косата й бе твърда от лака след днешното й посещение във фризьорския салон на „Хейуърдс“. Винаги се обличаше като за парти. Кати не я помнеше с престилка или стара пола. И наистина какъв смисъл имаше от тях, след като не вършиш домакинска работа?
	Хана наблюдаваше как внася кутиите и подносите, като непрекъснато заставаше на пътя й и се суетеше. Изобщо не предложи да й помогне. Затова пък изрази надежда кутиите да не оставят следи по тапетите и започна да се чуди къде да паркират колата на Кати, за да не пречи на останалите. Младата жена влизаше и излизаше мрачно от кухнята, включи фурните, метна платнените салфетки на столовете, постави торбата с лед във фризера и започна да сортира храната. Безполезно беше да се надява, че свекърва й ще я остави на мира. Тя щеше да се суети и да я нервира, докато първият гост не я изведеше от кухнята.
	— Мистър Мичъл скоро ли ще се прибере? — попита Кати. Може би той щеше да й помогне за чашите.
	— Не знам, Кати. Всъщност нямам навика да надзиравам мистър Мичъл и да му търся сметка в колко се прибира.
	Младата жена усети как вратът й се вдървява от гняв. Как смееше да се държи така оскърбително и снизходително? Но знаеше, че трябва да преглътне обидата си. Нийл щеше да свие рамене, ако му кажеше. Майка й щеше да я помоли да не досажда повече на мисис Мичъл. Дори леля й Джералдин, на която по принцип разчиташе за подкрепа, щеше да отвърне: „И какво от това?“ Просто поредното доказателство, че Хана е нищожество, заради което не си заслужава да се ядосваш. Кати започна да маха фолиото от готовите блюда.
	— Това риба ли е? Не всички ядат риба…
	— Знам, мисис Мичъл, затова има други неща, изборът е богат.
	— Но те как ще разберат?
	— Аз ще им кажа.
	— Ще им кажеш? — Хана бе видимо объркана.
	Младата жена се запита дали свекърва й не е малоумна.
	— Ще ги попитам дали предпочитат риба в специален сос за морски деликатеси или пиле с билки, или вегетариански гулаш.
	Мисис Мичъл просто не можа да отговори.
	— Е, да — заяви най-сетне тя.
	— В такъв случай продължавам да разопаковам, какво ще кажеш?
	— Кати, скъпа, кой те спира? — отвърна Хана. Едва прикриваше раздразнението си от увереността, която излъчваше момичето на бедната Лизи.


	Нийл погледна часовника си. Всеки от присъстващите в тази стая имаше планове за Новата година, с изключение на студента, когото защитаваха. Щяха да приключат скоро, но не трябваше да бързат. Как ли ще се почувства той, ако усетеше, че активистите за граждански права, социалните работници и адвокатите се интересуваха повече от забавленията, които ги очакваха, отколкото от неговите затруднения. Опитваше се да успокои младия нигериец, че справедливостта ще възтържествува. И нямаше намерение да го остави сам в празничната нощ.
	— Когато свършим тук, ще отидем при моите родители — обяви Нийл.
	Беше закъснял, но не можеше да направи нищо. Големите тъжни очи се повдигнаха и го погледнаха.
	— Не си длъжен…
	— Знам, освен това не очаквай да бъде особено забавно, но с кетъринга се е заела жена ми, така че храната със сигурност е хубава. Приятелите на нашите са… малко вдървени.
	— Всичко е наред, Нийл. Ти и без това направи толкова много за мен…
	— Ще преговорим още веднъж плана си — заяви младият мъж пред всички, — а след това с Джонатан отиваме да се забавляваме.
	Видя възхитените им погледи. Чувстваше се виновен, че не успя да помогне на Кати, както й обеща, но този случай бе по-важен… тя ще го разбере. Баща му и братовчед му щяха да й помогнат.


	Хана продължаваше да й виси на главата. Кати беше принудена да отговаря на налудничави въпроси, да успокоява необосновани тревоги и дори да измисля теми за разговор, иначе щяха да я попитат защо не е в настроение.
	— Вече е почти седем и трийсет, Уолтър трябва да пристигне всеки момент — възкликна отчаяно тя. Щеше да се справи много по-бързо, ако не се намираше непрекъснато под надзора на критичните й очи.
	— О, Уолтър! Сигурна съм, че ще закъснее — отвърна Хана, без да крие неодобрението и примирението си.
	— Не мисля така, мисис Мичъл, става въпрос за професионална уговорка, плаща му се от седем и половина до дванайсет и половина, т.е. за петчасов ангажимент. Сигурна съм, че няма да ни предаде.
	В действителност изобщо не беше сигурна. Уолтър Мичъл с нищо не бе показал, че на него може да се разчита, но поне за в бъдеще щяха да знаят доколко да вярват на думата му. И ако не се появеше навреме, дори и неговите роднини щяха да разберат за несериозността му.
	В този момент навън се чу шум.
	— Това е той — рече Кати. — Знаех си, че ще дойде навреме.
	В кухнята влезе Джок Мичъл, като потриваше ръце.
	— Всичко изглежда превъзходно, Кати. Какво ще кажеш, Хана?
	— Да — отговори съпругата му.
	— Добре дошъл. Реших, че е Уолтър. Тази нощ той ще работи за мен. Заедно ли си тръгнахте от офиса?
	— Много по-рано от мен — възкликна свекър й. — Момчето си има свое работно време. Партньорите ми вече се сърдят заради него.
	Хана Мичъл мразеше пред снаха й да се разискват семейни въпроси.
	— Защо не вземеш един душ, скъпи? Гостите ще пристигнат след половин час — намеси се недоволно тя.
	— Добре, добре. Имаш ли нужда от помощ, Кати?
	— Не, очаквам сервитьорът на напитките да пристигне всеки момент.
	— А Нийл? — попита Джок.
	— На консултация е. Ще дойде, щом се освободи.
	Остана сама в кухнята. Засега все още беше жива, но до осем оставаха само петнайсет минути.


	Партито на Рики започваше в девет, но те щяха да отидат по-късно, така че Том Федър разполагаше с достатъчно време, за да се отбие при родителите си и да им пожелае весело прекарване. Сърбяха го ръцете да се обади на Кати и да разбере как вървят нещата там, но тя беше казала, че няма да внася мобилния си телефон вътре, за да не дразни допълнително свекърва си. Тя със сигурност нямаше да му благодари, ако се обадеше на домашния телефон. Не му оставаше друго, освен да чака.
	Том седна с натежало сърце в автобуса. Колко глупаво беше да се разстройва заради разголената рокля на Марчела. Тя се обличаше така заради него самия, обичаше само него…
	Мисис Федър обясни, че нямали никакви вести от Джо, брата на Том, който не се обадил дори за Коледа. Все пак в Лондон имаха телефони, нищо не му пречеше да вдигне слушалката и да им позвъни. Бащата на Том беше прочел някаква статия, в която се казвало, че строителната индустрия се разраства със зашеметяващи темпове, а пък синът му гонел мухите, като се захващал със създаването на кетърингова компания, вместо да се заеме с нещо по-перспективно. Том се държа любезно и бодро и говори неспирно, та чак го заболяха челюстите. След това прегърна и двамата си родители и обяви, че трябва да тръгва.
	— Предполагам, няма да направиш Марчела почтена жена през следващата година. Това ли е твоето решение? — поинтересува се майка му.
	— Мамо, пожелах да се оженя за Марчела 25 минути, след като се запознах с нея. Предлагал съм й поне стотина пъти…
	Разпери безпомощно ръце. Те знаеха, че говори истината.


	Уолтър Мичъл погледна часовника си, както се бе разположил с приятелите си, за да пийнат новогодишно.
	— По дяволите, осем часа е — извика той. Кати щеше да се разбеснее заради закъснението му, но чичо Джок и леля му Хана щяха да се застъпят. Това бе страхотното на роднинството.
	От Уолтър нямаше и следа, затова Кати се зае с разопаковането на чашите, сложи в трийсет от тях парченце захар и чаена лъжичка бренди и ги подреди на подноса. По-късно, след пристигането на гостите, щеше да налее шампанско. Това беше задължение на момчето; трябваше да го направи, докато тя подготвя канапетата*. Погледна се в огледалото във вестибюла — беше зачервена и видимо притеснена. Няколко кичурчета коса се бяха измъкнали от панделката, с която я бе завързала отзад. Не можеше да се появи така пред гостите.
	[* Специален вид малки сандвичи]
	Влезе в банята на първия етаж и размаза течен бежов фон дьо тен по лицето и шията си. Навлажни коси и ги завърза по-здраво. Ето сега имаше нужда от Марчела, за да й сложи майсторски грим. Бръкна в дамската си чанта и измъкна къс кафяв молив. След това облече бялата риза и алената пола. Вече изглеждаше по-добре. Колко хубаво щеше да бъде, ако успееше да осигури поръчки за компанията! Но трябваше да внимава. Свекърва й щеше да се намръщи, ако я забележеше, че раздава визитни картички. Дано да имаме успех, помисли си Кати. В противен случай многодневните им усилия и парите, които не можеха да си позволят да пръскат просто така, щяха да отидат нахалост.


	Студиото на Рики се намираше в някакво мазе и се състоеше от три преходни стаи. В едната бяха сервирани напитките, в другата — храната, а третата беше определена за танци. Том и Марчела оставиха горните си дрехи на партера и той моментално усети, че всички погледи се насочиха към нея, докато слизаше грациозно по стълбите и излагаше на показ красивите си дълги крака и златните вечерни сандали, с които толкова се гордееше.
	Тя никога не ядеше и не пиеше на подобни събития. Том от своя страна пък умираше от желание да види храната, да я сравни с това, което биха направили двамата с Кати. За подобно парти щяха да сервират две-три горещи блюда с много хляб-пита, нещо като пилето с билки и вегетарианското блюдо, които сега Кати поднасяше в къщата на свекърва си. Но кетъринговата фирма, до чиито услуги бе прибягнал Рики, изглежда разполагаше с нескончаемо количество незасищаща храна, поднесена във вид на малки хапки. Пушена, вече засъхваща сьомга и бързо втвърдяващ се хляб, някакъв пастет, намазан изключително пестеливо върху бисквити с учудващо неапетитен вид. Коктейлните наденички се бяха желирали в собствената си мазнина. Той опитваше и идентифицираше ту някой готов пастет, ту готово купено тесто за солени бисквити. Изгаряше от желание да научи колко бе платил за това удоволствие.
	— Том, докога ще късаш на парченца бедните сандвичи — изкиска се Марчела.
	— Виж ги само — наквасени пасти, прекалено много сол в…
	— Ела да танцуваме.
	— Ей сега. Само да видя онези ужасии — отвърна той и се насочи към следващата чиния.
	— Бихте ли желали да танцувате с мен?
	Беше някакво деветнайсетгодишно момче, което съзерцаваше невярващо приятелката му.
	— Том?
	— Върви. Ще дойда и ще те измъкна след минутка.
	Доста по-късно и след като изпи три чаши нискокачествено вино, той се добра до малкия дансинг. Марчела танцуваше с някакъв мъж с едро червено лице и големи ръце, с които бе обхванал задника й. Том се приближи до тях.
	— Дойдох да те измъкна.
	— Хей — възпротиви се партньорът й, — не е честно. Намери си момиче.
	— Това е моето момиче.
	— В такъв случай ни остави да довършим танца.
	— Ако нямате нищо против… — започна Том.
	— Нека завършим този танц — намеси се Марчела. — Досега те чаках.
	Той се отдалечи недоволно. Негова грешка беше, че сега онзи простак опипваше Марчела. Тогава зърна Шона Бърк, симпатичното момиче от „Хейуърдс“, към която също се бяха обърнали с молба да се оглежда за помещение на кетъринговата компания.
	— Искаш ли да ти донеса чаша червено мастило и парче картон с пастет? — предложи той.
	— Недей да злословиш срещу конкуренцията — засмя се Шона.
	— Това тук наистина минава всякакви граници. Пълен боклук.
	Погледът му политна за миг към Марчела, която продължаваше да разговаря и танцува с онзи ужасен човек.
	— Всичко е наред, Том, тя не вижда друг, освен теб.
	Нима чувствата му бяха толкова очевидни?
	— Имах предвид храната. Рики не трябва да им плаща. Колкото и малко да му вземат, пак си е истинско ограбване.
	— Сигурен ли си, че говореше за храната — попита Шона.
	— Искаш ли да танцуваме?
	— Не, Том, отиди и вземи Марчела.
	Но докато стигне до нея, друг мъж я покани, а онзи с едрото лице и големите ръце остана неподвижен и я наблюдаваше отстрани. Том си взе още една чаша от противното вино.


	Уолтър пристигна в осем и трийсет, когато в гостната вече бяха насядали десетина души. Влезе и целуна бодро леля си по двете бузи.
	— А сега нека ти помогна, лельо Хана — заяви с широка усмивка той.
	— Какво добро момче, нали? — обърна се мисис Райън към Кати.
	Мисис Райън и съпругът й бяха първите пристигнали. Тя изобщо не приличаше на Хана Мичъл, беше скромна жена, преливаща от възхищение към канапетата и не се уморяваше да бъбри с Кати.
	— Съпругът ми е много недоволен, че пристигнахме първи — сподели тя.
	— Все някой трябва да е пръв.
	Кати не можеше да се концентрира. Гледаше към братовчеда на мъжа си, дребен и красив като всички от семейство Мичъл, и полагаше неимоверни усилия да удържи гнева си. За какво свекърва й и глупавите гости го хвалеха? Задето беше закъснял с цял час? Почти не слушаше признанията на мисис Райън, че била доста лоша готвачка.
	— Те винаги са искали щрудел, а аз все не знам откъде да започна.
	Тези думи заостриха вниманието й. Другата седмица приятели на съпруга й щели да идват на следобедно кафе. Възможно ли било Кати да приготви някои неща, да ги достави, но да не остава да ги сервира?
	Тя погледна към свекърва си, която точно излизаше от стаята и записа телефонния номер на мисис Райън.
	— Нека бъде нашата малка тайна — обеща тя.
	Още нямаше девет, а вече имаха първа поръчка.


	— Имаш ли изобщо намерение да спреш да танцуваш с непознати? — осведоми се Том.
	— Том! Най-после! — Марчела се извини с усмивка на мъжа с черното кожено яке и слънчевите очила.
	— Може би не съм достатъчно добър…
	— Не ставай глупак, а ме прегърни.
	— Така ли казваш на всички?
	— Какво съм направила? — попита обидено младата жена.
	— Ами клати се полугола в прегръдките на половин Дъблин.
	— Не е честно — извика Марчела, сериозно засегната. — Това е парти, хората се канят помежду си, какво толкова.
	— Ооо, добре…
	— Какво има, Том? — Тя продължаваше да наднича през рамото му към дансинга.
	— Не знам, сигурно съм от хората, които развалят всичко, но би ли се прибрала вкъщи с мен?
	— Да се прибирам вкъщи? — Беше искрено учудена. — Та ние едва дойдохме! И нали искаме да се срещаме с хора, да ни виждат.
	— Да, знам — заяви мрачно Том.
	— Не ти ли е добре?
	— Не. Изпих прекалено бързо доста вино и изядох пет странни неща с вкус на цимент.
	— Е, тогава седни, ще ти мине.
	Очевидно тя нямаше намерение да си тръгва. Беше се издокарала за партито, беше го очаквала с нетърпение.
	— Може да се прибера преди теб — обяви Том.
	— Недей, посрещни Новата година с всичките си приятели — помоли го тя.
	— Те не са ни приятели, а съвсем чужди хора — отвърна тъжно Том Федър.
	— Глупости, изяж още един циментов сандвич и се ободри — засмя се Марчела.


	Кати се опита да покаже на Уолтър как се прави коктейла с шампанско. Той почти не я гледаше.
	— Разбира се, разбира се, знам как става.
	— Щом започнат да пият, вино по време на вечерята, събери чашите за шампанско и ги занеси в кухнята. Налага се да бъдат измити, тъй като в полунощ отново се сервира шампанско.
	— Кой ще ги измие?
	— Ти, Уолтър. Аз сервирам вечерята…
	— Плаща ми се да разнасям разни неща, а не да мия чаши.
	— Плаща ти се в продължение на четири часа, за да правиш това, което те помоля.
	— Пет часа — поправи я той.
	— Четири — повтори тя. — Ти дойде с цял час закъснение.
	— Мисля, че ще разбереш…
	— Когато Нийл пристигне, ще го обсъдим с него. Междувременно, ако обичаш, занеси този поднос на гостите.
	Кати извади две тави от фурната. Тази нощ все някога щеше да свърши.


	— Ще кажеш ли на Марчела, че съм си отишъл?
	— Без сантиментални кавги навръх Нова година, моля те.
	— Не, просто изядох пет неща, които не ми понесоха.
	— Какви бяха? — попита Рики.
	— Нямам представа, може би сандвичи.
	Домакинът на партито реши да не се обижда.
	— Как ще се прибере Марчела?
	— Не знам. Шона може да я закара… Искам да кажа, ако онзи мъж с ръце като лопати не го направи.
	— Том, осъзнай се. До полунощ остава по-малко от час.
	— Не съм във форма, Рики. Само ще разваля настроението на другите.
	— Ще се погрижа тя да се прибере по живо по здраво при теб — обеща фотографът.


	Най-сетне Нийл се измъкна от срещата. С Джонатан пътуваха из притихналите и пусти улици. „Оукландс“ се изправи пред тях, осветен като коледна елха. Видя, че Кати е паркирала, колкото се може по-далеч от останалите коли. Паркира волвото и побягна към задната врата. Завари я, наобиколена от чинии и чаши. Как е възможно да изкарва по такъв начин прехраната си и да не си изгуби ума…
	— Кати, съжалявам, че нещата се проточиха. Това е Джонатан. Джонатан — Кати.
	Тя се ръкува с високия нигериец с уморено лице и учтива усмивка.
	— Надявам се, че няма да ви създам допълнителни проблеми с моето идване — каза той.
	— Не, за Бога, не, Джонатан — възпротиви се тя, като се питаше каква ли ще е реакцията на свекърва й. — Добре си дошъл. Радвам се, че дойдохте и двамата.
	— Честита Нова Година, скъпа! — Нийл я прегърна. Внезапно тя се почувства уморена.
	— Дали ще доживеем дотогава, Нийл, кажи ми?
	— Разбира се, че ще доживеем. Премислили сме всички възможности, те няма да предприемат никакви действия на Нова година. Нали, Джонатан?
	— Надявам се. Ти посвети толкова време на моя случай — отвърна с благодарност нигериецът.
	Кати едва сега осъзна какво имаше предвид съпругът й. Той бе помислил, че тя говори за екстрадирането на Джонатан. Поне вече беше тук.
	— Как вървят нещата там? — Нийл кимна към предните стаи.
	— Общо взето няма как да знам. Уолтър закъсня с цял час.
	— Тогава ще му бъде платено за един час по-малко. — За съпруга й всичко беше съвсем просто. — Той помага ли изобщо?
	— Почти не. Хайде, Нийл, влизай и заведи Джонатан да се запознае с хората.
	— Бих могъл да ви помогна — предложи гостът.
	— Ако някой се нуждае от парти, това сте вие, след всичко преживяно — възкликна Кати. — Влизай, Нийл, майка ти умира от нетърпение да се изфука с теб. Дръж я далеч от кухнята.
	Чу възбудените викове, с които присъстващите приветстваха сина и наследника на „Оукландс“, как му обясняваха, че го помнят от времето, когато е бил малко момче. Той се движеше с лекота из стаята, разговаряше, поздравяваше и целуваше. Видя Уолтър край пианото с цигара в ръка.
	— Струва ми се, че имат нужда от теб в кухнята — сряза го той.
	— Със сигурност не.
	— Тръгвай, ако обичаш.


	Том Федър не се прибра веднага в апартамента си в „Стоунифийлд“. Предпочете да се поразходи из непознати улички и задни дворове, които не бе посещавал никога досега. Все някъде в този едномилионен град трябваше да се намери място, където двамата с Кати биха могли да изградят своята кетърингова компания. Тази нощ той разполагаше с предостатъчно време.

	
	Телефонът във вестибюла на „Оукландс“ иззвъня. Хана Мичъл побърза да го вдигне. Имаше нужда от време, за да събере мислите си. Нийл беше довел този африканец на партито, без да ги предупреди. Нямаше нищо против него, но беше досадно, хората непрекъснато я питаха кой е той, а тя не знаеше.
	— Един от клиентите на Нийл — отвръщаше неизменно тя, като не забравяше да добави колко всеотдаен е в работата си синът й. Усещаше обаче насочените към нея странни погледи. Истинско облекчение беше да се измъкне за момент.
	— Сигурна съм, че е Аманда от Канада, за да ни честити Новата година — пропя тя. Но по изражението й стана ясно, че не се обажда дъщеря й.
	— Да… Ами, наистина е неприятно, но какво мислиш… Да, знам… Е, разбира се, трудно е да преценя, моментът не е подходящ. Виж, по-добре поговори с брат си. О, разбирам. Добре тогава, с чичо си… Джок, ела за минутка. — Кати наблюдаваше сцената. — Децата на Кенет. Очевидно са ги оставили сами в къщата. Поговори с тях. Казах им, че Уолтър е тук, но според тях той не може да помогне.
	— И са дяволски прави — изръмжа Джок. — Хайде, деца, кажете какъв е проблемът?


	Кати сновеше сред гостите и разнасяше чинийки с шоколадова торта, гарнирана с плодова салата. По този начин не им даваше възможност да избират, след като всички бяха наясно, че искат и от двете.
	Видя, че Джонатан е сам край прозореца, докато Нийл обикаляше из гостната и поздравяваше приятелите на родителите си. Разменяше по някоя дума с нигериеца при всяка възможност.
	— Мога да работя в кухнята, добър съм… — възкликна умолително той.
	— Убедена съм, че си добър, но не го прави… заради мен. Не искам майката на Нийл да каже после, че не съм успяла да се справя. Трябва да й го докажа… разбираш ли?
	След малко тя отново се оказа близо до Джок, който продължаваше да говори по телефона.
	— Добре тогава. Сега ще кажа на Уолтър да дойде да поговори с вас, а аз ще мина да ви видя утре.
	Нийл точно бе успял да накара братовчед си да свърши нещо и ето че свекър й го свали отново от сцената.
	Кати слушаше, докато младежът говореше с брат си и сестра си, които бяха с повече от десет години по-малки от него.
	— Чуйте ме добре. Ще се прибера вкъщи, не знам точно кога, трябва да отида на едно място, като си тръгна оттук, но ще се върна, така че не искам да чувам и дума повече. Просто си легнете. Татко не се е прибирал от цяла вечност, а мама така или иначе не се показва от стаята си, така че какво е по-различното тази вечер? — Обърна се и видя Кати. — Е, както вече си разбрала, вкъщи е настанала криза. Страхувам се, че ще трябва да изневеря на дълга си. Остава само да си взема дължимото…
	— Ще помоля Нийл да ти го даде.
	— Нали се гордееше, че това е твоят бизнес?
	Държеше се недопустимо нахално.
	— Така е, но Нийл ти е братовчед, той знае колко трябва да ти плати. Да отидем да го питаме.
	— Четири часа ще свършат работа — отвърна кисело Уолтър.
	— Та ти не си бил тук дори три.
	— Не съм виновен аз, че се налага да…
	— Ти не се прибираш вкъщи, отиваш на друго парти. Но нека не спорим, да попитаме Нийл.


	Малко по-късно на вратата на „Оукландс“ се позвъни.
	Хана се понесе на високите си токове, като се питаше кой може да идва. Оказа се, че са братовите деца на Джок, бяха пристигнали с такси и нямаха пари да платят. Кати въздъхна. Почти изпита съжаление към свекърва си. Първо нигерийски студент, сега пък двете хлапета.
	— Моля те, Кати, повикай незабавно мистър Мичъл — нареди Хана.
	— Това слугинята ли е? — осведоми се момченцето.
	Подобно на сестра си, то имаше безжизнена права руса коса и всичко останало като че ли беше в същия цвят — пуловера, лицето и малката брезентова чанта, която носеше.
	— Не казвай „слугиня“ — поправи го с остър шепот момичето.
	Кати не ги беше виждала преди. Джок Мичъл и брат му Кенет не бяха близки, най-солидарната постъпка помежду им беше стажът на Уолтър в офиса на чичо си, но доколкото подразбираше, този опит очевидно не беше успешен.
	Джок се появи сам, за да види кой звъни.
	— Нямаше къде да отидем… — обясни момчето.
	— Затова дойдохме тук — довърши момичето.
	Джок беше видимо слисан.
	— Кати — промълви най-сетне той, — това са братът и сестрата на Уолтър. Можеш ли да им дадеш да хапнат… в кухнята?
	— Разбира се, мистър Мичъл. Върнете се при гостите, аз ще се погрижа за тях.
	— Ти слугинята ли си? — попита отново момчето. Явно нямаше търпение да намести всеки в съответната категория.
	— Не, аз съм Кати и съм омъжена за братовчед ви Нийл. Приятно ми е да се запознаем. — Двете деца я гледаха сериозно. — Защо не ми кажете как се казвате?
	— Мод и Саймън.
	— А сега елате в кухнята.
	Кати забеляза, че взеха няколко шоколадови бисквити и ги пъхнаха в джобовете си.
	— Върнете ги — обади се рязко тя.
	— Какво да върнем? — погледна я невинно Саймън.
	— Няма да позволя да се краде.
	— Това не е кражба, казаха ти да ни дадеш нещо за ядене — заяви със завидно самообладание Мод.
	— Точно така и ще направя. Затова ги върнете.
	Близнаците неохотно върнаха натрошените бисквити в сребърния поднос. Кати им направи пъргаво сандвичи от студеното пиле и наля на всеки по чаша прясно мляко. Децата започнаха да ядат лакомо.
	— Чували ли сте някога в живота си думичката „благодаря“?
	— Благодаря — изломотиха неприветливо и двамата.
	— Няма защо — отвърна с преувеличена любезност тя.
	— Какво ще правим сега?
	— Ами, бихте могли да поседите тук… освен ако не искате да ми помогнете за чиниите?
	— Май не, честно казано — отговори Мод.
	— Дали бихме могли да влезем на партито? — осведоми се брат й.
	— Май не, честно казано — усмихна се Кати.
	— Тук ли ще стоим цяла нощ?
	Хана влезе в кухнята със ситните си несигурни стъпки, които винаги изнервяха снаха й.
	— О, ти си била тук. Струва ми се, че чашите на хората имат нужда да…
	— Разбира се, мисис Мичъл, ще се погрижа за тях. Уолтър, който трябваше да отговаря за чашите, изглежда изчезна, а аз, както ми нареди мистър Мичъл, дадох на брат му и сестра му да ядат…
	— Е, да…
	— В такъв случай те оставям да се погрижиш за Саймън и Мод — заяви Кати на път към вратата.
	— Да се погрижа ли? — погледна я стреснато свекърва й.
	Младата жена поспря, колкото да чуе как момиченцето попита с чистия си като звънче глас:
	— Кои стаи ще ни дадеш, лельо Хана? Донесохме си пижамите и всичко необходимо.
	А след това побърза да се заеме с чашите на гостите.
	— Как ти се струва? Лудница? — попита тя Джонатан.
	— В училище ни преподаваха ирландски свещеници. Те са ми разказвали много за вашата страна, но не очаквах, че Нова година се посреща по този начин.
	— Не всички го правят по този начин, повярвай ми.
	Кати обикаляше сред гостите и пълнеше чашите им. Милата мисис Райън вече бе прекалила с пиенето. С изненада установи, че Мод и Саймън се бяха присъединили към партито с лекота, сякаш тук бе естественото им място.
	Тя не спираше да действа, събираше чинии и салфетки, изпразваше пепелници. Скоро щеше да настъпи полунощ и тогава нещата щяха да се поуспокоят. Повечето от присъстващите бяха между петдесет и пет и шейсет и петгодишна възраст, нямаше да празнуват до зори. Погледна към прозореца, където бе оставила Джонатан. Той разговаряше оживено с близнаците.


	— Джок, какво ще правим с тях?
	— Спокойствие, Хана, спокойствие.
	— Не могат да останат тук.
	— Е, поне тази вечер.
	— И къде тогава…
	— Сложи ги в стаите на Нийл и Аманда или където предпочиташ. В къщата има толкова спални, за Бога.
	Видимо беше раздразнен и искаше да се върне сред гостите. Съпругата му се приближи до прозореца.
	— А сега, деца, не досаждайте на клиента на Нийл, мистър…
	— О, те изобщо не ми досаждат; напротив, правят ми чудесна компания — усмихна се нигериецът.
	Децата бяха единствените, които разговаряха нормално с него. Със сигурност поне бяха единствените, които го попитаха дали езикът му също е черен и дали приятелите му са роби.
	— Оставаш ли тук? — попита с надежда Мод.
	— Не. Поканиха ме само за вечеря — отговори Джонатан и погледна към пепелявото лице на Хана.
	— Време е за лягане — обяви тя.
	— Джонатан ще дойде ли на закуска?
	— Не съм сигурна… — започна Хана.
	— Много ми е приятно, че се запознах с вас. Може да се видим някой ден отново, но със сигурност не и утре — обясни нигериецът и децата се разделиха неохотно с него.
	Хана побърза да ги пришпори нагоре по широкото стълбище, преди да отправят още някоя покана. Показа им стаите и ги предупреди на сутринта да бъдат тихи, тъй като след парти всички ставали късно.
	— Да не би нервите ти да не са наред? Като на нашата майка? — осведоми се Мод.
	— Разбира се, че не — сопна се мисис Мичъл, но се овладя веднага. — Знам, че цялата тази история не е приятна за вас, но всичко ще се нареди. Чичо ви ще се погрижи — добави твърдо тя.
	— Коя е моята стая?
	— Която ти харесва.
	Хана посочи към коридора, който водеше към някогашните стаи на Аманда и Нийл. Там бяха събрани спомените, които двамата не взеха в новия си живот. Между двете спални имаше баня.
	— А сега лека нощ и приятни сънища. Утре ще поговорим.
	И заслиза по стълбите с тежка въздишка. Обувките страшно я убиваха. Нийл бе довел някакъв африканец и остави на другите да го забавляват, Кати беше непоносима… Кой казваше, че е лесно да даваш парти? Дори с помощта на кетърингова фирма?


	— Коя стая ще вземеш? — попита Саймън, след като направиха обиколка.
	— Онази с палтата — отвърна сестра му.
	— Но тя не каза…
	— Но не е казала й да не използваме тази стая — заяви момичето, твърдо решено да изпълни желанието си.
	— Може да е тяхната спалня. Гледай, има си собствена баня. Не мисля, че би трябвало да спиш тук.
	— Тя каза… където ни хареса. Хайде да сложим палтата по столовете.
	Постояха известно време прави в обширната спалня на Джок и Хана Мичъл. После започнаха да местят палтата и шаловете по столовете и най-вече — върху пода.
	— Гледай, тя има гримовете, които стояха на тоалетката на мама преди проблемите й с нервите.
	— Какви са тези черни неща?
	— Те са за веждите и ресниците.
	Саймън си нарисува тъмни вежди и мустаци. Внезапният звън на камбани и празничните викове го стреснаха и моливът се счупи, затова взе друг. Сестра му се намаза с яркочервено червило и сложи розов руж на бузите си. Накрая вдиша кристално шишенце с парфюм и щедро започна да пръска.
	— Хей, очите ми — възкликна Саймън и грабна тежък флакон с лак, както предположи. Оказа се, че е пяна. Цялата тоалетка побеля.
	Момичето реши да опита дългите обеци, но те бяха за пробити уши, затова отиде в банята и ги закрепи с лейкопласт. Брат й навлече късо кожено палто и сложи на главата си мъжка шапка. Двамата скачаха върху широките легла с бели кувертюри, когато влязоха две жени.
	Те хлъцнаха, едната изпищя, забелязала на гърба на Саймън новото си палто от норка. Крясъците й изплашиха децата, които също се развикаха. Олелията набързо докара Джок и Хана, последвани от разтревожените гости. Доста хора станаха свидетели на неприятната сцена.
	В това време Нийл беше в кухнята.
	— Каква е тази олелия? — попита той.
	— Стой настрана — усмихна се съпругата му.
	— Чуй ги само!
	— Стой настрана — повтори тя.
	— Нали ще закараме Джонатан? — попита младият мъж.
	— Аз трябва да остана до края. По-добре го закарай ти…
	Гласовете на горния етаж се усилиха.
	— Ще видя какво става — заяви Нийл и изчезна. Джонатан донесе няколко пепелника в кухнята и ги почисти.
	— Ужасни пушачи са тия от старото поколение — усмихна се Кати.
	— Иска ми се да си тръгна. Мислиш ли, че ще мога да хвана такси?
	— Нийл ще те закара.
	— Не искам да го притеснявам повече.
	— Няма да го притесниш изобщо, но той едва ли ще се отдели скоро от тази суматоха. Искаш ли да използваш онзи велосипед отзад?
	Погледът му се изпълни с облекчение.
	— Доста е стар, някога е бил на Нийл. Тръгвай, Джонатан, докато горе се води Третата световна война.
	— Кои са тези деца между другото?
	— Дълга семейна история, братовчеди на съпруга ми. Това е първата им нощ тук.
	— И както гледам, сигурно ще е последната.


	Том се отдалечи от канала и тръгна по някаква непозната улица. И точно тук я видя. Вратата от ковано желязо водеше към калдъръмен двор, в дъното на който се издигаше старата къща. Побутна желязната порта и се приближи до вратата, където бе окачено парче картон с надпис „Продава се“ и телефонен номер за контакти. Из цял Дъблин забиха камбани. Том се взря в тъмните прозорци, беше намерил това, което търсеше — базата за тяхната компания.


	Мисис Райън се оплака на Кати, че не се чувства добре. Младата жена й препоръча три чаши вода и три малки, много тънко нарязани филии хляб, намазани с масло. Мисис Райън послушно изпълни препоръката й и обяви, че вече е във форма: Кати напълни чашите с шампанско и когато камбаните забиха над града, гостите започнаха да вдигат наздравици. Хана Мичъл изглеждаше почти доволна. Кати реши да я остави и се измъкна тихо от стаята.
	Разчистваше и миеше в кухнята, подреждаше кутии и някои неща за ядене, които свекърва й щеше да открие на другия ден в хладилника. Неспирно сновеше между кухнята и колата. Повечето от тежката работа почти приключи. Единственото, за което й оставаше да се погрижи, бе да сервира още вино и кафе. Вече усещаше умора във всяка костица на тялото си. Телефонът иззвъня. Слава Богу, сестрата на Нийл най-после се обажда. И тогава чу невярващия глас на Хана:
	— Кати? Искате да говорите с Кати?
	Излезе във вестибюла. Свекърва й държеше слушалката така, сякаш тя носеше зараза.
	— За тебе е — обяви учудено тя.
	О, дано не са някакви лоши новини от къщи, помоли се наум младата жена. Дано майка й и баща й не са се натровили с онова пиле. Или нещо неприятно от Чикаго, където се бяха преселили братята и сестрите й.
	— Кати — възкликна Том. — Открих я!
	— Какво си открил?
	Къщата — отвърна той. — Открих мястото, където ще живее „Скарлет Федър“*.
	[* Скарлет и Федър са фамилните имена на главните герои Кати и Том. На английски Scarlet Feather означава алено перо. Така се нарича фирмата, която двамата създават.]


>	Първа глава
>	Януари

	Годината започна по различен начин в различните къщи.
	Том Федър се събуди в апартамента си в „Стоунифийлд“ със схванат врат и болка в раменете. Фотьойлът се оказа неудобен за спане. Извади от хладилника портокалов сок и прикрепи със скоч към чашата едно цвете. Отправи се към спалнята.
	— Честита Нова година на най-красивата, свята и всеопрощаваща жена на света.
	Марчела се събуди и разтърка очи.
	— Не съм нито свята, нито всеопрощаваща. Бясна съм.
	— Но не отрече, че си красива, а аз ти простих напълно.
	— Няма нищо, което да ми прощаваш.
	— И поради това няма да говорим повече по този въпрос. Дори би трябвало да ти благодаря, тъй като снощи открих къщата.
	— Какво си направил?
	— Знам, че дължа всичко на теб: ако не се беше държала толкова лошо, аз нямаше да напусна партито и никога нямаше да намеря това място. Ще те заведа да го видиш, щом се облечеш, затова изпивай по-бързо елегантната напитка.
	— Ако си мислиш, че ще ме накараш да скоча от леглото…
	— Абсолютно си права. Аз ще скоча в леглото.
	И още докато говореше, започна да съблича изпомачканите си дрехи.


	Телефонът иззвъня.
	— Сто на сто се обажда майка ти, за да каже, че гостите са умрели от салмонела.
	— По-вероятно е да е някой психиатър, със съобщението, че си приета в заведение за психично болни заради напреднала форма на параноя — отвърна Нийл и протегна ръка, за да разроши косите й.
	— Защо не го оставим да си звъни — предложи младата жена, макар че в гласа й се долавяше съмнение.
	— Кога сме го правили? — Съпругът й се пресегна под леглото, където се гушеше телефонът. — Сигурно е Том.
	Не беше Том, а Джонатан. Нийл се измъкна веднага от леглото.
	— Кажи им, че тръгвам.
	Кати сложи кафето, докато той се обличаше.
	— Нямам време.
	— Ще го сложа в термос.
	Той се върна, пое термоса и я целуна.
	— Много съжалявам, скъпа. Страшно исках да дойда с теб и да видя новото място за…
	— Знам. Върви.
	— И не подписвай и не приемай нищо, преди наш човек да го е огледал.
	— Тъй вярно, господин Адвокат!
	— Адресът е в мен. Ако свършим навреме, ще дойда направо там.
	— Няма да свършите, Нийл, върви да го спасиш, преди да е станало късно.
	Кати го изпрати с поглед от прозореца. Той знаеше, че го наблюдава. Махна й, щом остави термоса на замръзналата земя, за да отвори колата. Джонатан имаше късмет, че Нийл Мичъл бе на негова страна. Съпругът й щеше да се бори до край, така както щеше да помоли някой колега да огледа договора за помещението на кетъринговата компания, което най-сетне бяха открили.


	Джи Ти и Мора Федър се събудиха във „Фатима“, в малката си тухлена къща, разположена на тиха улица. Доскоро наоколо живееха само работници, но напоследък, за неудоволствие на семейство Федър, в квартала се заселиха по-млади и добре платени хора. И това бе привлякло крадците насам.
	— Никога не съм предполагала, че ще доживеем още една година, Джи Ти, Господ трябва да ни е пощадил с някаква цел — заяви Мора.
	Тя беше висока слаба жена с издължено тъжно лице, на което неизменно бе изписана гримасата на многострадална мадона.
	Съпругът й беше висок и широкоплещест, заякнал от дългите години на тежък физически труд. Обветреното му лице на строител винаги изглеждаше по един и същ начин.
	— Не сме чак толкова стари, но знам какво искаш да кажеш — съгласи се Джи Ти.
	Пресегна се и включи самовара, който се намираше между леглата им. Беше подарък от Том. Според Мора той по-скоро създаваше грижи, вместо да улеснява, тъй като човек трябваше да мие каничката и да налива прясно мляко, но Джи Ти смяташе, че е удобен и спестява слизането до студената кухня.
	— Измина цяла година, а няма и намек, че някой от тях ще поеме бизнеса — въздъхна тежко той.
	— Или да се задоми, както е повелил Господ.
	— Бракът е нещо по-различно. Човек може да се ожени или да не се ожени, но в цялата околия едва ли ще намериш други момчета с готов бизнес, който само ги чака. И какво става — Джо шие рокли чак в Лондон, а Том приготвя кексчета и пастички.
	Мора не обичаше да го гледа угрижен.
	— Колко пъти съм ти казвала да не си вдигаш кръвното заради него. Той е като всички млади, грижи се единствено за себе си, чакай само да му се родят деца. Тогава набързо ще се озове пред нас, за да попита дали има място в твоя бизнес.
	— Дано… — кимна Джи Ти.
	Но в сърцето си не вярваше, че подобно нещо е възможно.


	— Е — заяви заплашително Хана, когато двамата със съпруга й се събудиха на първи януари. — Вече е утре. Каза, че ще решиш „утре“.
	— Господи, какво хубаво парти беше — изпъшка той. — Усещам го в предната част на главата си.
	— Не се изненадвам — сопна се Хана. — Но сега няма да обсъждаме махмурлука ти. Става дума за онези деца. Не желая да остават в къщата.
	— Не прибързвай — помоли я Джок.
	— Бях изключително търпелива снощи, когато с Нийл обявихте, че ще останат тук. Защото тези зверчета заслужаваха… Сакото на Айлийн никога няма да се изчисти, никога. Един Господ знае с какво са го нацапали…
	— За Айлийн ще е късмет, ако наистина не успеят да го изчистят. Изглеждаше като полска мишка — изсумтя Джок.
	— Ти направи предостатъчно за Кенет през всички тези години…
	— Да, но като помислиш, къде другаде да отидат? Изглежда, той ги е изоставил.
	— Не намираш ли, че е прекалено — възпротиви се съпругата му. — На всичкото отгоре са и невъзпитани. Не чух никакво извинение. Дори заявиха, че аз съм казала да си изберат стаята и те предпочели точно тази. Достатъчно е, за да ги разпънеш на кръст. И като капак, да ми се изтърсят така насред празненството.
	— Ти не прекали ли с пиенето? — Той хранеше слаба надежда, че тя също страда от махмурлук и би понесла мисълта за един коктейл „Блъди Мери“ на закуска.
	— Все някой трябваше да се грижи за всичко — изсумтя презрително Хана.
	— Снощи Кати се справи много добре. Чух доста похвали…
	— Какво знаят мъжете за онова, което трябва да се прави?
	— Тя излъска къщата като нова игла.
	Опитваше се да защити снаха си.
	— Е, и аз да видя някаква отплата за обучението, което дадох на майка й.
	Хана никога нямаше да каже нищо хубаво за Кати. Джок се предаде. За някои неща просто не си заслужаваше да се бориш, особено когато в главата ти блъскат чукове.


	В седем часа Джералдин беше на крак, преплува обичайните дванайсет дължини в басейна на „Гленстар“, изми си косата и прегледа задачите, които трябваше да се свършат за днешния благотворителен обяд. Беше посъветвала да го направят на първи януари, тъй като всички копнееха да се възстановят от празненствата в приятелска компания. И действително отговорът на поканите беше впечатляващ. Постъпи разумно, като си тръгна рано от партито на фотографа. Там не срещна никой, който да я заинтригува, а и повечето бяха доста по-млади от нея самата. Беше се измъкнала тихичко преди полунощ. Видя Том Федър и ослепителната му приятелка, но не успя да се добере до тях през тълпата. Кати и Нийл също трябваше да бъдат там, но в последния момент племенницата й бе предпочела да се заеме с новогодишното парти на семейство Мичъл. Надяваше се, че всичко е минало добре. Дано да си намерят по-скоро помещение, помисли си Джералдин. Беше обещала да им помогне да вземат заем. Джо Федър, загадъчният по-голям брат на Том, също я подкрепи. От тях се искаше само да намерят мястото. И тогава на Кати нямаше да й се налага да се усмихва, докато работи в кухнята на свекърва си, нещо, което мразеше до болка. Джералдин се усмихна и си наля още кафе.


	В друга част на „Гленстар“ Шона Бърк се събуди и се замисли върху предстоящата година. Честно казано, вече й призляваше от уж близките й познати, които все я питаха кога ще се задоми. Набъркваха се изключително нетактично в живота й. Шона не си и помисляше да попита някого защо няма бебе или кога ще се погрижи за космите по лицето си, защо еди-кой си кара вече почти напълно разпаднала се кола или продължава да съжителства с напълно незадоволителен съпруг. Как тогава се осмеляваха да разсъждават на глас?
	— Вероятно е така, защото си прекалено хладнокръвна и успяваща. Мъжете не се осмеляват да те заговорят, камо ли да те последват у вас — бе предположила нейна колежка в желанието си да й помогне.
	Снощното парти при Рики трябваше да й осигури мъже, които можеха да я заговорят и да се приберат с нея в апартамента й в Гленстар. В крайна сметка получи само едно ясно предложение и два намека. От мъже, които щяха да останат, но на които не можеше да се довери или да разчита. А Шона Бърк не се доверяваше лесно. След малко щеше да стане и да си направи бърза разходка със съседското куче, после щеше да се приготви за благотворителния обяд. Често я молеха за подобни неща, защото гледаха на нея като на лицето на „Хейуърдс“. „Хейуърдс“ беше най-добрият универсален магазин в Дъблин, преживял всякакви опити за сливане и прекрояване в хода на времето. Днешното събитие щеше да й даде възможност да облече новият си тоалет. Абсурдно беше на двайсет и шест години да имаш толкова хубави дрехи и да няма къде да ги носиш.


	— Нийл, можем ли да поговорим?
	— Не съвсем, татко, точно разискваме нещо…
	— Ние също. В момента онези деца са на път да разрушат къщата, тухла по тухла.
	— Не, имам предвид, че съм зает с нещо наистина сериозно. Не мога да разговарям за Мод и Саймън.
	— Но какво да правим?
	— Татко, ние ще ги гледаме… С Кати ще ви помогнем, а сега, ако обичаш, ме извини…
	Джок Мичъл остави уморено слушалката. Близнаците бяха разопаковали всички десерти от партито и ги бяха изяли за закуска. На Саймън му беше станало лошо и беше повърнал. Върху килима.


	Джеймс Бърн вече седеше зад бюрото. Откакто преди шест месеца се пенсионира, той продължаваше да имитира предишното си ежедневие, когато работеше. Закусваше с варено яйце, чай и препечена филийка, отделяше минимум десет минути, за да приведе в ред тристайния си апартамент, след което изпиваше втора чаша чай и прекарваше двайсет минути зад бюрото. Една изключително полезна практика! Проясняваше му главата, подреждаше нещата по важност, след което бе готов да се запъти към офиса на голямата счетоводна фирма. Сега, разбира се, нямаше важни неща. Не му се налагаше вече да решава дали да се противопостави на някаква схема, ако прозре в нея опит за избягване на данъците. Други, по-млади хора, вземаха тези решения. Имаше все по-малко работа, но никога не оставаше съвсем без нищо.
	Истински се изненада, когато телефонът звънна. Малцина звъняха на Джеймс Бърн в десет сутринта на първи януари.
	— Мистър Бърн? Рано ли е да говорим?
	— Не, не. С какво мога да ви бъда полезен?
	— Става дума за имота — Кати говореше припряно. — Ние проявяваме интерес. Има ли възможност да го видим днес?
	Ставаше дума за печатницата на семейство Магайър, където не бяха ходили след злополуката. Знаеше колко са депресирани, не желаеха никакви съвети. И сега очевидно бяха изчезнали, оставяйки на вратата обява „Продава се“ и неговия телефон. През годините, прекарани в бизнеса, Джеймс се бе научил да не предава собствените си тревоги на клиентите.
	— Нека видим дали ще мога да ги намеря, мис Скарлет — отговори той. — Ще ви се обадя до един час.


	Стори им се, че бяха изминали поне три часа, но Джералдин уточни, че всъщност са трийсет и шест минути. Този път телефона вдигна Том. Джеймс Бърн се свързал с приятелите си и те потвърдили желанието си да продадат имота. Бяха взели решението си по Коледа, но вчера заминали за Англия. Джеймс Бърн беше натоварен да приключи всичко от тяхно име, колкото се може по-бързо. Кати погледна невярващо Том. Бяха първите потенциални купувачи, следователно имаха шанс.
	— Много сме щастливи, че сте се информирали от наше име, мистър Бърн, и сега, ако ни позволите…
	— Разбира се, трябва да знаете, че ще защитавам предимно интересите на семейство Магайър, собствениците на постройката. Те ще бъдат представени от адвокат, който се занимава с покупко-продажби на недвижимо имущество, ще се опитам да им намеря такъв на по-изгодна цена.
	— Да, естествено — промълви Том.
	— Но съм ви много благодарен, мистър Федър, че ме уведомихте, иначе може би щяха да минат няколко дни…
	Джералдин надраска нещо на гърба на някакъв илик и му го показа.
	— Има ли възможност да видим мястото, как смятате? — попита младият мъж.
	Настъпи пауза.
	— Разбира се. Всъщност, семейство Магайър искаше да разбере какви хора са открили толкова бързо обявата. Както ви казах, сложили са я едва вчера, преди да отпътуват за летището.
	— Вчера? — учуди се Том. — Но мястото сякаш е изоставено от доста време.
	— Така е. Семейството преживя сериозни неприятности.
	— Съжалявам. Вие техен приятел ли сте?
	— В известен смисъл. Затова ми имат доверие.
	Том се надяваше, че ще се върнат към въпроса за разглеждането на имота. Мистър Бърн се изкашля.
	— Какво ще кажете да се срещнем там след един час?


	Дребен, с палто в морскосин цвят и копринено шалче около врата, Джеймс Бърн приличаше на разтревожен банков управител или угрижен държавник. Представи се официално и се ръкува, сякаш се намираха в офис, а не в студа пред някаква разпадаща се сграда. В началото Кати остана доволна, когато той свали картонената обява, като цъкаше от недоумение заради аматьорския начин, но след това отново обясни, че, разбира се, продажбата трябва да се извърши професионално, може би дори чрез фирма. Значи имаше опасност да им измъкнат находката. Той очевидно нямаше да им разкаже нищо за собствениците, а и моментът не беше подходящ да го разпитват.
	Оглеждаха, изпълнени със страхопочитание. Тук можеше да бъде новият дом на „Аленото перо“.
	Кати се усети, че е притиснала длани една в друга и е затворила очи, едва когато чу покашлянето на Джеймс Бърн. Сигурно го е притеснила, защото изглеждаше прекалено щастлива и уверена.
	— Всичко е наред, Джеймс, знам, че не е наше. Това е просто първата стъпка от едно много дълго пътуване — усмихна се тя.
	Бяха разговаряли четирийсет и пет минути, обръщайки се към него с „мистър Бърн“. Не се познаваха, годините му бяха два пъти повече от техните, а тя изведнъж го нарече „Джеймс“. Усети, че се изчервява. Знаеше защо го направи — заради подсъзнателно си желание никога да не се чувства по-нисшестояща, никога да не пълзи и да не се моли, но този път може би прекали. Тя го загледа съсредоточено, като се молеше да не го е обидила. Мистър Бърн се усмихна.
	— Пътуването може да не се окаже чак толкова дълго, Кати. Семейство Магайър нямат търпение да приключат с продажбата. Може пък да стане по-бързо, отколкото предполагате.


	Кати не се прибра вкъщи. Не искаше да стои сама. Подкара на юг, извън града, към Дън Леър и морето. Паркира колата и тръгна по дългия кей, сгушена в палтото си. Не малко страдащи от махмурлук дъблинчани също се разхождаха с надеждата да ожаднеят до обяд за следващата порция празничен алкохол. Кати се усмихна, вероятно беше най-трезвената от всички — беше изпила само половин чаша шампанско в полунощ. Дори майка й, която твърдеше, че не пие, беше изпила поне три уискита в Новогодишната нощ. Най-разумно беше да не прави предположения за баща си.
	Едва ли някой от разхождащите се по кея беше толкова щастлив и объркан като нея самата. Тя щеше да си има собствен бизнес. Тя, Кати Скарлет — работодател. Съсобственик! За първи път, откакто се бе родила цялата идея, осъзнаваше, че е на път да се осъществи.
	Щяха да изрисуват емблемата върху колата, щяха да ходят всяка сутрин на работното си място, на чиято врата щеше да бъде написано името на фирмата. Нищо гръмко или бомбастично, което да е в контраст с района. Може би от ковано желязо? С Том вече се бяха споразумели да боядисат двете врати с най-тъмния нюанс на аленото. Но сега не беше моментът да търсят екзотични дръжки и чукче за врата. Вече многократно бяха разисквали какви разходи могат да си позволят.
	Вглеждаше се в лицата на хората. Някои от тях щяха да имат нужда от техните услуги. За рождени дни, дипломирания, сватби, годишнини, сбирки… погребения. Днес вече кетъринговите фирми не бяха запазена територия само за богатите и известните, а съвременните домакини не преследваха непостижимия образ на супержената, която приготвя всичко сама, докато ходи на работа и се грижи за децата и дома. Точно обратното, днес се смяташе за признак на интелигентност, ако някой се нагърби с част от твоите задължения. Ето например онази забързана двойка с двата кокер-шпаньола не след дълго щеше да отпразнува пенсиониране. Добре изглеждащата и елегантно облечена жена можеше да организира парти.
	Възможностите бяха безкрайни. Кати потръпна от удоволствие. Баща й обичаше да казва, че животът е страхотен, стига само да не проявиш слабост. Не че той самият някога бе проявявал твърдост и постоянство, освен в областта на залаганията. Бедният татко, ще се строполи, ако разбере колко се готвим да платим с Том за помещението, помисли си младата жена. А майка й? До края на живота си тя щеше да е гузна, че дъщерята на прислужницата, кой знае как, бе отмъкнала единствения син на великата Хана Мичъл.
	Кати тъкмо се прибра вкъщи и телефонът иззвъня. Някак си усети, че я очаква труден разговор.
	— Нийл там ли е? — попита свекърва й.
	— Навън е с Джонатан. Тази сутрин са направили опит да го изгонят от страната.
	— Кога ще се прибере?
	— Ами като свърши. И той не знаеше.
	— Къде е той, трябва да дойде незабавно.
	— Да не се е случило нещо…
	— Таванът в кухнята се срути — изкрещя Хана. — Оставили отворени кранчетата във ваната и от тежестта на водата… Нийл трябва да вземе тези деца оттук и да ги заведе там, където им е мястото. Не сме имали миг покой…. Колкото до теб, те се натъпкаха прекалено обилно с десерти и им стана зле. Трябва да говоря с Нийл. Веднага.
	— Не мога да се свържа с него, но знам какво би казал.
	— Ако ще ме съветваш да се успокоя…
	— Би казал да ги вземем тук…
	— Можеш ли да го направиш, Кати? — Облекчението на свекърва й беше повече от очевидно. — Оставили са ги да се разбеснеят до крайност, трябва да бъдат заведени при специалист, който да ги върне към нормалното им състояние. А не искам Нийл да каже, че съм ви ги натресла…
	Кати се усмихна, беше постигнала целта си — сега и вълкът бе сит, и агнето — цяло. Набра мобилния телефон на съпруга си, за да му остави съобщение.
	— Съжалявам, че те притеснявам, но близнаците са причинили срутване на тавана в „Оукландс“. Обади се на майка си. Надявам се, че всичко е добре за Джонатан.


	Том се обади, за да попита дали може да използва колата.
	— Искам да отида в планината. В такова състояние съм, че ще подлудя Марчела. Искаш ли да дойдеш? Как го понася Нийл?
	— Все още не се е прибрал от борбата в името на доброто. По-добре обаче да не идвам с теб, тъй като… сещаш ли се за близнаците, които се появиха снощи в „Оукландс“?
	— Още ли не са изгорили къщата?
	— Не знам, но най-вероятно, докато говорим с теб, те си събират вещите и се приготвят да дойдат тук.
	— Кати! — Том бе смаян. — У вас няма място.
	— На мен ли го казваш?!
	— Какво ще правиш?
	— Ще закова всичко с пирони, ще прибера сервизите…
	— Аз само ще се промъкна в двора и ще взема колата.
	— Даже не поглеждай към прозореца, току-виж че стрелят по теб — предупреди го със смях тя.
	— Кати, не позволявай Нийл да ги приеме, а след това да излезе да спасява света и да остави всичко на теб.
	Кати си направи още една чаша чай. С Том се познаваха от колежа по кетъринг. Той я беше впечатлил с начина, по който се движеше, с безумния си ентусиазъм. Веднъж например „взе назаем“ колата на един от преподавателите, за да закара малката им шестчленна компания до Голуей. За нещастие обаче срещнаха въпросния преподавател.
	— Докарахме колата ви дотук, в случай че искате да се върнете с нея — заяви Том толкова убедително, че човекът почти му повярва и за малко не започна да се извинява, тъй като бе купил билети за себе си и за своята приятелка.
	Бяха си правили барбекюта и пикници, на които Том винаги настояваше да бъдат верни на своето призвание и да приготвят предварително накиснати в марината шишчета, докато другите се задоволяваха с прегорели наденички. Кати почти усети апетитното ухание на нощите, прекарани по крайбрежието на Дъблин, и на зимните вечери в занемарения апартамент, който Том делеше с още три момчета.
	Завиждаше му за свободата. Тя самата трябваше да се връща всяка нощ на „Сейнт Джарлат“ и макар Мъти и Лизи да не я държаха строго, не беше същото като да живееш отделно.
	— Можеш да дойдеш тук.
	— И ще стане така, че само ще гладя и ще събирам миризливите ви чорапи.
	— Вероятно си права — отвръщаше неохотно той.
	Никога не му бяха липсвали гаджета, но нямаше сериозна връзка. Притежаваше способността да гледа събеседника си така, сякаш не съществуваше никой друг, интересуваше се и от най-тривиалните неща, които споделяха с него и не се страхуваше от никого. Когато решиха да посетят някакво официално събитие, организирано в най-големия дъблински хотел, се оказа, че никой от тях не разполагаше с подходящи дрехи. Том обаче имаше приятел във фирма за химическо чистене. Начинанието бе крайно опасно и поне четири работни места висяха на косъм, но, както заяви жизнерадостно Том, всички спечелиха.
	Говореха за „Аленото перо“ почти от самото начало, никаква друга форма на кетъринг не ги интересуваше. Докато приятелите им искаха да работят в хотели, на презокеански кораби, в известни ресторанти, да пишат книги и да се появяват по телевизията, Том и Кати мечтаеха да сервират първокласна храна по домовете. И бяха сигурни, че бизнесът им ще потръгне, тъй като Ирландия се замогваше все повече и повече.
	Работиха заедно и в няколко ресторанта, за да добият представа каква храна предпочитат хората. Кати се забавляваше от начина, по който приятелят й приемаше комплиментите и подканящите погледи, насочени към него. Даже строгата Бренда Бренан в „При Куентин“ призна, че й се иска да е с двайсет години по-млада.
	Разбира се, Кати също си падаше по него. Споменът я накара да се усмихне… Планираха да отидат в Париж, бяха направили списък с ресторантите, които да посетят. Нощ след нощ обсъждаха пътуването, събрали глави над географската карта. Щяха да отидат еди-къде си, да вземат метрото от еди-къде си, този музей бил отворен, другият — затворен, но главната им цел беше френската кухня. Никой не изрече на глас, че това всъщност е пътуването, когато можеха да станат любовници. Кати отиде на козметичка, за да й направи коламаска на краката, и си купи дантелени бикини. Трябваше да тръгнат в петък следобед, но на сутринта се случиха три неща.
	Лизи Скарлет падна в „Оукландс“, докато окачваше пердетата на Хана Мичъл, и бе откарана в болницата.
	На Том му предложиха да го ангажират през уикендите в „При Куентин“, тъй като човекът, обещал да замести заместник-главния готвач, не удържал на думата си.
	Кати спешно бе повикана на интервю заради молбата й да работи в Гърция.
	Казаха си, че Париж няма да избяга и ще го посетят друг път. После Кати отиде на гръцкия остров и там срещна Нийл Мичъл, който започна да отлага завръщането си, за да остане по-дълго с нея. А Том срещна Марчела Малоун. И макар Париж действително да си стоеше на мястото, така и си остана непосетен от Кати Скарлет и Том Федър.
	Кати чу завъртането на ключа във вратата.
	— Къде са близнаците? — извика тя.
	— В колата — изненада се Нийл. — Знаеше ли, че ще дойдат? Майка ми каза, но не й повярвах. — Лицето му светна, очевидно беше очаквал протести. — И нямаш нищо против?
	— Не съм казала такова нещо. Но трябваше да ги доведеш. Как е Джонатан?
	— Както изглежда, всичко ще се оправи. Така е, когато се работи в екип — отвърна както обикновено той. — Отивам за близнаците… Ти си героиня.
	— Само за няколко дни. Те са доста труднички!
	— Преди да тръгнат, проведоха истинско надкрещяване с майка ми, завършило с нещо от рода на „Някой все пак трябва да се грижи за нас“. И това е напълно вярно. Бедничките.
	Видя ги как изкачват стъпалата; мърмореха си, че тази къща е значително по-малка, питаха се дали Нийл и Кати имат деца и дали ще разполагат с телевизор. Кати си наложи да не забравя, че са само на девет години, изоставени от баща си, майка си и брат си, а сега и леля им ги изхвърляше.
	— Това е странноприемницата „Последен шанс“ — обяви любезно тя, когато тримата влязоха във вестибюла. — Двамата ще трябва да спите в една малка стая, в която няма телевизор. Тук имаме строги правила за баните. Оставяме ги чисти, но не и залети с вода. И непрекъснато се използват думичките „моля“ и „благодаря“. Като изключим всичко това, си прекарваме страхотно.
	Двамата я изгледаха със съмнение.
	— Храната е страхотна — добави тя.
	— Това е повече от сигурно — намеси се и Нийл.
	— Ти затова ли се ожени за нея? — осведоми се Саймън.
	— Името ми е Кати Скарлет. Омъжена съм за братовчед ви Нийл, така че отсега нататък не искам да се говори за мен като за „нея“ и „тя“. Ясно ли е?
	— Защо не носиш името на Нийл, щом си омъжена за него?
	Мод държеше да изясни ситуацията.
	— Защото съм независима жена и имам нужда от моето име за работата си — обясни Кати.
	— Можем ли да видим стаята? — попита Саймън.
	— Моля?
	Гласът на Кати беше леденостуден. Момчето повтори въпроса си, но тя продължаваше да го гледа въпросително. И тогава той разбра.
	— Искам да кажа, ако обичаш, покажи ни стаята. Благодаря.
	И двамата изглеждаха уморени. Денят им беше изпълнен с обвинения, родителите им бяха изчезнали, бъдещето им беше несигурно, Саймън бе повърнал върху килима в „Оукландс“, бяха съсипали тавана в кухнята и никога повече нямаше да им позволят да стъпят там.
	— Как мина днес — попита Нийл, когато най-сетне децата заспаха, но тя се чувстваше прекалено уморена, за да му обяснява.
	— Точно това, което искаме — съвършената постройка, съвършеното разположение, място за паркиране… Но се налага да почакаме…


	Дните се занизаха безкрайно бавно. Най-после Джеймс Бърн се обади:
	— Миз* Скарлет?
	[* Въведено през XX в. обръщение към жените, което не дава информация за семейното им положение]
	— Мистър Бърн?
	Разговаряха официално, чувстваше се прекалено нервна, за да го нарича Джеймс.
	— Обещах да се свържа с вас до четири дни и съм много доволен, че успях.
	— Много ви благодаря, но…
	— Беше включен телефонният секретар на мистър Федър, а и казахте, че мога да се обадя на когото и да е от двама ви.
	— Моля ви, има ли някакви новини?
	Идеше й да се разкрещи, заради бавния му начин на изразяване с отчетливо изговаряне на всеки звук.
	— Да. Натоварен съм да действам от името на семейство Магайър.
	— Е, и?
	— Те са готови да приемат вашето предложение относно…
	— И няма да се свързват с бюро за покупко-продажба на недвижими имоти? Биха могли да получат повече.
	— Обсъдихме положението и помежду си, и с брокери, но те предпочитат продажбата да стане по-бързо.
	— Мистър Бърн, какво ще правим сега?
	— Предполагам, ще кажете на мистър Федър, след това ще се свържете с вашия адвокат и ще отидете във вашата банка, а накрая ще направим договора.
	— Мистър Бърн? — прекъсна го Кати.
	— Да, миз Скарлет?
	— Обичам ви, мистър Бърн!


	После всичко се завъртя прекалено бързо. Постоянно се налагаше да присъства едновременно на три места. Докато разговаряше с Джералдин и банковия управител, трябваше да се срещне с Том и баща му, за да обсъдят предстоящите строителни ремонти. Докато приготвяше четирите щрудела за мисис Райън, с която се запозна в „Оукландс“, трябваше да ходи на медицински преглед, изискван от застрахователната компания, а когато преглеждаше с адвоката договора за покупко-продажбата, приготвяше спагети по болонски за Мод и Саймън Мичъл, които се оказаха истински кошмар.
	Как стана така, че точно сега трябваше да се нагърби с грижите за тях? Кати, която не познаваше твърде добре всичките лели, чичовци и братовчеди на Нийл, нямаше време да се пита защо Кенет и Кей не участваха в тази разгърната семейна драма.
	— Той видимо няма средства за издръжка — обясни Нийл. — Казва, че е в бизнеса, но никой не знае какъв е той.
	— Искаш да кажеш, че е като баща ми, който уж тръгва на работа, а всъщност отива да заложи на конните състезания?
	— Не, не е толкова ясно. Когато той замине в чужбина, на нея водката й се услажда особено много. И проблемът е именно в това: както изглежда, никой не знае къде той се намира в момента, а нея пък я откараха в болницата, защото тя самата също не знае къде се намира.
	Очевидно тази ситуация не го вълнуваше особено. Не съдеше никого, но и не се чувстваше отговорен, може би точно това се изискваше, за да бъдеш добър адвокат.
	Историята не можеше да се случи в по-неподходящ момент. Защо се съгласи да приюти тези малки чудовища? В началото на януари дисхармонията присъстваше във всяко семейство в западното полукълбо. Ами ако баща им изобщо не се прибере, а майка им…? Защо за тях не се погрижи брат им Уолтър? Но защо всъщност изобщо задаваше подобен въпрос?
	— Ти имаш ли проблем с пиенето, Кати? — попита Саймън, когато влезе за първи път в къщата.
	— В последно време единственият ми проблем е, че нямам достатъчно време за пиене — отвърна бодро тя, но веднага си спомни колко е опасно да бъдеш ироничен с деца. — Защо те интересува?
	— Изглеждаш притеснена — обясни момчето.
	— А на кухненската маса има бутилка бренди — допълни сестра му.
	— О! Разбирам… Но, това е калвадос, ще го използвам за щрудела на мисис Райън, не е за пиене. А съм притеснена, защото купувам имот и започвам бизнес. Не мисля, че всичко е свързано с пиенето. Всъщност, какво ли знам аз?
	— Започваш бизнес? — попита Саймън. — Нийл не ти ли дава достатъчно пари?
	— Защо не си останеш вкъщи и не раждаш деца? — учуди се Мод. Изглеждаха искрено заинтригувани от нейните затруднения и тя трябваше да им отговори.
	— Нийл с радост би ми дал половината от всичко, което има, и на мен ми се иска и аз също да му дам нещо. Ето защо създавам свой бизнес. — Близнаците кимнаха. Звучеше им разумно. — С Нийл ще имаме деца някой ден, но не веднага, защото сега ще бъда непрекъснато навън. Може би след няколко години…
	— Тогава няма ли да си прекалено стара?
	Мод не желаеше никакви пропуски в плана.
	— Не мисля така — отвърна Кати. — Прегледах се и ми казаха, че всичко ще бъде наред.
	— Ами ако се родят по-рано, по случайност. Би ли ги дала на някой друг?
	— Взели сме мерки да не се родят, преди да сме готови за тях.
	На лицето й светеше напрегнатата усмивка на жена, която има да върши стотина много по-важни неща.
	— Значи ще се съвкупявате само веднъж месечно — заключи Мод.
	— Нещо такова.
	Том бе изпълнен със симпатия към близнаците, но в деня, в който щяха да се срещат с адвоката, видимо се притесни.
	— Не можем ли да ги оставим другаде?
	— Къде, достъпът им в „Оукландс“ е забранен, Уолтър няма да се заеме с тях. Какво да правя?
	— Нийл…
	— Не, не може. Ами Марчела…
	— И тя не може.
	— Божичко, Том, как да оставя две беззащитни деца съвсем сами.
	— Да не би да предлагаш да обсъждат с адвоката най-проблемните точки в договора?
	— Престани да се заяждаш. Ти си нервен, аз също, парите са прекалено много, рискът е голям. Да действаме по-спокойно.
	— Аз не съм нервен, нито пък ти. Единственият проблем са тези две бомби със закъснител. Заведи ги при майка си и баща си.
	— И баща ми да им обере джобните пари, за да ги заложи на нещо четирикрако?
	— Кати, адвокатът е сред най-важните приятели на Нийл, повярвай ми — нито очаква, нито ще се зарадва, ако изпоцапат с лепкавите си пръсти корпоративните му мебели.
	— Добре — предаде се тя. — Но запомни, днес е твоят ден за правене на сцени, утре е мой ред.
	— Дадено — съгласи се той.


	— Как се казваш?
	— Мъти.
	— Значи ще ти викам „Мъти“.
	— Или „мистър Скарлет“ — предложи Том.
	— Нямам нищо против Мъти — заяви бащата на Кати.
	Саймън засия триумфално.
	— А това сигурно е Мод. Добре дошла, детето ми.
	— Какво ще правим днес? — попита неособено любезно тя.
	Кати реши да се намеси, но се отказа. Нямаше да стоят дълго тук.
	— Ами, предлагам да си направим една разходка тримата — обясни възрастният мъж. — Имам да свърша едно-две неща и може би ще успея да ви убедя…
	— Не, татко — извика Кати. — Деца, нали не сте забравили какво ви казах?
	— Знам, че е зависим — отвърна угрижено Саймън.
	— Какво? — възкликна баща й.
	Момчето ясно помнеше дадените му инструкции.
	— Ти не можеш да се владееш, също като при наркоманите. Мислиш, че ако някой има една лира, веднага трябва да я заложи на някой кон.
	— Благодаря ти, Кати.
	— Знаеш, че не съм го казала точно по този начин, татко.
	— Точно по този начин, Мъти — ухили се до ушите Том, който винаги се бе обръщал към него с „мистър Скарлет“, но сега не желаеше малкият Саймън да го надмине. — Но, от друга страна, ако се сетиш за нещо, което би ми донесло късмет днес, деня, в който подписваме договора, можеш да поставиш това на носа му, нали? — И той подаде на баща й банкнота от десет лири.
	— Ти си истински джентълмен, Том, винаги съм го казвал.
	Вече тръгваха към адвоката, когато Саймън нехайно попита баща й:
	— Да не си пристрастен и към пиенето, Мъти? С майка ми е така, тя също не се владее.
	Кати побърза да се качи в микробуса.
	— Да се махаме оттук, преди баща ми да ги е поканил в някоя кръчма, за да започнат разходката си с халба бира.


	При адвоката мина толкова гладко, че и двамата се разтревожиха. Все трябваше да има някаква пречка, нещо неприемливо.
	— Другата страна е забележително непретенциозна. Дали са инструкции продажбата да се извърши бързо, затова трябва експедитивно да направим нашите проучвания, за да сме сигурни, че не крият нищо.
	— Разбира се — съгласиха се със стиснати зъби Кати и Том.
	Защо адвокатите не можеха да повярват, че понякога хората казват истината, че тези Магайърови бързаха час по-скоро да си вземат парите и да забравят предишния си живот? Не, всичко трябвало да се извърши по правилата, колкото и бавна да е процедурата. Когато се върнаха при колата, и двамата откриха, че имат съобщения на мобилните си телефони. Кати трябваше да се обади на леля си Джералдин. Том — на баща си. Стояха в двата края на микробуса и говореха. Щом приключиха, седнаха заедно отпред — и двамата в добро настроение.
	— Е, първо ти. Да не би да наближава криза? — попита той.
	— Нищо подобно. Научила, че някакъв ресторант продава страхотно кухненско обзавеждане, готварските печки били като нови. Можем да отидем още днес, след като се срещнем с баща ти. Сега е твой ред.
	Баща му бил съгласен да се заеме с ремонта на помещението, но това означавало някой от клиентите му да почакат. Предлагаше Том да се разбере с тях, за да не пострада името Федър.
	— Той е вече там с две момчета. Магайърови искат да се продаде цялото им оборудване, така че татко и момчетата разчистват.


	Джи Ти Федър се стараеше да не нарушат по никакъв начин законите.
	Кати паркира колата и установи с удоволствие колко разчистено беше наоколо. Очевидно бяха поработили здраво.
	— Знаеш ли, това, което правим, е нередно, преди договорът да е подписан.
	— Вие сам видяхте изпратения от тях факс, мистър Федър. Те искат така.
	— Цял живот не съм се докосвал до имот, преди да е мой по закон.
	— Тази седмица пристига оборудването, къде ще го включим?
	— Кати, бъди разумна, подът трябва да се оправи, стените да се изкъртят и изравнят, да се пребоядиса…
	— По-късно ще поговорим за подробностите. Том сигурно ви е казал, мистър Федър, че в края на месеца ще заработим с пълна пара.
	— Това момче си е открай време мечтател. Едно разумно момиче като теб не би приело неговото разписание.
	— О, това е и моето разписание. За последния петък на януари сме планирали прием.
	— Няма защо да се бърза, работата трябва да се свърши като хората.
	— Не, ако започнем да се мотаем, ще открият поне още три кетърингови фирми и ще ни измъкнат клиентите изпод носа.
	— А изискванията на закона — Джи Ти беше пребледнял от притеснение.
	Тя не знаеше кое е за предпочитане — характера на мистър Федър, или този на собствения й баща, който би изтичал да заложи и къщата им, ако майка й не криеше нотариалния акт.
	— Няма да ви бавя, мистър Федър. Трябва да взема точни мерки за оборудването, което ще купя днес.
	— Днес?
	Не обърна внимание на изумлението му. Извади рулетката от джоба си и коленичи, за да види колко място остава за фризера. Вече записваше мерките в бележника си, когато отново влезе бащата на Том, разкопчал горното копче на ризата си.
	— Кажи, че няма да идват днес.
	— Днес отивам да ги видя. Търгът е утре, а ще пристигнат в края на седмицата. Преди края на днешния ден ще знам със сигурност къде да поставим контактите.
	— Светът се е променил напълно — заяви той.
	— Ще ми обясните по-късно — отвърна Кати и изчезна.


	Том се обади.
	— Не смея да питам, но все пак как е при теб?
	— Не толкова лошо. А при теб?
	— Купих нужното време. Казах им, че сме страхотни и ще им изпратим брошура. Дай ми адреса на ресторанта с фризерите и печките. Ще се срещнем там.


	Приятелката й Джун се обади, за да пита дали ще пийнат по нещо.
	— Нищо чудно до края на живота си вече да не пийна — отвърна Кати и изпълзя от ъгъла, който измерваше.
	— Ще бъдеш страшно забавна, като станеш бизнес дама — заяви кисело Джун и затвори телефона.


	Позвъни Нийл.
	— Как мина при адвоката?
	Кати обясни, че няма да има никакви спънки и проблеми.
	— Винаги има проблеми със закона. Точно за това им плащат на тях — не се съгласи той.
	— Е, поне засега всичко тече гладко.
	Толкова й се искаше поне един път в живота й да няма никакви усложнения.
	— Кога ще се прибереш? — попита тя.
	— Господи, нямам представа. Защо?
	— Заради децата…
	— О, Боже, къде са сега?
	— На „Сейнт Джарлат“.
	— Никога не си ги оставяла при вашите!
	— Трябваше да ги оставя, Нийл. Не можех да ги взема при адвоката или тук, пълно е със строителни материали и отпадъци, нито на огледа за кухненските електроуреди, вече закъснявам за там…
	— Кати… — започна той.
	— Какво?
	— Нищо… До скоро виждане.


	Желаещите да огледат кухненското оборудване бяха малко. Оказа се, че то е точно такова, каквото търсеха.
	— Не е ли тъжно — прошепна Кати.
	— И аз си мислех същото — съгласи се Том. — Нечии мечти са се изпарили.


	Мобилните им телефони продължиха да звънят през целия ден. Адвокатите имали нужда от още нещо, Джи Ти се беше натъкнал на нов проблем, Марчела предлагаше да отидат на кино, Джеймс Бърн търсеше нова подробност. На нито едно от местата, които посетиха, нямаше паркинг като хората. Никой от тези, които потърсиха, не си беше на бюрото и не можеше да бъде открит. Към четири часа огладняха, но нямаха време за почивка и Том купи по един шоколад и банан за всеки. Някак си изкараха деня.
	Когато се отправи към „Сейнт Джарлат“, Кати осъзна, че не е купила нищо за ядене. На прибиране щяха да вземат нещо готово. Великолепно решение за човек, който си изкарваше прехраната с готвене.
	Странно усещане я завладя, щом зави по улицата, където бе родена и израснала. Баща й обичаше да разказва как бе пренесъл вещите им с ръчна количка, а ето че тя караше по същата тази улица белия си микробус или волвото на Нийл. Тук майка й все още се страхуваше от вечно недоволната Хана Мичъл, макар че отдавна не работеше за нея. Дори сега майка й изпитваше страхопочитание към онези деца, защото носеха фамилното име Мичъл. О, Боже, дано не се е случило нещо ужасно с тях.
	Близнаците стояха сами в кухнята и се взираха във фурната. Масата и дрехите им бяха посипани с брашно. Обясниха, че са правили сладкиш, нямало какво друго да се прави.
	— Интересно ли ви беше? — попита Кати. Тя самата обичаше да помага на майка си на същата тази маса.
	— Не особено — отвърна арогантно Саймън.
	— Той мисли, че готвенето не е мъжка работа — обясни сестра му.
	— Просто не очаквах, вкъщи никога не го правим — оплака се момчето.
	— Винаги е хубаво да се научи нещо — заяви Кати, искаше й се да го зашлеви. Милата й майка ги бе научила да правят баница, а той се оплакваше. — Какво научи днес?
	— Че за рязането на месо са нужни остри ножове. Ти имаш ли остри ножове в твоя сервитьорски бизнес?
	— Кетърингов бизнес. Да, имам остри ножове, Саймън, благодаря ти.
	— Съпругата на Мъти слага по страхотен начин сол и пипер в брашното — започна Мод. — Всичко се раздрусва в хартиен пакет.
	— Не съм го знаел преди — отбеляза брат й, сякаш виждаше нещо подозрително.
	— Просто никога досега не си готвил — сряза го момичето.
	— За Бога, наричайте я Лизи — извика Кати на края на търпението си.
	— Не знаехме името й — извини се Мод.
	— Тя ни каза, че работела за леля Хана като слугиня — обади се Саймън. — А ние й казахме, че мразим леля Хана и че тя ни мрази.
	— Сигурна съм, че леля ви Хана не ви мрази, нещо не сте разбрали — измънка младата жена.
	— Мрази ни, защо иначе ще идваме при Мъти и Лизи, вместо да бъдем в „Оукландс“? — Момчето говореше така, сякаш всичко бе от ясно по-ясно.
	— Във всеки случай — подкрепи го сестра му, — ние й казахме, че тук в много отношения е по-добре.
	Кати ги изгледа невярващо. Изумително хладнокръвни и самоуверени. Бяха сигурни, че са добре дошли навсякъде и са свободни да критикуват и обсъждат. Ето какво правеше човек с името Мичъл. Те се взираха в лицето й, сякаш се опитваха да разчетат мислите й. Не трябваше да забравя, че бяха само на девет години, че баща им бе напуснал дома си, а майка им бе откарана в психиатрична клиника.
	— Ние им го казахме — обади се Мод.
	— Какво им казахте?
	— Че ще продължим да идваме тук, докато нещата в „Дъ Бийчис“ се нормализират — обясни Саймън.
	— И те какво отговориха?
	— Мъти каза, че няма проблеми с нас, а съпругата му, че зависело от леля Хана.
	— Къде са те? — попита страхливо Кати.
	— Мъти се отби да заложи набързо за конните състезания — обясни Саймън.
	— А съпругата му е горе, дъщеря й се обади от Чикаго.
	Кати се отпусна в кухнята. Можеше да бъде и по-лошо.


	Съдебното дело на Нийл бе отразено във вестниците. Видни лидери на движението за граждански права бяха присъствали в съда, говореше се за голяма протестна демонстрация, беше дадена тримесечна отсрочка, повече, отколкото се надяваха. Кати хвърли поглед на вечерния вестник, докато даваше указания на децата как да приготвят масата, и отиде да си вземе душ. Нийл беше оставил бележка, че отива за вино и сладолед. Влезе в спалнята, когато съпругата му обличаше джинси и тениска.
	— Онези двамата ми казаха, че направили баница. Сериозно ли говорят?
	— Мисля, че е майка ми. Браво, видях във вестника, че си герой. Джонатан щастлив ли е?
	— По-скоро шокиран. Най-хубавото обаче е, че мобилизирахме стабилна подкрепа. Следващия път няма да им бъде толкова лесно.
	Лицето му бе оживено и развълнувано. Ако останеше на него, щеше да говори цяла вечер. Кати наведе глава. Нейният собствен ден сякаш помръкна, изглеждаше й съвсем тривиален. Той я погали по бузата.
	— Колко жалко, че нямаме време да…
	— Едва ли ще имаме в близко бъдеще. Между другото Мод казала на майка ми, че се „съвкупяваме веднъж месечно“.
	— Доста необичайна тема… — учуди се той.
	— И това е едно от най-безобидните им изказвания. По-добре обаче да вечеряме и да отпразнуваме победата ти.


	— Подходящи ли бяха готварските печки? — поинтересува се Джералдин на другата сутрин.
	— Страхотни. Ще купим две, плюс хладилник, фризер, фритюрник и много тенджери и тигани.
	— Чудесно. А Том?
	— Повече от щастлив е. Очакваме да се обадят довечера за цените. Не мога да отида днес, трябва да съм с електротехниците, а Том излезе с другите доставчици.
	— Имаш ли време за обяд? Ако дойдеш в хотела, неколцина чуждестранни майстори ще приготвят шведска маса и би могла да откраднеш някоя идея.
	— Много ми се иска, Джералдин, но трябва да се срещнем отново със застрахователния агент, да попълним формуляра за строителните промени, освен това има изгодна януарска разпродажба и се надявам да купя набързо пердета, преди да се видим с Джеймс Бърн.
	— А онези ужасни деца защо не се върнат при своите родители?
	— Баща им е изчезнал, майка им е в лудницата…
	— И какво, за Бога, правят сестра ми и нейният енергичен съпруг?
	— Познаваш мама… ще помоли някоя съседка да ги забавлява, докато пазарува, а после ги учи да готвят.
	— Звучи разумно, все някой трябва да готви, когато се върнат в онази къща. А Нийл? Те са негова отговорност.
	— Казва, че засега не можем да ги оставим в дом за сираци.
	— И ги праща при майка ти.
	— Нощем са у нас — не се предаваше Кати.
	— Бас държа, че е страшно забавно.
	— На Нийл му е ужасно трудно да работи. Надявам се, че няма да продължи вечно.


	— Мистър Федър не е ли с вас? — попита Джеймс Бърн, когато, според уговорката, Кати се срещна с него в къщата, чиято покупка уреждаха. Бормашината трещеше оглушително.
	— Защо не го наричате Том?
	Усещаше, че гласът й звучи уморено и се надяваше широката усмивка да компенсира фамилиарния й тон.
	— Разбира се, щом желаете.
	— В момента вършим толкова неща и като кажете „мистър Федър“, в първия момент си мисля, че говорите за баща му, който работи вътре и се съсипва от тревога, че семейство Магайър ще долети от Англия и ще се нахвърли отгоре му с всевъзможни наказателни заповеди.
	— Успокоих го в това отношение.
	— Как успяхте?
	— Свързах го по телефона лично с тях.
	— Слава Богу — отвърна отривисто тя. — Това обяснява активността им. Бихте ли искали да видите какво сме направили?
	— А Том Федър?
	— Днес няма да е тук. Принудени сме да си поделяме задълженията, не можем да бъдем и двамата навсякъде. Има ли проблем?
	Неочаквано той се приведе и я потупа по ръката.
	— Не, Кати, всичко е наред.


	— Мамо, безкрайно съм ти задължена — Кати се отпусна с въздишка в кухнята на „Сейнт Джарлат“.
	— Аз съм ти задължена, те държат баща ти далеч от залаганията.
	Лизи напълни две чаши с чай.
	— Искаш да кажеш, че ги е завел някъде?
	— И то в зоопарка. Те не са ходили никога там, можеш ли да повярваш?
	— И татко ги заведе със своите пари?
	— Вчера изглежда е имало доста емоции.
	— А днес как е положението?
	— Не съвсем, но не е нужно да коментираш пред Мичълови.
	— Къде са те?
	— Рисуват…
	Мъти им беше дал хартия, за да нарисуват животното, харесало им най-много в зоопарка. Саймън бе направил вече десет рисунки на змии и отдолу бе написал имената им. Мод бе сътворила шест бухала.
	— Мъти казва, че не вижда причина да не си вземем бухал вкъщи.
	Думите й бяха вместо поздрав към Кати.
	— Може би ще успее да го обясни на майка ти и баща ти, когато се върнат в „Дъ Бийчис“.
	— Едва ли ще се върнат — отвърна бодро Саймън. — Но Мъти е на мнение, че със змиите ще има проблем.
	— Така е. Би ли ми обяснил защо няма да се върнат?
	— Ами, от баща ми няма вести, а нервите на майка ни този път са наистина зле.
	— Ясно. — Кати се върна в кухнята. — Какво да правя, мамо?
	— Допустимо е да ги оставиш при себе си за няколко дни, но да ги приемеш за по-дълго? Не виждаш ли, че това я злепоставя… както и всичко останало?
	— Не те разбирам?
	— Вече съм го казвала. Става дума за твоя бизнес. Хората от този тип очакват да бъдеш благодарна, че си се омъжила така добре. Би трябвало да си стоиш вкъщи и да бъдеш добра съпруга на Нийл.
	— О, мамо.
	— Не, чуй ме поне веднъж, макар да не съм умна и образована. Не мога да разговарям с тези хора като теб, но ги познавам. Вярно, чистих им подовете, но и ги слушах как разговарят. Те не са като нас и ние не сме като тях.
	— Ние сме по-добри, много, много по-добри.
	— Не започвай сега…
	— Ти започна, мамо. Кажи ми какво е доброто на крава като Хана Мичъл, която само сочеше краката на столовете с чадъра си и те караше да пълзиш на колене, хвърляше пакетчета чай в мивката, която ти току-що беше изчистила, и нарочно използваше хубавите чисти кърпи, които ти току-що бе изпрала и сгънала, за да бърше пода. Кажи ми какво й е доброто, поне едно добро нещо за жената, която даже не приютява в огромния си дом две нещастни деца, които са част от семейството на съпруга й.
	— По-тихо…
	— Няма да говоря тихо. Мразя тази жена заради начина, по който им обърна гръб и презирам съпруга й, все пак те са негова плът и кръв. Знам, че са чудовища, но те не са виновни, че всички са ги изоставили и никой не ги иска.
	Спря рязко, щом забеляза как майка й замръзна. Саймън и Мод стояха безмълвни на вратата на кухнята. Бяха чули всяка нейна дума.


	— Здравей, Лизи. Джералдин е.
	— Съжалявам, Джер, Кати току-що си тръгна.
	— Лизи, ти ми трябваш. Как се чувства тя между другото?
	— Ужасно. Изтърва си нервите и започна да злослови по адрес на Мичълови пред двете деца.
	— Какво каза?
	— Каза, че ще им обясни на връщане, но само ще оплеска още повече нещата, бъди сигурна.
	— Утре ще ги вземеш ли?
	— Че къде другаде да отидат?
	— И какво ще правят при теб?
	— Ще си донесат мръсните дрехи и аз ще им покажа как да използват пералнята и да си прострат дрехите…
	— Не говориш сериозно?
	— А след това ще чистя в онези апартаменти, а те ще поплуват в басейна. През деня е празен.
	— Лизи, обаждам ти се във връзка с Мариан.
	— Мариан?
	— Слушай, да не ти се е размекнал мозъкът? Имаш дъщеря на име Мариан в Чикаго и тя иска да знае ще може ли да спи у вас с приятеля си.
	— Какво?
	— Чу ме добре.
	— Защо иска моето разрешение, след като го е решила? Днес всички правят… каквото си искат.
	— Не и в Дъблин, в твоята къща.
	— И тя ти позвъни от Чикаго, за да те попита?
	— Каза да те попитам тактично и аз точно това и правя. Питам те тактично.
	— Не знам, не знам какво ще си помисли Мъти…
	— Мъти най-вече мисли на какво да заложи в Уинкънтън.
	— Доста е дръзко, нали?
	— Да й кажа ли „да, разчитайте на стая в дома на родителите ти“?
	— Не знам.
	— И че не знаеш дали стаята ще е в бледозелено или бежово с розов нюанс?
	— Какво?
	— Говоря за стените, аз лично съм за зеленото. Ще кажа на Мариан да ти донесе комплект тъмнозелени хавлиени кърпи, за да бъдат в тон. Американците обичат да подаряват хавлиени кърпи, но настояват да знаят цвета.
	— Джер, кой ще боядисва? Мъти има проблеми с кръста.
	— Ние двете. И ако децата са все още у вас, ще използваме и тяхната работна сила, ще ни подават разни четки, преди да почистят комините.
	— Джер, направо си смешна — засмя се Лизи.
	Битката беше спечелена.


	Белият микробус спря. Кати се върна с три фунийки сладолед. Наместиха се в колата и започнаха да ги ядат с апетит.
	— Винаги съм казвала, че сладоледът и през зимата е чудесен — заяви тя.
	— Защо мразиш баща ни и майка ни? — попита Саймън.
	— Аз почти не съм ги виждала, те не дойдоха на сватбата ни.
	— За какво тогава крещеше на Лизи?
	— Чу за какво крещях. Мразя леля ви Хана. Но не и татко ви и майка ви.
	— Защо я мразиш?
	— Вие също не я обичате, казвали сте го толкова пъти — отвърна отбранително Кати, като слезе на тяхното ниво.
	— Но ти защо я мразиш, ти си съпруга на Нийл.
	— Точно там е проблемът, на нея не й харесва, че съм омъжена за Нийл. Смята, че аз и семейството ми не сме достойни за тях.
	— Ти искаш ли да си достойна за тях?
	— Пет пари не давам какво мисли за мен, но тя винаги е гледала отвисоко на майка ми и не мога да й го простя.
	— Искаш ли да не казваме на никого?
	— Кажете, на когото желаете. Аз обаче няма да й казвам, че я мразите. Въпрос на учтивост, но не е тайна, нали разбирате? А сега да купим нещо за вечеря, днес не сте правили баница.
	Приключиха със сладоледа и потеглиха. Кати се усмихна едва забележимо.


	Децата изучаваха менюто в китайския ресторант.
	— С Нийл бедни ли сте? — попита Саймън.
	— По-скоро богати, но, ако нямате нищо против, ще ви кажа, че това не е въпрос, който се задава на хората. Добре е да го знаете.
	— Как тогава ще разберем?
	— Понякога се налага да приемем, че не можем да знаем всичко.
	— Но аз искам да знам колко блюда да си поръчаме — обясни Саймън, сякаш това бе най-логичното нещо на света.
	— Е, добре, ще вземем вечеря за четирима.
	— Да поръчаме „Императорско меню А“ за петима — заяви Мод.
	— Не искаш ли да провериш цените?
	— Не, Саймън, не искам.
	— Тогава наистина си много богата, по-богата от баща ти. Ти чуваш ли разни неща в главата си като него?
	— Не знаех, че той…
	— Да, през цялото време чувал тропот от копита, оглушителен тропот… в същия ритъм като ударите на сърцето. Ти знаеше ли, Кати?
	— Мъти казва още, че от този звук кръвта потича по-бързо във вените и прави живота по-хубав.
	— Нима? Тогава трябва да го опитаме — възкликна младата жена, грабна ценоразписа и поръча „Императорско меню А“ за петима.
	— Не мисля, че е нещо, което се опитва. — Момчето бе изпълнено със съмнения.
	— Или го имаш, или го нямаш. Ние и двамата го имаме. — Сестра му буквално се разтапяше от гордост.
	— Много съжалявам, ако го имате — промълви Кати. — Тъй като ще прекарате остатъка от живота си, оглушени от тропота на копита и няма да имате нито време, нито пари за нищо друго.


	Щом пристигнаха на „Уотървю“, близнаците подредиха масата, измиха си ръцете и заеха местата си:
	— Искаш ли бира? — предложи учтиво Саймън.
	— Господи, не. Все пак благодаря, Саймън.
	— Мъти казва, че бирата го успокоявала.
	Телефонът иззвъня. Беше Том.
	— Всичко наред ли е? — попита той.
	— Старая се.
	— Децата са все още там, доколкото разбирам.
	— Абсолютно си прав.
	— Тогава няма да те разпитвам повече. Всичко друго добре ли мина?
	— Изненадващо, но без никакви проблеми. А при теб?
	— Също без произшествия.
	Тя затвори телефона и се върна на масата.


	— Тръгват на училище идната седмица — каза тя, като си легнаха същата нощ.
	— Това ще улесни нещата.
	— Кажи ми нещо, Нийл.
	Той остави съдебните доклади и се обърна към нея.
	— Знам какво ще ме питаш, но отговорът ми е „никакъв“.
	— И какво ще те питам?
	— Какъв план съм измислил за близнаците. — Усмихна се тъжно. — Скъпа, имах отчайващ ден.
	— Моят също бе здраво запълнен.
	— Знам. И на всичкото отгоре закъснях, но не мога да работя вкъщи, докато те са тук, затова просто седнах в едно кафене. Ужасно е, но те не спират да задават въпроси.
	— Всички деца са такива.
	— Утре се захващам с техния въпрос в съда — заяви той. Тя го изгледа шокирана.
	— Но те ще ги дадат в дом за сираци или на осиновители, на непознати хора.
	— Ние също бяхме напълно непознати за тях… — Нийл се опитваше да говори твърдо, сякаш владееше положението. — Днес срещнах онзи негодник Уолтър и той, както винаги — ни лук ял, ни лук мирисал. Трябвало да работи, да се среща с хора, да ходи на ски, с две думи не можел да направи нищо.
	— Точно това се случва по цял свят.
	— Може би е по-различно, когато става дума за твои деца. Трябва да кажа обаче, че тази история за сетен път ми доказа колко сме прави, като не искаме деца.
	— Нашите няма да изглеждат като Мод и Саймън — замечтано промълви тя.
	— Няма и да го разберем — заяви съпругът й. — И честно, Кати, ще те отърва от тях. Там все трябва да има някакви пари, ще ипотекираме „Дъ Бийчис“ и ще ги държим под око.
	Нийл протегна ръце към нея. И тя лежа дълго след това с отворени очи.


	До края на седмицата много неща се промениха. Инсталираха електроуредите, боядисаха полиците, прозорците и вратите. Джеймс Бърн им обясни, че Магайърови са останали доволни. Адвокатът заяви, че природата на самото законодателство била такава, че се изисквало време, но засега проучванията му не показвали нищо нередно. Марчела молеше да й позволят да помага. Джералдин вече предлагаше бъдещи клиенти. Кати и Нийл решиха, че не могат да изоставят веднага Саймън и Мод, но постоянното им пребиваване на „Уотървю“ създаваше прекалено голямо напрежение, а Лизи и Мъти, от друга страна, като че ли се разбираха добре с тях и все им намираха работа из къщата. Нийл им каза, че бащата на децата е уредил някаква сума, всъщност Джок и Хана даваха парите, за да успокоят гузната си съвест. Уговорката беше Лизи и Мъти да получават определена сума, за да се грижат за Саймън и Мод на „Сейнт Джарлат“ след училище. Децата щяха да спят ту на „Уотървю“, ту на „Сейнт Джарлат“. Близнаците отговориха, че решението ги устройва.


	Нийл се държеше толкова мило с родителите на своята съпруга, че тя реши да посети „Оукландс“. Сигурно имаше и други жени по света, които трябваше да измислят причина, преди да се отбият при свекърва си?
	И така, в един късен следобед тя паркира пред „Оукландс“, макар да знаеше, че презрителното изсумтяване на свекърва й щеше да бъде насочено в еднаква степен както към нея самата, така и към колата. Но Кати бе готова да не обръща внимание на дреболиите и да се държи любезно. Носеше саксия с папрат, с надеждата, че растението ще издържи на тропическото отопление в „Оукландс“. Почука на вратата.
	— Кати?!
	— Да, мисис Мичъл, изпратих ви картичка, за да ви уведомя за намерението си да се отбия и да ви видя днес.
	— Така ли?
	— Ако имате гости?
	— Не, не, изумих се, заповядай.
	— Донесох ви това растение.
	Хана със сигурност беше побъркана. Да каже, че се е изумила, след като й бе изпратила предварително уведомителна картичка!
	— Много ти благодаря, скъпа. — И без дори да погледне растението, го остави на масичката във вестибюла. — След като си дошла, предполагам, бихме могли да отидем в кухнята; там ще се чувстваме по-задушевно — обяви тя и поведе посетителката си.
	Кати не можеше да се побере в кожата си. Наистина ли усещаше на челото си тик или само си въобразяваше? Мисис Мичъл не посрещаше в кухнята! Ухили се в огледалото, когато мина покрай него. Отражението й я стресна: изглеждаше уморена. Може би трябваше да си придаде по-добър вид.
	— Изглеждаш зле — заяви свекърва й.
	— Мисля, че е от онзи краткотраен грип. — Това бе първото, което й дойде наум. Хана леко се отдръпна, сякаш се страхуваше да не прихване ужасния вирус.
	Разговорът се точеше мъчително. Младата жена се поинтересува какво прави Аманда в Канада и разбра, че нещо не било наред в телефонната система в Онтарио, а Аманда работела в някаква старомодна търговска фирма, където нямали нито факсове, нито електронна поща. Кати не позволи на нито едно мускулче на лицето й да потрепне, докато слушаше. Очевидно или свекърва й, или зълва й си измисляше, но така или иначе цялата история беше много тъжна.


	Оказа се, че трябва да свършат много неща. Изчетоха правилника за хигиената и попълниха молба, закараха микробуса, за да изрисуват логото на фирмата — голямо, развяващо се алено перо, а под него — името и телефонния номер. В една малка печатница си поръчаха визитки, брошури и покани.
	— Този адрес ми е познат. Там се намираше печатница „Магайър“ — заяви старецът зад щанда.
	— Така е. Ние току-що купихме мястото. Добри ли бяха в занаята?
	— Най-добрите, но стана онази работа и…
	— Каква работа?
	— Не мога да си спомня вече.
	— Сега са в Англия — подхвърли Том.
	— Дано Господ бъде добър към тях, където и да са — въздъхна старецът.
	Бяха възприели принципа да си вършат работата извън дома. Не беше справедливо да обсебят целия кабинет на Нийл или да изгонят Марчела от собствената й кухня. И двамата просто нямаха време да помагат, Нийл бе зает с комитети и консултации почти всяка вечер, Марчела пък се бе записала на двуседмичен курс за аеробика, за да тонизира и без това съвършеното си тяло. И двамата бяха заявили, че биха помагали с радост, ако имаха време.
	И наистина, една вечер Нийл прекара в боядисване на новото им помещение. Друга вечер Марчела пък помогна за пердетата. А веднъж стана така, че се събраха всички. Тогава Марчела и Нийл едва не паднаха от смях. Причината беше в наредбата за вентилацията на помещението и използваните в нея изрази „пароизпускащи уреди“ и „дупчиците на мрежите трябва да бъдат не по-големи от 12 мм, за да са мухоустойчиви“. Кати и Том бяха свикнали с тях още от колежа и само вдигаха рамене.


	— Какво ще правим на вашето парти? — попита Мод.
	— Не мисля, че ще бъдете там — отговори Кати.
	— Ти ще ходиш, Нийл ще ходи, Мъти и Лизи ще ходят, леля Хана и чичо Джок… Няма да остане кой да ни гледа.
	— Уолтър ще ви гледа.
	— Той ще ходи на ски — извика триумфиращо Мод.
	— Бихме могли да поемаме палтата. Мъти смята, че е чудесна работа за нас — добави брат й.
	— Така ли? А случайно да е споменал какво би трябвало да върша аз самата или засега е планирал само вашите задължения?
	— Не, не е споменал — отговори сериозно Саймън. — Той мислеше, че ти знаеш какво да правиш, тъй като става дума за твоя сервитьорски бизнес.
	— Кетърингов бизнес — поправи го сестра му.


	Семейство Федър изрази учудването си, че трябва да отговорят официално на поканата.
	— Те не са свикнали да ходят на партита, също като моите — опита се да го успокои Кати.
	— Твоите поне няма да сочат към стените и да разправят наляво и надясно, че всъщност имало нужда от още едно боядисване, но времето не стигнало…
	— Майка ми искаше да сложи найлонова престилка и да мие в кухнята. Баща ми пък обяви, че щял да си носи бирата, тъй като от префърцунените вина го боляла главата.
	— Но пък ти убеди Джералдин да работи в наша полза през цялото време и да ни препоръчва на всички.
	— Ти пък придума сексапилния си брат да направи всички жени щастливи. Да се надяваме, че ще бъде във форма.


	Джеймс Бърн прие поканата. Кати бе приятно изненадана.
	— И, разбира се, ако има някой, когото бихте искали… да доведете.
	— Благодаря, ще дойда сам.
	Най-сетне се обръщаха един към друг с първите си имена, въпреки че той очевидно изпитваше известни затруднения. Беше учтив, старомоден и изключително сдържан. Деловите отношения със семейство Магайър почти бяха приключили, въпреки че Кати и Том знаеха за тях толкова, колкото и на първи януари. Но знаеха малко повече за Джеймс.
	Той живееше в градинския апартамент, както сам го наричаше, в една голяма къща във викториански стил. Беше работил като счетоводител в провинциален град, преместил се в Дъблин едва преди пет години. Вече беше пенсионер. Не го питаха какво прави по цял ден и дали прекалено многото свободно време не му тежи, дали има семейство. Разговорите им, винаги топли и спокойни, бяха изключително на професионални теми. Един ден Том го попита дали познава негов колега, който би желал да води счетоводството им. Според тях, на този ранен етап, щеше да бъде достатъчно да им отделя по една сутрин седмично.
	— Бих бил много щастлив да се заема — заяви Джеймс.
	— Да намериш някого? — Кати не беше сигурна какво точно искаше да каже.
	— Не, имах предвид да бъда ваш счетоводител, ако нямате нищо против. В началото два часа седмично биха свършили работа.
	Тя усети, че той се чувства самотен и неуверен.
	— Разбира се, бихме били щастливи, ако ни вземеш на пробен период — отсече твърдо тя.
	И на лицето на Джеймс Бърн се появи усмивка, нещо наистина рядко за него.


	— Купих на майка ти рокля и й запазих час при фризьора — обяви Джералдин.
	— Ще се разориш — възпротиви се Кати.
	— Не и от тези салони, в които държи да ходи майка ти.
	— Ами роклята?
	— Взех я от „Оксам“. — И Джералдин я погледна със светлите си, сини очи.
	— Нищо подобно. Купила си я от „Хейуърдс“.
	— И какво те кара да мислиш така?
	— Шона Бърк ми каза, че те е срещнала.
	— На всяко гърне мерудия — засмя се Джералдин.
	— Ако майка ми разбере, че носи рокля от „Хейуърдс“, ще се озове в „нервната болница“, както казва Мод. О, Джералдин, какво ще правя с тези деца?
	— Все ще намериш някой съсед…
	— Разбира се, не един, а десетина биха изявили желание, но мама има резерви към тях и не ми се иска да се притеснява цяла вечер.
	— Остави ги на мен, ще ги заведа в Центъра за гледане на деца в хотела на Питър.
	— Какво означава това?
	— В техния случай — пилешки крилца и чипс, подходящи видеофилми и басейн с топла вода, ако желаят. Все пак утре вечер ще защитавам инвестицията си.
	— О, Джералдин, ти винаги си била спасителен пояс за всички нас — възкликна Кати.
	— Просто си преуморена, но утре ще имаш страхотен успех, повярвай ми — рече тя. — И ако тези, които финансират начинанието, са уверени, тогава всички ще бъдат уверени. Нека огледаме отново менюто.


	— Утре вечер ще ходите в хотел — обясни Кати.
	— Бих бил не по-малко щастлив да присъствам на партито — обяви Саймън.
	— За да ти помагаме — доуточни сестра му.
	— Знам и ценя желанието ви, но там няма кой знае колко място, а в хотела ще си прекарате чудесно.
	— Уолтър ще идва ли?
	— Да, не отговори твърдо, но съм сигурна, че ще се появи.
	— А ще работи ли за вас с Том? — попита Саймън.
	— Дори ако всички гости се строполят на пода, умирайки от жажда, Уолтър Мичъл няма да работи повече за мен — заяви младата жена.
	— Така като слушам, няма да прилича много на парти — обърна се към сестра си момчето. — Честно казано, ще си прекараме по-добре в хотела.


	Нийл беше станал, когато Кати се събуди.
	— Боже всемогъщи, колко е часът?
	— Успокой се, още няма седем.
	— Ти защо си станал?
	— Днес е големият ден.
	Беше забравила, днес тяхната фирма щеше да се превърне в реалност, освещаването, брошурите, изобщо компанията започваше да работи. Изправи се в раираната си нощница, потърка очи и разтърси глава, за да се отърве от падащите в очите й коси.
	— Знам, че е само заместник-министър, но все пак много мило от негова страна да дойде за закуската. Освен това е побъркан по рекламата, така че присъствието му ще привлече внимание.
	Кати осъзна, че денят беше голям за Нийл, бяха успели да уредят среща с министър по повод на кампанията и защитаваните от тях затворници.
	— Надявам се да пожънете успех — заяви безизразно тя.
	Той я изгледа, изненадан от тона й.
	— Е, трябва да тичам…
	— До довечера.
	— Да, разбира се, партито. Всичко ще бъде страхотно, скъпа, изобщо не се притеснявай… — Той се приближи и я прегърна. — Гордея се с теб, знаеш ли…
	— Знам, Нийл — отговори Кати.


	Рики изпрати предварително един от своите фотографи, за да направи снимки на шведската маса, преди да са я наобиколили посетителите. Приятелките на Кати, Джун и Кейт, бяха в пълна бойна готовност с белите си ризи и логото във вид на алено перо. Всички позираха до чиниите със сьомга и дългите овални плата с печени пиперки, многоцветни салати и кошнички хляб.
	После изведнъж целият офис се изпълни с народ. Предното помещение, което след това щяха да превърнат в приемна, изглеждаше страхотно. Добре че взеха тези старомодни дивани и столове, така клиентите щяха да се отпускат с удоволствие, докато обсъждаха менюто. Тук нямаше и следа от белотата и стоманения блясък на модерните кухни, те се намираха зад вратата. Днес предното помещение играеше ролята на гардеробна. Една ослепителна червенокоса красавица, която работеше при Джералдин, раздаваше на пристигащите номерца и окачваше горните им дрехи. Джун и Кейт разнасяха подноси с напитки, а Кати и Том посрещаха своите гости и изслушваха похвалите им за начина, по който бяха преустроили фирмата.
	Нийл не беше сред първите пристигнали. Съпругата му възнамеряваше да го разположи някъде до вратата, за да се оправя с майка си, когато се появи. Нейните собствени родители вече бяха тук, шашнати от светската суматоха; очевидно не се чувстваха в свои води сред целия този блясък. Мъти мачкаше кепето си, което, кой знае защо, отказа да остави на гардероба и търсеше с поглед някой, с когото би могъл да поговори. Лизи нямаше представа колко добре изглежда в новата си рокля, струваща цяло състояние на сестра й, и с безупречно фризираните си коси. И тайно се оглеждаше за местенце, където да се скрие.
	Защо се чувстваха неудобно? Разбира се, Том имаше същия проблем. Джи Ти и Мора Федър нямаха вид на хора, които се забавляват. Ето това беше страхотна идея. Кати се извини пред приятния собственик на фирмата за почистване по домовете и запозна двете семейства. Вместо да си бъдат морална подкрепа обаче, те като че ли се изнервиха още повече. Бащата на Том заяви, че трябвало да отделят повече време за ремонтните работи. Лизи Скарлет сподели опасенията си, че децата им бяха отхапали по-голям залък, отколкото можеха да преглътнат. Мора Федър поясни, че Том можел да изкарва прилично при баща си, при това без да си цапа ръцете — достатъчно било да стои в офиса и да докарва клиенти. Като например всички тези хора с главозамайващи дрехи, които имали в банката предостатъчно, за да си позволят разширения към дома или дори втора къща. Мъти каза, че ако неговата Кати и техният Том били такива големи готвачи, можели да работят за други хора, без да рискуват собствените си пари и за нула време да спестят цяло състояние, но, разбира се, никой не се вслушвал в гласа на опита.
	Компанията се поотпусна. Кати улови погледа на леля си и само след секунди Джералдин се озова сред определена група и започна да ги заразява с ентусиазма си. Кати си позволи да си поеме един-два пъти нормално въздух и да приеме, че всичко върви добре. Дори се поогледа, за да види кои са дошли. Джеймс Бърн се обади в последния момент, че няма да дойде. Марчела изглеждаше великолепно в коприненото си сако и дългата черна пола. Не носеше никакво бижу, въпреки че каквото и да сложеше, щеше да изглежда добре. Тази вечер наистина беше стилна.
	И тогава забеляза, че влизат родителите на Нийл. Както обикновено, красивото лице на Джок имаше някак си дистанцирано изражение, сякаш закъсняваше за друга среща. Добродушно и объркано, но не съвсем убедително. До него вървеше Хана с крещяща тъмновиолетова рокля, която правеше лицето й безцветно. Изглеждаше възмутена, още преди да е влязла. Но тук нямаше нищо, на което можеше да намери кусур, помисли си младата жена. Абсолютно нищо. Присъстваха дори някои дребни величия от телевизионния екран. Изобщо едно добре облечено и добре държащо се човешко множество, от което можеше да потече река от клиенти. Тя обаче познаваше мисис Мичъл от ранното си детство. В момента свекърва й търсеше повод за спречкване.
	Всички бяха очаровани от храната, добре бяха направили, че показаха тайните си специалитети. Кати забеляза, че баща й приказваше с един спортен журналист, а майка й седеше щастливо в компанията на мисис Кийн, съседка от „Уотървю“. За нейна изненада Хана Мичъл се насочи към тях.
	— Радвам се да те видя, Лизи. Ще бъдеш ли така мила да ми дадеш този стол и да ми донесеш от дребните сандвичи-хапки или както ги наричат…
	— Да, мисис Мичъл, съжалявам, мисис Мичъл. Какво точно бихте желали?
	Всички решения, които бе взела Кати, изхвърчаха през прозореца. Тази жена премина всякакви граници. Нареди с леден глас на майка си да седне и да не изоставя мисис Кийн насред разговора. Лизи бе толкова шокирана, че се подчини, а дъщеря й избута с ръце свекърва си към другия край на стаята. Изсъска на Джун, че има нужда от табуретка, а на Кейт — да донесе чиния с дребни хапки. След което настани Хана на място, откъдето можеше да вижда всички.
	— Нямаше нужда да ме изблъскаш.
	— Ти искаше стол и аз се погрижих да го получиш.
	— Там също имаше стол.
	— За жалост това бе столът на майка ми. Надявам се, че тук ти харесва. — И се отдалечи трепереща.
	Нийл, който не беше забелязал нищо нередно, говореше с Уолтър. В този момент се появи Джо Федър с голям кухненски часовник, изрисуван със старомодни кухненски съдове.
	— Страхотна, страхотна работа сте свършили. Подушвам успеха навсякъде.
	Том и Кати засияха насреща му, той веднага се превърна в магнит за гостите, дори нямаше нужда да се придвижва към тях, те идваха при него.
	Намалиха музиката. Беше настъпил моментът за речите. Том и Кати се погледнаха, бяха репетирали дълго този момент. Нямаше да бъде безкраен списък с благодарности в стила на Оскарите, всеки щеше да говори по две минути. След това хората щяха да продължат разговорите си, без да се почувстват ощетени. Партито беше прекалено хубаво, за да го прекъсват за повече от четири минути плюс аплодисментите. Като приключиха, се спогледаха. От всички страни валяха поздравления.
	— Колко жалко, че не се сетихме да донесем касетофон — възкликна Кати.
	— Аз ви записах — обади се зад нея Джералдин. — И двамата бяхте блестящи.
	— Мама добре ли е?
	— Добре е, не се притеснявай.
	— Имаш късмет, че можеш да й говориш така. Ако аз се опитам, ще ме изяде с парцалите — рече Том.
	— Роднинството дава привилегии — отвърна Джералдин с чаровна усмивка.
	Джи Ти и Мора Федър си тръгваха.
	— Ама те дори не са видели Джо, той не е мръднал от другия край на стаята — обиди се тя.
	— Остави, Кати, той ще ги намери, ако желае.
	— Няма ли да е жалко… Винаги е било, но той не прави нищо, което го изпълва с досада, а ходенето във „Фатима“ определено го отегчава.
	— Той ще се срещне с тях тази вечер — настоя Кати и извиси глас. — Джо, струва ми се, че родителите ти си тръгват…
	Сега вече нямаше как да не се срещне с тях. Забеляза, че лицата на Джи Ти и Мора светнаха. Джо изигра чудесна сценка, направи се на щастлив и изненадан, възхити се от роклята на майка си, похвали баща си за работата и побърза да ги изпрати. Кати никога не бе виждала такава радост и ентусиазъм от тяхна страна, когато разговаряха с другия си син. А Том ги навестяваше редовно и се грижеше за тях.
	Джералдин повика такси за сестра си и зет си, с което щяха да отидат до хотела, за да вземат Саймън и Мод. Но когато таксито пристигна, семейство Скарлет вече нямаше желание да си тръгва. Мъти щеше да се срещне със спортния журналист на следващите конни надбягвания, беше поканен в ложата за представителите на пресата. Лизи щеше да посети мисис Кийн на „Уотървю“, за да види новия й специален парцал с дръжка, който си бе купила. Очевидно вече не се налагаше да се коленичи толкова много, нещо особено важно за нея, тъй като едното й коляно бе започнало да я наболява. Кати усети, че я залива вълна от любов към майка й. Щеше да дойде ден, да, щеше да дойде, когато Лизи Скарлет нямаше да чисти повече чуждите подове. Родителите й отидоха в предната стая, а Хана ги последва.
	— Ето те и теб, Лизи. Би ли ми донесла палтото?
	— Разбира се, мисис Мичъл. С коженото палто ли сте?
	— Разбира се, че не… С черното вълнено палто съм… О, може би ти вече не работеше при мен, когато си го купих, беше напуснала.
	— Имате ли номерче, мисис Мичъл?
	— Нямам представа какво направих с него. Бъди така мила, намери ми бързо палтото. Не искам да вися тук по-дълго, отколкото се налага.
	Кати се приближи, като си налагаше да се усмихва.
	— Мамо, шофьорът на таксито губи търпение. Аз ще намеря палтото на Хана.
	Заедно с Джералдин качи родителите си в таксито. Което не беше никак лека работа.
	— Много ви благодаря, че дойдохте. Прекрасни сте и двамата. И за грижите към двете деца на Мичълови, не знам какво щяха да правят без вас.
	Последните две изречения бяха изречени особено силно.
	— Внимателно, Кат — прошепна леля й. — Един ден може да имаш нужда от Хана и Джок.
	— За какво?
	— Въпреки това бъди по-внимателна.
	— Благодаря, Джералдин. — Младата жена се приближи до прелестното червенокосо момиче на гардероба и посочи палтото на свекърва си. — Онази дама се преструва, че си е изгубила номера. Би ли ми подала онова черното?
	Взе палтото, но тъй като свекърва й не направи опит да го облече, тя го метна върху облегалката на близкия стол. Бяха сами във вестибюла.
	— Ти отиде прекадено далеч, Кати Скарлет. Ще съжаляваш за държанието си, помни ми думите.
	— Ти ще съжаляваш, задето се опита да унижиш майка ми и да ме ядосаш. Да, и наистина ме ядоса, но не можа да я унижиш, защото вече е невъзможно.
	Хана пребледня, това бе нечувана дързост.
	— Твоята майка, колкото и да е ограничена, струва колкото десет като теб.
	— Съгласна съм. И струва колкото сто като теб. Казах й го онзи ден. Тя не искаше да ме чуе, но това не променя истината. — Хана хлъцна, но снаха й продължи невъзмутимо. — Повярвай ми, радвам се, че водим този разговор; искам да знаеш, че любезното ми държание към теб беше дотук.
	— Ти никога не си била любезна с мен, вулгарна малка… малка…
	— Когато бях малка и идвах да играя в градината, докато мама работеше в „Оукландс“, наистина не бях любезна, но когато се омъжих за Нийл, започнах да се старая. Не исках да му създавам проблеми, а и ми беше жал за теб. Да, жал ми беше, тъй като ти бе толкова разочарована от съпругата, която той доведе в дома ти.
	— Ти си ме съжалявала!
	— И все още те съжалявам, но повече няма да се преструвам. Ти така и не можа да разбереш едно нещо: никога в целия си живот не съм се страхувала от теб. Ти просто нямаш никаква власт над мен. Времето ти отмина, Хана Мичъл. Ирландия е нова страна, в която децата на прислужниците се женят за когото си искат. И където благородниците като твоя девер, когато все пак са в състояние да разсъждават, се радват много, че Мъти и Лизи Скарлет отиват да вземат децата им и да ги заведат на улица „Сейнт Джарлат“, където, както изглежда, ще прекарат следващите десет години…
	Свекърва й я прекъсна.
	— Когато се извиниш, Кати, както съм сигурна, че ще направиш, аз няма да ти простя, нито ще отдам постъпката ти на моментната превъзбуда от…
	— О, не, никога няма да ти се извиня, повярвай ми — отвърна с леден глас младата жена. — Но ако ти се извиниш за начина, по който обиди майка ми два пъти тази вечер, ще помисля и ще попитам Нийл за мнението му. В противен случай двете с теб ще се държим учтиво пред хората и изобщо няма да общуваме насаме. А сега можеш да отидеш при съпруга си или да си тръгнеш. Както желаеш.
	Кати се обърна и с вдигната глава влезе в стаята, където купонът се вихреше с пълна пара. Посрещна я тревожния поглед на леля й.
	— Тя все още има пулс, Джералдин, не се бой.
	Тази вечер Кати Скарлет за първи път пи алкохол — голяма чаша червено вино. Беше наясно, че свекърва й можеше да реагира по два начина. За момент съжали, че баща й не е тук, за да очертае вероятностите. Но, както твърдеше той, понякога нищо не можеше да се предвиди, тогава трябваше да се действа по инстинкт. А нейният инстинкт нашепваше, че Хана няма да каже нищо. Да се оплаче от арогантното държание на снаха си, означаваше да насочи прожекторите към собственото си поведение. Хана не би се изложила на подобен риск. Следователно на Кати нямаше да й се налага да обяснява нищо. Усмихна се, беше победила. И тази мисъл я изпълни с огромна радост.
	— Не ми харесва, че стоиш сама, наливаш се с вино и се смееш мълчаливо — заяви неодобрително леля й.
	Усилиха музиката. Том се приближи до Марчела, обхвана красивото й лице между двете си длани и започнаха да танцуват. Джун и Кейт вече бяха пийнали и се носеха във вихъра на танците. Кати протегна като насън ръце към Нийл и двамата се притиснаха един към друг. През рамото си видя как Джок Мичъл се оглежда за съпругата си и донякъде учуден, излезе, за да я потърси. Джо Федър се измъкна тихичко, а Уолтър пъхна под мишница бутилка вино, преди да си тръгне. Кати Скарлет затвори очи и прегърна още по-силно мъжа, когото обичаше.


>	Втора глава
>	Февруари

	— Кажи, че изчистихме всичко — промълви Том сънено на другата сутрин.
	Марчела се засмя.
	— Не може да не помниш как обяви, че викаш две таксита след половин час и дотогава трябва да приключим.
	— Страхувах се, че съм сънувал.
	— Накара ни да тичаме като в ням филм и когато такситата пристигнаха, всичко беше увито във фолио, а миялната машина — включена.
	— Изглежда прекалих с виното.
	Беше искрено разкаян.
	— Едва накрая. С Кати сигурно изпихте по една бутилка вино за десетина минути и я заслужавахте, цял ден не бяхте яли и пили.
	Погали го по челото и понечи да се измъкне от леглото.
	— Нали няма да ме оставиш сам след моя триумф — попита разочаровано той.
	— Том, тръгвам за часа по танци.
	Беше забравил. Марчела нямаше нужда от танци, както и от многобройните други физически занимания, които посещаваше през седмицата. Тя беше стройно, прекрасно момиче, но беше убедена, че всичко това е част от подготовката й за бъдещата кариера и работеше здраво, за да припечелва допълнително. По няколко часа преди и след работа зареждаше рафтовете в гастронома на „Хейуърдс“. Само персоналът я виждаше, но тези хора не бяха от значение, те нямаше да я лансират на лелеяния моден подиум. Останалите я познаваха или като маникюристка в салона на „Хейуърдс“, или като красив, активно фотографиран екземпляр по партитата.
	Том разбираше защо никога нямаше да помага на „Аленото перо“ при сервирането. Това щеше да означава край на мечтите й. Но не беше сигурен, че Кати го разбира. Понякога му се струваше, че вижда как по лицето й преминава сянка на нетърпение, обясняваше, че партньорката му в живота отново не може да им помогне. Нийл никога нямаше нищо против да носи тежки подноси, когато имаше възможност, но подобни случаи бяха наистина рядкост, а и той можеше да си го позволи, защото вече беше известен и успяващ млад адвокат, чието име често се появяваше във вестниците. Вече си бе проправил път. А на Марчела тепърва й предстоеше.
	Том знаеше, че трябва да отиде в „Аленото перо“, за да се справи с чашите, да провери дали храната наистина е съхранена, но все още беше рано, а след вчерашното тичане заслужаваше поне още едно кафе. Погледна през прозореца към голите дървета и мокрия двор. Баща му все повтаряше, че е непростима разсипия да оставят това пространство така. Поне да беше истинска градина с добре поддържани поляни. Том се опитваше да му обясни, че хората, които живеят тук, нямат време да се занимават с косене на трева. Имаха нужда от място за паркиране, а спортните натури като Марчела — от навеси, където да оставят велосипедите си. Строителят Джи Ти Федър обаче никога нямаше да го разбере. Както не можеше да проумее и защо двамата с Марчела влагаха такава голяма част от заплатите си за погасяването на ипотеката. По-добре беше да не обременява баща си с подобни подробности.
	В този ред на мисли се сети за брат си. Той беше казал, че ще се обади, преди да тръгне за летището, но въпреки това Том набра хотела.
	— Мислеше, че ще забравя да се обадя? — учуди се Джо.
	— Ти? Да забравиш да се обадиш на семейството си? Никога — засмя се добродушно Том.
	— Щях да ти позвъня, най-вече за да те поздравя за чудесното местенце, наистина много професионално. С Джералдин сме на мнение, че никога не сме правили по-добра инвестиция.
	— Страхотна е, нали? Да не е случайно с теб?
	— Да кажем, че не е.
	— Познавам ли я от партито?
	— Аха — отвърна Джо. — В момента е в банята. Имаш ли време да пийнем заедно преди самолета?
	— Само да пооправя след снощното парти… Не искам Кати да отиде преди мен и да свърши всичко сама.
	— Тогава ще се видим направо там след половин час.
	Том бе готов след минути. Колата беше с Кати, на „Уотървю“. Хвана такси. Искаше да попита брат си дали би могъл да се отбива от време на време при родителите им. Това нямаше да наруши начина му на живот, но щеше да освободи голямо бреме от плещите на Том.


	Когато пристигна, Кати вече беше там. Той се разочарова, тя не само го бе изпреварила, ами и беше неудобно да разговаря с Джо. Налагаше се да излязат, по-късно щеше да се реваншира на Кати. Надяваше се Нийл да не е тук; това само щеше да подчертае колко повече усилия влагаха те двамата, докато Марчела беше на уроци по танци, а Том се готвеше да се измъкне с брат си. Оказа се, че съдружничката му е сама. По-точно беше с онези странни деца, които изглежда бе взела под крилото си.
	— Закъсняваш — констатира Саймън.
	— Къде е приятелката ти? — попита сестра му.
	Кати излезе и го прегърна.
	— Паметна вечер — възкликна тя, после погледна към децата и добави: — Том не е закъснял. Тук сме едва от две минути. А приятелката му Марчела е на уроци по танци. И какво съм казвала за начина, по който се поздравяват хората? — Близнаците сведоха очи. — Не, не гледайте в пода. Как поздравяваме хората в цивилизованото общество?
	— Казваме „здравейте“ и се преструваме, че се радваме да ги видим — отвърна Саймън.
	— И използваме името им, ако го знаем — додаде Мод.
	— Том, би ли влязъл отново. Само допреди миг обществото тук не беше цивилизовано, но със сигурност ще бъде…
	Младият мъж излезе раздразнено навън. Времето му и без това бе оскъдно, а сега трябваше и да участва в някакви абсурдни игрички.
	— Добро утро — рече той, когато влезе отново.
	Момчето, с кошмарна изкуствена усмивка, дойде да се ръкува.
	— Добро утро, Том.
	— Добро утро, Том — обади се и сестра му.
	— Благодаря… Мод и Саймън. — Скърцаше със зъби от досада. — На какво всъщност дължим удоволствието да бъдем във вашата компания?
	Те го изгледаха объркано, не можаха да проумеят какво им каза.
	— Майка ми не се чувства добре тази сутрин — обясни Кати.
	— Пийнала е доста вино — въздъхна Саймън.
	— … и аз реших, че ще е най-добре да ни помогнат — прекъсна го Кати. — Ако нямаш нищо против, те ще вадят чистите чинии от миялната машина и ще зареждат мръсните.
	— Добре, Кати. Само дето… Мислех да се срещна тук с Джо и да поговоря с него, така че сега ще трябва да отидем някъде, а не е справедливо спрямо теб…
	— О, хайде, Том, изплюй камъчето. Попитай дали ще живеят при нас, докато двамата с Нийл остареем и посивеем. Отговорът е, че нямам представа, но не можем да ги изоставим. Така че излизай с Джо и престани да говориш, че не вършиш достатъчно.
	— Правиш много повече от мен. Снощи беше страхотно — промълви той.
	— Аз мисля, че ще станем милионери — заяви Кати в същия момент, в който Джо влезе през отворената врата.
	— Ето това е приказка — извика Джо Федър, прегърна младата жена и я завъртя в кръг. — Браво, Кати, двамата с брат ми наистина сте напипали пулса на нещата.
	Том забеляза, че тя остана доволна, като всяка жена, до която се приближеше брат му. Близнаците надникнаха от кухнята, привлечени от шума.
	— Добро утро. Аз съм Мод Мичъл, това е брат ми Саймън.
	— Желаете ли да ви взема палтото? — попита Саймън.
	— Аз съм Джо Федър. Очарован съм да се запозная с вас.
	— Вие бащата на Том ли сте?
	— По-скоро съм му брат — отговори любезно Джо.
	— А имате ли си ваши деца и внуци?
	— Не, ерген съм, т.е. мъж, който никога не е имал късмета да се ожени — обяви Джо, сякаш го интервюираха за радиото. — Живея сам в един апартамент в Илинг, Лондон. Ходя на работа всеки ден с метрото от Илинг Бродуей до Оксфорд Съркъс и продължавам пеш до района за облекла, където продавам дрехи.
	Том не знаеше тия подробности. Знаеше пощенския код на брат си, но нямаше представа, че става дума за Илинг… и още по-малко — за пътуването с метро.
	— В магазин ли ги продаваш или на улицата?
	— В офиса. Облеклата идват при мен и след това ги разпращам отново — обясни Джо.
	— Тогава е напълно излишно да пристигат при теб — заяви Саймън.
	Настана мълчание.
	— Предполагам, че е така, в известен смисъл — съгласи се Джо. — Но системата е такава. Така си печеля парите.
	Отново настана тишина.
	— Да не би да говорим прекалено много? — Саймън се обърна към Кати.
	— Не, но защо не отидете в кухнята, за да отделите приборите? И то веднага? — Тя извика така, че близнаците побързаха да изчезнат.
	— Изключителни са — проследи ги с възхищение Джо.
	— Изпитвам смесени чувства по въпроса — отвърна Кати.
	— Кои са те?
	— Нямате време, вървете да пиете кафе на някое нормално място.
	На Том му се стори, че на брат му не му се тръгва. Той беше и си оставаше женкар. Оставаше само да е хвърлил око на Кати. Животът не беше безпроблемен, но точно сега само това му липсваше — Джо, на когото не можеше да устои нито една жена в Ирландия, да се намеси в най-щастливия брак в Западния свят.


	— С какво се занимава Джералдин? — попита Джо, когато им сервираха бадемовите кифлички и кафето.
	— Има агенция за връзки с обществеността, както знаеш.
	— Имах предвид как е изкарала парите, за да открие агенцията.
	— Странно — отвърна брат му. — Джералдин е задала същия въпрос на Кати. Искала да разбере откъде ти имаш парите.
	— И какво е отговорила Кати?
	— Казала, че не знае, аз също не знам с какво точно се занимаваш.
	Джо се подпря на масата и го погледна с обичайната си шеговита усмивка.
	— Господи, ти знаеш с какво се занимавам. Държа под наем две стаи в онази част на Лондон, където е съсредоточено производството и търговията с дрехи, произвеждам облекла на Филипините, внасям ги, показвам ги на продавачите на дребно, те ги купуват, произвеждам също и в Корея. Ти какво си мислеше? Че крада пенсионните книжки на възрастни дами или продавам хашиш по кръчмите?
	— Не, но…
	— Никога не е имало тайни по този въпрос. Когато ти работеше по ресторантите, аз не съм се питал какво ли прави Том в „При Куентин“? Знаех, че стажуваш при главния готвач, Патрик ли му беше името?
	— Патрик Бренан.
	— Да, често ходя там. Съпругата му Бренда е нещо съвсем друго — усмихна се широко Джо.
	— А ходиш ли в Далечния Изток, за да контролираш производството?
	— Колкото се може по-малко. Сигурно си мислиш, че съм капиталистическа свиня, но не мога да гледам колко са бедни и колко малко им се плаща. Предпочитам готовата стока.
	— Като стана дума за…
	— Да?
	Джо застана нащрек, сякаш усещаше какво ще последва.
	— Не искам да изнасям проповеди, но не можеш ли понякога да идваш при мама и татко.
	— Не, Том, не трябва да правиш нищо, което не искаш. Снощи се видях с тях, за Бога.
	— За трийсет секунди.
	— Да не искаш да прекарвам часове наред и да слушам как майка обяснява, че ще горя в ада, защото не посещавам месите, а баща ни се оплаква, че не участвам в неговата строителна фирма… Не, Том, аз имам собствен живот.
	— Аз също, но изпълнявам и твоята роля. И слушам как ме питат: „Къде е той? Защо не се обажда?“
	Джо сви рамене.
	— Кажи, че не знаеш.
	— Точно това и правя. Не знам. Не знам защо ти, който си толкова добър с хората, не можеш поне от време на време да им изпращаш по някоя пощенска картичка или да им се обаждаш по телефона.
	— Като отида в Манила, ще им изпратя. Става ли, сега ме остави на мира.
	— Картичка от Лондон ще свърши същата работа — отвърна Том, готов да се предаде.


	Том и Кати мъдруваха часове наред менютата за кръщенето, за театралното парти и бизнес обяда. На кръщенето щяха да присъстват богати, бляскави личности, трябваше да изпипат всичко както трябва. Театралното парти разполагаше с по-скромен бюджет. Искаха нещо по-приятно от наденички и пържени картофи, но на същата цена. Ако останеха доволни, щяха да получат и други оферти. Кати прояви завидно търпение, докато се опитваше да измисли евтин и изискан вариант. Колкото до бизнес обяда, надяваха се той да им осигури достъп до банките и финансовите среди в Дъблин, а това означаваше нови поръчки за тях.
	Веднъж Кати попита дали Марчела би им помогнала да сервират. Макар и неохотно, Том отказа. Знаеше, че не би направило такова нещо и не беше справедливо изобщо да я питат.
	— Всеки момент очаквам най-после мечтата й да се осъществи, знаеш какви усилия полага. Вече почти не я виждам.
	— Знам. — Кати сви рамене. — Но ще трябва да свикнеш, стане ли модел, тя ще се явява непрекъснато на ревюта.
	В този момент той внезапно осъзна, че никога досега не бе вярвал в успеха на Марчела, по-скоро предвиждаше успех на тяхната фирма, после с Марчела щяха да се оженят и да имат две деца. Може би само се заблуждаваше.
	— Къде ще бъдем след десет години? — попита той.
	— Сигурно все тук, опитвайки се да измъдрим това проклето меню, а онова дете ще е отрасло като езичник, защото няма да е кръстено — засмя се Кати. — Хайде, Том, да се захващаме с разчета за стойността — блюда със сьомга и пиле. Те искат да се направи перфектно, а ако съдя по твоите цифри, семейството не е голямо и надали ще следват други кръщенета.
	— Ще излезе скъпо, а богатите винаги правят проблем за цената.
	Седяха в лъскавата нова база на своята фирма и пиеха кафе в прекрасните чаши, на които пишеше „Аленото перо“. Марчела им ги беше подарила, специално изрисувани за тях.


	В часовете по кетъринг Кати и Том бяха обучавани да водят счетоводство, да оценяват точно продуктите, труда и персонала, но стана така, че от приема в театъра изгубиха 76 лири.
	— Това е инвестиция за бъдещето — опитваше се да го успокои Кати. — Би трябвало да прибавим част от тази сума към представителните разходи.
	— Нямаме такъв бюджет. Освещаването на фирмата глътна всичко — отчаяно въздъхна младият мъж.
	— Но този разход ще доведе до нови поръчки.
	— Не, Кати, няма да доведе. Направихме го, за да доставим удоволствие на моите приятели от театъра. В колежа ще използват счетоводната ни книга като пример как не се прави бизнес. Наистина трябва да водим счетоводство, иначе…
	— Точно сега имаме нужда от щастливите случайности, които все повтаряхме, че ни съпровождат — обяви Кати.
	Телефонът иззвъня. Тя го вдигна, тъй като беше по-близо.
	— О, Джеймс, как си? — Том я видя как се намръщи. — Да, разбира се, за нас ще бъде удоволствие. — Остави слушалката. — Няма да се сетиш какво иска.
	— Нищо вече не може да ме изненада. Да не е някоя от щастливите случайности?
	— Иска да го научим как да приготви вечеря за двама, първо, второ и трето. Каза да купим продуктите и да отидем в дома му. Оценява времето ни за петнайсет лири на час. Минимум четири часа, в това число и пазаруването.
	— Тази седмица сме заети…
	— Дотогава има цяла вечност, а той ще ни плати предварително, за да бъде сигурен, че няма да ни ангажира някой друг. Казва, че такава е професионалната практика.
	И двамата знаеха, че Джеймс просто се опитваше да сложи някакви пари в изтънялата им банкова сметка.
	— Чудесно. Шейсетте лири почти покриват дефицита от партито.
	— Слушай, той каза по петнайсет лири на час за всеки от нас.
	— Ще плати сто и двайсет лири, за да приготви вечеря?
	— Предполагам, че става дума за жена. Помоли да бъдем дискретни — обясни Кати.
	— В такъв случай Саймън и Мод не трябва да разбират. Иначе ще го съобщят още в новините в шест.


	Нямаха представа колко трудно се създадат контакти. Хората или смятаха, че не могат да си позволят кетърингова фирма, или вече бяха ползвали услугите на друга фирма, която се бе справила чудесно. Джералдин и Рики им даваха имена, но неизменно удряха на камък. Том обаче твърдо бе решил да не се отчайва и предложи на Кати да отпечатат две хиляди листовки за реклама. Дори и да смяташе, че е безполезно, Кати не го каза. Понякога имаше усещането, че единствено ентусиазмът на Том й помага да продължи. А той беше искрен, наистина вярваше, не се опитваше просто да й поддържа духа. Та те бяха изключително добри, действаха с въображение и работеха, без да се жалят. Просто трябваше да мине време, но той никога не изчакваше нещата да станат от само себе си, постоянно беше в движение, непрекъснато се оглеждаше и питаше.
	— Неприятно ми е, че ще ти отнема от времето, Джералдин, но ще мога ли да намина за трийсетина минути и да прегледам отново списъка с клиентите?
	Джералдин носеше тъмнозелен кадифен анцуг, косата й все още беше влажна след плуването в басейна на жилищната сграда. В голямата й дневна се носеше аромат на кафе. На ниската маса пред диваните бяха пръснати неделни вестници.
	Тя веднага мина на темата. Прекараха цял час, опитвайки се да преценят къде имат шансове.
	— Хотелът на Питър Мърфи е безполезен, там разполагат с всичко. Градинският център никога не е желал да пръска пари, сервират само напръстници с топло бяло вино. Брокерите на недвижимо имущество може би ще се заинтересуват. Добре би било да им изпратите примерни менюта и писмо, в което да им обясните колко добре ще е за бъдещата им дейност, ако поднесат на клиентите си необичайни и незабравими сандвичи-канапе. Защо не го направите? Така ще отделите вашата информация от другите реклами, които са получавали досега, и те ще я запомнят.
	Том я гледаше с възхищение. Откъде се беше сдобила с подобна увереност?
	— А, ето тези вдъхват по-големи надежди… Купуват много дрехи, дори и от брат ти, както ми спомена онази вечер. При тези момчета границата е небето. И вече са напълно законни, край на сивата икономика. Ще им кажа, че е време повече хора да научат за тях, че имат нужда от специална промоция. Ще им обещая купувачи от „Хейуърдс“, ако дойдат.
	— А самият „Хейуърдс“?
	— Никакъв шанс. С Шона Бърк им говорихме вече няколко пъти. Тя се постара наистина, но там си имат барче и не се нуждаят от външна фирма.
	Продължиха да обсъждат списъка. Фармацевтите даваха известни надежди, за образователния проект не можеше да става и дума, хората, които организираха голямото литературно състезание, бяха свързани с една бирария, а тези от кооперацията нямаха пари. Младият мъж се възхищаваше от начина, по който Джералдин си вършеше работата. Тя говореше добронамерено и дискретно за своите клиенти, наблягаше на факта, че всичко е поверително, но очевидно те не я впечатляваха ни най-малко. Обясни, че предпочиташе да водят този разговор в дома й, така персоналът нямаше да разбере, че разкрива тайните от картотеката. Той не познаваше друга жена, която да се чувства така комфортно със самата себе си. Не беше като сестра си Лизи, която вечно се притесняваше и извиняваше, нито като Кати, която държеше на всяка цена да покаже на Хана Мичъл, че е професионалистка и преследва кариера. Нито като майка му, която виждаше само лошата страна на нещата и разчиташе предимно на молитвите. Спомни си въпроса на Джо как Джералдин е успяла да събере пари за закупуването на тази агенция; той обаче никога нямаше да я попита такова нещо, независимо че бе впечатлен и от великолепието на апартамента й, и от готовността й да ги подкрепи. Младият мъж се намръщи, нямаше да позволи да се побърка на тема пари, като почти всички напоследък.
	— Защо правиш тези физиономии, Том?
	Очевидно нищо не й убягваше от погледа.
	— Ами, мислех за парите и защо те не трябва да бъдат превръщани в божество, но същевременно, ако не си държиш отворени очите, загиваш. Сами по себе си парите не са важни, но за да ги печелиш, трябва да се преструваш, че това е само за известно време, само колкото да ги завъртиш.
	За момент изражението й стана сурово.
	Том не каза нищо повече, събра си записките и се надигна да тръгва. Когато занесе чашите в кухнята, видя оставените там продукти.
	— Заета ли си днес?
	— Чакам един приятел на обяд — отвърна тя. — Исках да те помоля за няколко сандвича-канапе.
	— Разбира се. Но защо не ни оставиш да ти приготвим ние обяда.
	— Кати също ми предложи. И двамата сте много мили, но особите, които приемам, обичат да си въобразяват, че съм сготвила със собствените си красиви ръчички.


	Шона Бърк излизаше от малката си кола, когато го видя.
	— Имаш ли телефонния номер на брат си в Лондон? — попита тя.
	— О, не, какво толкова намирате в него?
	— Става дума за бизнес. Между другото, ти изглеждаш по-добре. В края на пролетта в „Хейуърдс“ правят младежка промоция, а той каза, че има интересна серия младежки дрехи.
	Том търсеше номера на Джо в бележника си.
	— Не го ли знаеш?
	— Не помня числа. А и нито аз му се обаждам често, нито той на мен. Ти имаш ли братя и сестри?
	— Да, в известен смисъл имам.
	Отговорът беше странен, но някои хора не обичаха да ги разпитват за семействата им, Марчела например не обичаше. Майка й бе починала, баща й се бе оженил повторно, просто не се интересувал от нея и желаел нещата да си останат такива. Кати пък всеки ден се срещаше с родителите си. Освен това беше в състояние часове наред да говори за порочната природа на свекърва си или за своите братя и сестри в Чикаго, особено за Мариан, най-голямата, която се радваше на успехи в професията, но не и в любовта, поне до неотдавна, тъй като скоро щеше да се омъжва за някой си Хари. А неговият брат Джо изобщо не беше създаден за семейство.
	Том влезе в колата и махна на Шона. Тя стоеше неподвижно, без да обръща внимание на ръмящия дъждец, без да скрие косите си, както биха направили повечето жени. Изглеждаше самотна и уязвима. Марчела често повтаряше, че Шона ще е много по-красива и ефектна, ако си слагаше повече грим и си направеше съвременна прическа. Дали тя не бе тайнствената компаньонка на Джо в нощта след партито? Защо не? И двамата бяха свободни. В този момент видя, че тя казва нещо. Отвори прозореца на колата.
	— Казвам, че излъчваш невероятно спокойствие, Том…
	— И нито дума за убийствения ми инстинкт, който ще ме превърне във важна клечка?
	— О, това се подразбира от само себе си — засмя се Шона.


	На другата вечер Марчела смая Том с новината си. Някаква жена отишла да си запази час за козметик и обяснила, че в събота щяла да ходи на страшно елегантно кръщене и че кетъринговата компания била изключително добра. Том не вярваше на ушите си. Още не бяха започнали, а хората вече говореха за тях! Нямаше търпение да се обади на Кати. Но тази вечер тя и Нийл щяха да водят близнаците при майка им.
	— Ще празнуваме ли? — обърна се той към Марчела.
	— Скъпи, но аз тръгвам за гимнастическия салон.
	— Не би ли могла… Само за тази вечер…
	— Том, нали се договорихме. Картата струва толкова много. Единственият начин парите да не отидат на вятъра е да се възползвам до дупка от нея и да ходя всеки ден.
	— Разбира се, абсолютно права си. А щом се превърнем в модерна кетърингова компания, ти ще идваш на всяко по-интересно мероприятие и ще те снимат през цялото време.
	Стори му се, че забеляза сълзи в очите й.
	После Марчела си взе чантата, маратонките и лосиона за тяло. Том я проследи с поглед през прозореца, тя му махна отвън, както винаги. Нима не знаеше колко красива е и сега, защо беше необходимо да се наказва с този безмилостен режим?


	Рики се обади да съобщи, че снимките са готови — истински произведения на изкуството в черно и бяло. Щеше да ги донесе на следващия ден.
	— Искаш ли им размерите? — попита фотографът. Том взе молив и лист. — Можех да ти ги дам и тази вечер, но ще изглежда идиотско да вършим работа на партито.
	— Парти ли?
	— Да, нали се сещаш — новия клуб?
	— За първи път чувам.
	— Ами аз казах на Марчела и тя отговори, че ще дойдете и двамата…
	Том усети как сърцето му започва да бие по-бързо.
	— Станало е недоразумение — измънка той.
	— Разбира се. Нека ти кажа размерите… — Рики продължи да обяснява и Том изписа цяла колонка с цифри. Не можеше да повярва, че тя току-що бе излязла уж на тренировки, а всъщност отиваше на парти. Как ли щеше да обясни късното си връщане? Шокът от предателството бе толкова голям, че почти не чуваше думите на фотографа. — Е, това е приятелю. Ще се видим утре в щабквартирата. Окей?
	— Окей, Рики. И милион благодарности — отвърна Том на жизнерадостния фотограф, който току-що бе разбил сърцето му.


	Трябваше да даде размерите на баща си. Мислеха да закачат снимките на табло, на което да се направят разрези на определено разстояние, а Джи Ти не спираше да пита кога най-после някой ще го уведоми, за да не се налага да действа отново прибързано. Том имаше усещането, че пръстите му са от олово, едва набираше номера на родителите си. Несъмнено щеше да се наложи да насърчи баща си, дано само не вдигнеше майка му.
	Не беше нито единият, нито другият. Отсреща някаква жена почти извика и той за малко не изтърва слушалката.
	— Извинете, набрал съм грешно. Търсех семейство Федър.
	— Кой се обажда?
	— Синът им.
	— Страхотен син, не мислиш ли, че телефонният ти номер трябва да се намира на видно място?
	— Но те ми знаят телефона. Какво се е случило?
	Последва нов удар. Някъде там се чуваха гласове.
	Най-сетне, след като увери непознатата, че телефонният му номер се намира на първо място в списъка, който майка му, кой знае защо, държеше в кухнята, непознатата го осведоми, че баща му почувствал болки в гърдите, а майка му изтичала на улицата да потърси помощ. Почти всички обитатели на малката уличка се бяха събрали във „Фатима“. Някои отишли в болницата с линейката, други останали при бедната Мора, която не била на себе си.
	— Мога ли да говоря с нея?
	— Защо просто не дойдеш тук? — попита непознатата с неприятния глас.
	Том грабна палтото си и ключовете за колата. Спря за момент, докато реши дали да остави бележка на Марчела. Двамата често си пишеха бележки, които оставяха на масата. Но не искаше да й казва за баща си, нито да й прости лъжата. Знаеше, че го е излъгала. Изглеждаше прекалено възбудена, ухаеше прекалено добре, очите й бяха пълни със сълзи… един Господ знае заради какво. Все пак не трябваше да я кара да мисли, че той също е забягнал нанякъде. „Баща ми не е добре. Отивам да го видя. Надявам се, че прекара добре на партито!“


	В интензивно отделение му казаха, че прогнозите са оптимистични, освен ако не получи втора сърдечна атака през нощта. Том излезе на чист въздух и се обади на майка си по мобилния телефон.
	— Той изглежда добре, мамо.
	— Как така добре? Нали го видях със собствените си очи как се стискаше за гърдите и се опитваше да си поеме въздух?
	— Сега спи и диша нормално.
	Мора проплака и той чу как съседите я утешават.
	— Ще ти се обадя след час.
	— Защо?
	— За да ти кажа как е.
	— С него е свършено, Том, и ти го знаеш. Той изобщо не трябваше да се катери по стълби на тази възраст, но отчаяно искаше да привърши ремонта заради теб.
	— Лекарите казаха, че е добре…
	— О, значи стана и специалист по медицина? Ти, който не можа да поемеш бизнеса от баща си, за да му помогнеш. И сега ти е ясно какви са причините за инфаркта?
	— Мамо, ще ти се обадя по-късно.
	Студът навън беше за предпочитане. Влезе под един навес за велосипеди, сви се в ъгъла и напрегна цялата си воля в желанието си баща му да се оправи. А когато се оправеше, щеше да поговори с него по мъжки и нямаше да си тръгне, преди да се разберат. Ще настоява отсега нататък родителите му да идват редовно на „Стоунифийлд“, ще помоли Марчела да говори с тях за неща, които ги интересуват. Марчела!
	Изправи се и се загледа в паркинга пред входа. Видя някаква жена, която приличаше на Шона Бърк, тя заключи автомобила си и се насочи към входа. Наистина беше Шона. Тръгна към нея, но се отказа и се върна. Шона обаче го забеляза и му махна.
	— Май трепериш, Том?
	— Знам, но вътре е прекалено горещо.
	— О, на мен ли го казваш. Аз идвам доста често тук…
	— Съжалявам. Да не би…
	— Всичко е наред, Том. — Говореше тихо, а тонът й подсказваше, че не можеше и дума да става да обсъждат при кого ходи. — Но ти изглеждаш добре. Влез за малко.
	Той я последва. Вървяха няколко крачки мълчаливо. После тя се обърна към него.
	— Какво се е случило?
	— Не знам. Баща ми, болки в гърдите. Всичко ще се реши тази нощ.
	— И кога се случи?
	— Научих преди час. Майка ми също е зле, би трябвало да я сложат до неговото легло.
	— Значи Марчела все още не знае. Предложих й да я закарам след гимнастиката, но тя отказа и хвана автобуса, искаше да ти купи цвете, за да те изненада.
	Пред очите на всички в приемното отделение Том Федър извика от щастие и я разцелува.
	— Значи е била в гимнастическия салон?
	— А къде другаде? Тя каза, че я чакаш вкъщи.


	Кара като луд до вкъщи и сам се изненада, че не го последва полицейска сирена. Влезе запъхтян и я видя, седнала пред масата.
	— Как е баща ти?
	— Ще се оправи, положението е под контрол… Ти на тренировка ли ходи?
	— Както ти казах.
	— Марчела, помислих си…
	— Какво си помисли, Том?
	— Че си отишла на някакво парти, в някакъв клуб. Рики каза, че те е поканил.
	— Така е, покани ме. Но тъй като ти си прекалено зает и уморен, знаех, че няма да ти е приятно, затова отидох да тренирам, както ти обясних.
	— Толкова съжалявам. Нали разбираш, не мислех… Не мислех, че ме обичаш достатъчно, за да се откажеш от нещо подобно заради мен.
	— Обичах те, разбира се, че те обичах.
	Гласът й беше равен и гладък. Тя като че ли не виждаше колко разстроен е той.
	— Ти наистина ме обичаш…
	— Не, Том, казах, че те обичах, не че те обичам. — Марчела вдигна бележката и му я подаде. — После се изправи и тръгна към спалнята. — Да не смяташ, че ще остана и една нощ с теб, след като ме мислиш за лъжкиня?
	Той застана на прага на стаята, без да откъсва очи от нея. Тя вече подреждаше дрехите си. Извади тъмен чорапогащник от чекмеджето и се насочи към банята.
	— Къде ще отидеш?
	— Все ще намеря къде…
	— Моля те, Марчела.
	Тя се обади да поръча такси и след това затвори вратата на банята. Излезе оттам, едва когато шофьорът на таксито позвъни.
	И си тръгна.


	По някое време телефонът иззвъня. Беше майка му.
	— Каза, че ще се обадиш след час. Звънях в болницата.
	— Добре ли е той?
	— Виждам колко се интересуваш.
	— Моля те.
	— Засега е добре. Том, какво ще правим, ако умре?
	— Идвам във „Фатима“, мамо — заяви той.
	Преди да тръгне, трябваше да свърши две неща.
	Позвъни на брат си в Илинг. Отговори му телефонният секретар.
	— Джо, Том се обажда. Татко получи инфаркт. Ще ти оставя телефона на болницата. Достатъчно е да кажеш, че си му син и те ще ти обяснят какво е състоянието му.
	После седна да напише бележка, която остави на масата: „Надявам се и се моля да се върнеш. И ако го направиш, скъпа Марчела, знай, че преди просто не съм имал представа какво означава любовта, а сега не виждам смисъл в живота си без теб.“


	Цяла нощ не изключи мобилния си телефон. Малко след зазоряване се отби при друг майстор, за да му поръча таблото за снимките и се запъти към фирмата. Кати го очакваше.
	— Как изглежда другият? — попита тя.
	— Какво?
	— Така се пита онзи, който е участвал в сбиване. Изразява надеждата, че другият е още по-зле. — Младият мъж я погледна безмълвно. — Божичко, Том, беше шега. По-лош си от Саймън и Мод. Да не си препил?
	— Не съм лягал изобщо. Баща ми получи инфаркт, а Марчела си отиде.
	— Боже, каква побъркана нощ беше — извика Рики от вратата и извади снимките. — Ти постъпи мъдро, като не дойде на партито, приятелю.
	— Такъв съм си аз, мистър Мъдрец — отвърна тъжно Том Федър и извади таблото, на което баща му така и не успя да направи прорези.


	— Вече минаха почти двайсет и четири часа, а това означава, че ще се оправиш — заяви Том в късния следобед на същия ден.
	— Ако знаеш само какво беше, все едно те стискат за ребрата. — Баща му изглеждаше значително по-добре. — Казаха, че си бил тук през цялата нощ?
	— Къде другаде да бъда?
	— А Марчела?
	— Изпраща ти много поздрави.
	— Не се съмнявам, тя е страхотно момиче. Чух от сестрите как сте се прегръщали в коридора, като сте разбрали, че ще се оправя. Никога няма да го забравя.
	Джи Ти го потупваше леко по ръката, а Том му се усмихваше. Явно някоя от медицинските сестри го беше видяла с Шона Бърк.


	Кръщенето се оказа, както го нарече Кати, „тържество, достойно за ада“. Бяха ги помолили да приготвят храна за петдесет души, но когато помещението започна да се пълни, стана ясно, че ще присъстват поне седемдесет. Кухнята не беше почистена, затова Кати, Том и Джун изгубиха първите двайсет минути в бърсане и дезинфекциране. Тъкмо отвориха прозорците, за да излезе миризмата от препаратите и бащата на бебето влезе и заяви, че вони на обществена тоалетна. А щом се заеха с шведската маса, двете малки кучета се заиграха с покривките.
	— Хората, дето не обичат животни, не са мой тип — обяви майката на бебето, която успя да гаврътне три джина, преди да тръгнат за църквата.
	Церемонията продължи четирийсет минути по-малко, отколкото им бяха казали, така че барът все още не беше готов.
	— А ми казаха, че сте най-добрите във вашия бизнес — изсумтя недоволно бащата. — Аз също имам фирма и ви уверявам, че ние не плащаме за нещо, което не сме получили.
	Бяха им поръчали да сервират първо ориз с риба и зеленчуци. Изборът бе наистина удачен, но още докато го поднасяха, майката се изцепи пред гостите:
	— Не си правете труда да ядете този ориз, после ще сервират печено.
	И някои моментално оставиха предястието. Том и Кати се спогледаха отчаяно.
	— Какво ще правим?
	— Да ги напием — предложи Том.
	— Не е справедливо, ще трябва да плащат допълнително за виното.
	— Кажи ми кое изобщо е справедливо на този свят? Кое е справедливото за баща ми, който лежи в болницата, след като цял живот е работил като вол? Справедливо ли е ти да се занимаваш с тези деца, с които нямаш нищо общо и които създават толкова проблеми и на теб, и на твоите родители? Кое е справедливото за онзи нигериец, когото Нийл се опитва да спаси да не бъде изритан от Ирландия? А справедливо ли беше тези двама красавци да ни казват, че ще поканят петдесет души, когато тук са поне седемдесет и пет? Да ги напием, казвам ти.
	И точно така и направиха.
	Преди да се заемат с деликатната мисия, Кати се приближи решително до бащата.
	— Мога ли да предложа нещо? Както виждам, гостите ви се забавляват, а вие избрахте изключително хубаво вино.
	— Да, да. Е, и?
	— И в случай че няма съмнение относно виното, което бихте искали да сервираме, ще ви помоля да подпишете разрешение да донесем още?
	— Ние по половин бутилка на човек ли договорихме?
	Той бе дребен, пълен мъж с малки, свински очички.
	— Да, ние предложихме така, но всичко тук се развива толкова добре, че бихме искали вашето разрешение да донесем още…
	— Правете, каквото искате.
	— А вие доволен ли сте засега?
	— Всичко е окей… само не спирайте пиенето.
	— Благодаря. Превъзходен домакин сте — обяви през зъби Кати.
	Никой никога не им беше казвал, че действителността ще бъде такава. Том започна да си проправя път през гостите, като се усмихваше и ги уверяваше, че оризът с риба е великолепен.
	— Ти самият си великолепен — увери го една жена, лицето й беше изцапано с шоколад.
	— Роклята ви е прекрасна — рече той. — От дизайнерските творения на „Хейуърдс“ ли е?
	— Точно така.
	— Елате с мен до огледалото; мисля, че имате малък проблем.
	— Толкова галантно от твоя страна — усмихна се иронично Кати.
	— Хайде, скъпа, единствените „лоши“ тук са двамата клоуни, които дават партито. Иска ми се да се сетя къде съм го виждал преди, той наистина ме изпълва с досада. Бедната глупачка с шоколадови рисунки на лицето не правеше никому зло.
	— Боже мили, пристигат още гости. Ще трябва да им сервираме тапетите.
	— Какво работи той? Срещал съм го някъде.
	— Вероятно по баровете, в които чиракувахме преди. Слушай, помогни на Джун. Аз ще се обадя на баща си да осигури таксита.
	— Блестяща си, Кати! Може би все още имаме шанс да спасим нещичко, слушай, полудявам ли или онзи там наистина ме гледа така, сякаш се е влюбил в мен?
	— Е, ти не си даваш сметка, но наистина изглеждаш добре. Защо и мистър Райърдън да не си опита късмета?
	— Извинете?
	— Да, мистър Райърдън?
	— Познаваме ли се?
	— Ами, аз съм от кетъринговата фирма… Запознахме се на едно парти преди два месеца, на Нова година… — Том почти не го слушаше, оглеждаше помещението в случай че някъде имаха нужда от него. — Сега се сетих. Исках да кажа, че подобно нещо ми се случва рядко. Трябва да е от алкохола, после се чувствах странно. Мисля, че там нарочно смесиха алкохола. Някакъв фотограф беше домакин. Страшно безотговорно от негова страна.
	Сега и Том се сети. Това бе човекът, който бе опипвал Марчела с големите си лапи на партито на Рики.
	— Разбира се, че ви помня, мистър Райърдън.
	— Сети се още в началото — заяви Лари Райърдън.
	— Не, току-що.
	— Хайде, хайде, държиш се особено, откакто влезе. Имал си ми зъб.
	— Просто разбрах, че сте допуснали грешка с броя на поканените. Едва сега осъзнах, че всъщност вие сте щастливият младоженец, с когото се запознах на Нова година.
	— Цялата тази работа е едно голямо недоразумение, дължащо се изцяло…
	— Знаем на какво се дължи.
	— Исках да кажа, ако някой е бил засегнат…
	— О, тогава бях силно засегнат…
	— Но не и сега, надявам се.
	— Сега ще продължа да си върша работата за вас и вашата съпруга, с която не съм се карал. Макар вие да ни казахте, че сте поканили петдесет души, а тук присъстват над седемдесет.
	— Това също е недоразумение.
	— Доста недоразумения се събраха… Готвех се да питам съпругата ви…
	— Няма нужда, питайте мен.
	— Успокойте се, исках да я питам дали би желала да уредим таксита за по-късно. Доста от гостите навярно ще оставят тук колите си.
	— Направете необходимото — отвърна домакинът и поразхлаби якичката си. — Но повярвайте, случилото се е наистина изключение. Надявам се, че…
	— Всичко е наред, мистър Райърдън.
	Кати бе успяла да промени ориза с риба, като добави накълцани гъби и картофи. Двамата раздадоха визитки на всички и почистиха къщата до блясък. Когато се събудеха на другата сутрин, собствениците щяха да видят, че домът им е в безупречно състояние. В хладилника си щяха да намерят бутилка изстудено шампанско и кутия портокалов сок. Наредиха шишетата в задната градина, за да няма съмнения относно поръчаното и изпитото количество. Мъти беше изпратил петима приятели, шофьори на таксита. Цяла нощ те разкарваха гости насам-натам и бяха добре възнаградени за работата си. Том и Кати платиха на Джун трите часа допълнителна работа и таксито й до вкъщи, преди да се върнат на „Уотървю“ № 7.
	— Влизай — покани го Кати.
	— Не, късно е.
	— Нийл ще прави едно от следните три неща: няма да се е прибрал, ще спи или ще бъде много щастлив да ни налее по нещо — увери го тя и двамата заизкачваха стълбите.
	Нийл се бе затрупал в книжата си.
	— О, Кати… — В този момент видя Том и настроението му моментално падна. — Том — промълви разочаровано той. — Как мина? Елате да ми разкажете.
	— Не, Нийл, късно е.
	— Влез де, щом вече си дошъл. — Той се надигна, извади бири и тримата се настаниха около масата.
	Том описа накратко вечерта и пресуши на един дъх бирата си. Преди да си тръгне, на вратата се почука.
	— Пиян ли си? — попита с интерес Саймън.
	— Къде е Марчела? — осведоми се Мод.
	— Не е тук — намеси се Кати.
	— Не трябваше ли да питам? Нали каза, че така е възпитано? — Мод наистина бе объркана.
	— Няма проблеми — стисна устни Кати.
	Настъпи мълчание.
	— Ами, ние ще си лягаме…
	И близнаците побързаха да се измъкнат, усетили, че нещо не е наред.


	Том подкара към къщи през тъмните, пусти улици. Кати и Нийл наистина работеха здравата — на пръсти се брояха двойките, все още професионално ангажирани по това време на денонощието. На Нийл не му беше лесно всеки втори ден да приютява в дома си тези странни деца. А съпругата му почти не се прибираше и също бе потънала в задължения. Кати го беше разпитвала надълго и нашироко за баща му, но не спомена изобщо за Марчела, която не бе дошла дори да си вземе дрехите.
	— Нещо не е наред ли? Ти изобщо не беше тук, когато ти разказвахме за партито.
	— Извинявай, но от децата не успях да свърша нищо. Непрекъснато влизаха и задаваха въпроси за какво ли не. И за домашното, и къде да си сложат мръсните дрехи.
	— Все пак е напредък. В началото хвърляха всичко по пода.
	— Не може да продължава така. Ако трябва, ще увеличим сумата на Мъти и Лизи.
	— Те не го правят за пари. Договорихме се да им осигуряваме и малко почивка.
	— А на нас кой ни дава почивка? Толкова неща трябва да се вършат и обсъждат, а с теб нямаме и една минутка, за да поговорим.
	— Окей, сега имаме.
	— Сега не се зачита.
	— Е, аз пък съм щастлива да си говоря с теб след напрежението. Но ти си уморен…
	— Просто тази работа, която трябва да свърша… Голямото дело от предната седмица…
	— Не, става дума за работа. Бих могъл… Още не е сигурно, но може би ще ми предложат страхотен пост… — Младата жена съзерцаваше с отворена уста съпруга си, докато той я осведомяваше за комитета, който работел съвместно с Комисията за бежанците на ООН. — Е, не е назначение в ООН, а по-скоро като участник в група под неговата егида…
	— Извинявай — прекъсна го тя. — Да не искаш да ми кажеш, че мислиш да приемеш предложената ти в чужбина работа сега?
	— Не веднага.
	— А кога?
	— След пет-шест месеца, предполагам. Ако изобщо излезе нещо, но ти го съобщавам отсега.
	— Шегуваш ли се?
	— И аз самият се смаях, като научих. Обикновено назначават хора с по-голям опит, но те смятат, че…
	— Нали не искаш от мен да захвърля всичко и да те последвам в Африка, само защото са ти предложили работа там?
	— Не е задължително да е Африка. Представи си Женева, Страсбург, Брюксел.
	— Ти си адвокат, това е твоята работа. Да защитаваш хората, да ги спасяваш, да ги представляваш. За такова нещо изобщо не е ставало дума, Нийл, то никога не е влизало в плановете ни.
	— Ти още не знаеш… И ще ти хареса много, никога досега не си имала възможност да пътуваш.
	— Напротив, забрави ли, че те срещнах в Гърция?
	— Но това беше ваканция.
	— За теб може би. За мен беше работа. Аз готвех в онази вила.
	— Скъпа, та това бе работа в стил Мики Маус за през лятото.
	— Сега Мики Маус има компания — заяви тя.
	— Но нали не очакваш…
	— Какво?
	— Моментът не е подходящ, късно е.
	— Какво не мога да очаквам…
	— Моля те, така започват скандалите.
	— Да, започват с недовършени изречения.
	— Нямах представа как ще завърши въпросното изречение — отвърна той.
	— Да го довърша ли аз? Според мен то ще звучи така: не можем да очакваме, че ще се откажа от делото и мечтите на живота си, така както и аз не мога да очаквам подобно нещо от теб.
	После си легнаха и спаха толкова далеч един от друг, че дори пръстчетата на краката им не се докосваха. А когато на другата сутрин той излезе, забравил напълно обещанието си да закара близнаците на училище, Кати се престори на заспала.


	Том отиде във фирмата в по-добро настроение — състоянието на баща му се подобряваше. Майка му се извини за прибързаните думи, били последица от преживения шок. Семейство Райърдън изпрати съобщение, че сметката за кръщенето е наред и ще бъде изплатена следобед. Завари и бележка от Марчела, в която тя пишеше, че научила от Шона за инфаркта на мистър Федър. Изпращаше своите най-добри чувства и изказваше надеждата, че вече е по-добре. Повечето новини бяха добри. С изключение на молбата на Марчела засега да не я търси. Нямаше отговор и от брат си. А когато Том съобщи, че мистър Райърдън иска да плати в брой, Джеймс Бърн не остана доволен.


	Щом се върна в „Стоунифийлд“, Том си пусна една любима песен, в която се казваше, че животът и на други хора е така объркан, като неговия собствен. На вратата се позвъни. Беше Марчела.
	— Имаш ключ — промълви той пред домофона.
	— Не бих го използвала, освен ако… желаеш да вляза и да поговорим. — Том натисна бутона, но тя не влезе. — Имам предвид наистина да поговорим.
	— Та аз те чаках през всичките тези дни, часове, минути, секунди… ще се качиш ли при мен?
	— Том, исках да разбера как мина кръщенето и да ти кажа: знам, че ме обичаш, че и двамата направихме глупави грешки…
	Том разбра, че тя плаче и вече не му пукаше дали тя също бе разбрала, че той самият плаче, защото вече тичаше надолу по стълбите.


	На другата сутрин се обади жената от партито, чието лице бе изцапано с шоколад. Тя пожела да ги наеме за честването на сребърната им сватба. Джералдин пък им осигури да приготвят обяд за група брокери на недвижимо имущество, които искаха да пробият в пазара на вили и за тази цел организираха парти в испански стил. От болницата се обадиха, че бащата на Том е по-добре и скоро ще се прибере вкъщи. Изслушаха съобщението от Джо, който се обаждаше от Манила, най-после научил за баща си и питаше за състоянието му, тъй като щял да остане на Филипините още две седмици. Джеймс Бърн потвърди датата за урока по готварство и заяви, че винаги плащал предварително и с чек, тъй като бил против сивата икономика. Кати получи e-mail от сестра си Мариан с молба да подсигури пищно тържество за сватбата й през август. От театъра им писаха, че вероятно ще имат нова поръчка за тях. И допълваха с изненада, че всички са останали доволни от предишната им проява. Кати получи писмо от Хана Мичъл, свекърва й я канеше на обяд в „При Куентин“, за да обсъдят затрудненията в своите взаимоотношения.
	Светът сякаш беше станал по-добър, а нещата при тях като че ли потръгваха.


>	Трета глава
>	Март

	Кати пристигна рано в „При Куентин“.
	— Искаш да ни вземеш идеите? — попита я Бренда Бренан. И двамата с Том бяха работили като сервитьори в ресторанта, определян често като „най-добрия в Дъблин“.
	— О, вече сме ги откраднали — отговори бодро младата жена. — Няма човек, който да не е оценил твоите солени торти с домати и босилек.
	Бренда се усмихна, не се страхуваше от конкуренцията на кетъринговите фирми.
	— Коя маса предпочиташ? — попита тя.
	— Където обича да седи свекърва ми.
	— Никъде не й харесва, на нея трудно може да й се угоди.
	— Не ме навивай, днес се опитвам да бъда мила.
	С общи усилия избраха маса и Кати седна да чака. Не беше казала на никого за срещата, дори на Нийл. В момента у тях цареше временно примирие, водеха се нормални разговори и се хранеха заедно, но заобикаляха основния проблем, който висеше помежду им. Бяха се споразумели да го оставят засега, докато „се охладят страстите“, по-късно щяха да го обсъдят на спокойствие, а не в два и половина сутринта. Може би Хана знаеше? Едва ли. Щеше да изчака свекърва й да разкрие картите си. Вероятно избухването на партито бе свършило работа и сега тя наистина искаше да се извини. Или ставаше въпрос за близнаците? Или някоя от приятелките й имаше нужда от „Аленото перо“? Носеха се слухове, че Аманда щяла да идва на гости от Канада. Може би искаше да се одобрят само привидно, за пред хората? Няма смисъл от догадки, реши Кати. Щеше да узнае след малко повече от час.


	Джеймс Бърн седеше със своя гост Мартин Магайър на една от изолираните маси в „При Куентин“. Хубавото на тази маса беше, че оттук се виждаше всичко, докато те самите оставаха скрити от любопитните погледи.
	— Наведи се леко напред, Мартин, и ще я видиш… самата Кати Скарлет.
	Мистър Магайър погледна светлокосото момиче, зачело се в „Айриш Таймс“.
	— Много е млада — прошепна той.
	— Тя е към двайсет и шест, а това съвсем не е малко по съвременните стандарти.
	— Почти на същата възраст като Франки.
	Джеймс Бърн сведе очи, отчаяно търсейки верните думи. Най-сетне промълви:
	— Франки почива в мир.
	— Ти откъде знаеш? — попита бащата на Франки.
	— Защото Господ е добър.


	Семейство Райърдън също видяха Кати.
	— Не мислех, че могат да си позволят подобно място — изсумтя Моли Райърдън.
	— Е, те със сигурност знаят как да скубят клиентите си. Защо тогава да не си го позволят? — попита съпругът й, все още притеснен, че Том Федър може да го издаде.
	В този момент влезе Хана Мичъл, очевидно идваше направо от фризьорския салон, облечена в нов вълнен костюм и с няколко плика на „Хейуърдс“ в ръцете. След като се посуети около коженото си палто, тя се заинтересува любезно дали Кати е доволна от масата. И най-после седна.
	— Божичко, съпругата на Джок Мичъл. Те определено се движат сред висшите кръгове — възкликна изненадано мистър Райърдън.
	— Винаги съм искала да се запозная с нея. Хана Мичъл ръководи благотворителните бридж-турнири, редовно ги отразяват във вестниците и списанията. По-късно ще мина покрай масата й — каза съпругата му.
	— О, остави… Те са кръгли нули, тези от кетъринговата фирма. Нямаме чак такава нужда да ни запознават те — направи се на интересен мистър Райърдън, все тъй притеснен от евентуална нова среща с Том Федър.


	— Мисис Мичъл, миз Скарлет — Бренда ги поздрави с типичния си спокоен и точно премерен тон.
	— Познаваш снаха ми? — Както винаги, Хана бе недоволна, че не може да осъществи представянето.
	— Приятно ми е да ви виждам и двете — Бренда им остави менюто.
	Не спомена, че Кати е мила чинии в кухнята. Тук бяха запомнили Хана само с това, че вечно сменяше масата си, връщаше поднесените ястия и оспорваше сметката. Докато Кати веднъж спаси заведението, когато главният готвач си изгори ръката. Друг път беше намерила в дамската тоалетна петдесет лири и ги върна на собственичката им, без съпругът й да забележи. Изобщо не можеше да става и дума коя от двете е предпочитаният клиент.
	— Хубаво е, че успя да отделиш време, за да си побъбрим — започна Хана Мичъл.
	— Много мило от твоя страна, че ме покани; това е приятна почивка и за мен — отговори снаха й.
	Беше си повторила поне двайсет и пет пъти, че нямаше смисъл да идва на срещата, ако не е спокойна и любезна. Край на крясъците и конфронтациите. Не беше говорила със свекърва си седмици наред и сега трябваше да слуша и да не реагира.
	— Вероятно работиш прекалено много. Защо не си даваш повече почивка?
	— Така е.
	— Значи си съгласна, че си преуморена, напрегната и готова да се развикаш всеки момент?
	Разбра накъде бие свекърва й. Искаше да я изкара невротичка, обсебена от малкия си бизнес, неспособна да се контролира.
	— Странно. Онзи ден с Нийл си говорехме, че когато станем на вашата възраст, животът ни ще е много по-спокоен.
	— Така ли си говорихте?
	— Колко време прекарва на игрището за голф мистър Мичъл, колко отдаваш ти на благотворителните обеди. Един ден ще дойде и нашият ред за тези неща.
	Кати се усмихна до уши. Свекърва й се озова на сухо. Не очакваше разговорът им да протече по този начин.
	— Да, скъпа, но не смяташ ли… как да се изразя… че насочваш прекалено много енергия в една посока?
	Кати я изгледа объркана.
	— Ами, в твоя сервитьорски бизнес.
	— И ние го наричаме така — Кати се изсмя силно. — Като Саймън и Мод. Те са забавни, нали?
	Свекърва й се обърка.
	— Съжалявам, те също наричат кетъринговата ни компания „сервитьорски бизнес“. Помислих, че ги цитираш.
	— Да, разбира се — Хана си пое дъх.
	— Знаех си, но да се върнем на темата. Вероятно имаш право. Аз отдавам много енергия на новата компания, както впрочем и Том Федър, но това е естествено. Надяваме се, че щом я вдигнем на крака, ще си позволяваме две-три свободни вечери седмично.
	— Но, скъпа, това е нелепо? Ами твоят живот, истинският ти живот… С Нийл например.
	— Нийл също работи всяка вечер. Такива са нещата при нас.
	— Аз мисля, че ти позволяваш да бъдат такива, скъпа.
	Кати помнеше този тон. Същият тон, с който Хана Мичъл говореше на майка й: „Съжалявам, Лизи, скъпа, ама май не сме се престарали с чистенето на ваната, а?“
	— Ако обичаш, обясни ми какво имаш предвид?
	— Ами, питам се защо Нийл работи толкова много, защо нямате светски живот, не давате партита, не ходите по клубове. Ти например къде членуваш? Когато една млада двойка не води здравословен светски живот, човек започва да се пита каква е причината.
	— И двамата сме претоварени и можем да заявим със сигурност, че Нийл милее за своите клиенти и за победата на справедливостта, което естествено отнема доста от времето му. Ти не си ли на същото мнение?
	— Е, да, естествено… Мислех си обаче, ако ти… ако опиташ…
	Младата жена бе искрено заинтригувана. Какво щеше да й предложи? Изпепеляващи сексуални техники или редовни седмични партита, на които да кани политици и представители на медиите? Зачака с интерес.
	— Ако отделяш повече време за външния си вид — отчетливо произнесе мисис Мичъл. И след като вече ги бе изрекла, нямаше намерение да се отказва от думите си. — Ти си прекалено заета… и не си имала време да се погледнеш.
	Кати не знаеше дали да се чувства унижена или развеселена. Прекалено покровителствено звучаха съветите й на тема външност. Свекърва й, изостанала с цели десет години от модните тенденции, превърната в карикатура от суровото си, прекалено гримирано лице и палтото от норка, се осмеляваше да й дава съвети.
	— И откъде според теб би трябвало да започна?
	— От косата, разбира се. И за да се убедиш, искам да ти направя един подарък — посещение в „Хейуърдс“.
	Свекърва й остави пред нея елегантен плик.
	— Не мога да го приема.
	— Трябва да го приемеш. Коледният ми подарък не беше голям, така че сега го допълвам. Ти свърши чудесна работа за новогодишното ни парти. Най-малкото, което мога да направя, е да ти помогна да поставиш началото на новия си имидж. — Кати се взираше мрачно в плика. — И непременно си направи маникюр, може би дори ноктопластика, какво ще кажеш? Ако мъжете харесват да гледат нещо у жената, това са дългите, добре поддържани нокти.
	— Знаеш ли, със сигурност ще си помисля за прическата, но ще мина без маникюра. В нашата работа дългите нокти са опасни — човек може да ги изгуби в тестото за сладкишите например.
	Младата жена се стараеше да не гледа сериозно на целия разговор. Иначе щеше да се поддаде на желанието си да стане и да обърне масата върху свекърва си.
	Хана бе разочарована; очевидно смяташе, че героичните й усилия са провалени благодарение на невероятната глупост на снаха й.
	В този момент сервираха рибата и Хана я заразглежда подозрително.
	— Дали е почистена добре? — обърна се тя към сервитьора.
	— Надявам се, мадам. Много често някоя костица остава, но ще се уверите, че е чистена с изключително внимание.
	Кати му намигна, докато свекърва й се взираше в чинията си. Познаваше го от времето, когато бе работила тук. Той успя да запази сериозна физиономия — Бренда Бренан управляваше заведението с твърда ръка.
	Джеймс Бърн се приближи до тяхната маса.
	— Миз Скарлет, не бих си позволил да прекъсвам разговора ви. Искам само да ви представя мистър Мартин Магайър, от когото купихте базата за вашата фирма. Той е в Дъблин само за няколко часа.
	Младата жена скочи на крака.
	— Приятно ми е да се запознаем. Ще дойдете ли днес следобед, ще се радваме да ви покажем как сме се уредили. Извинете, бих искала да ви представя мисис Хана Мичъл, която ме покани днес на обяд.
	Хана се ококори. Все още не бе успяла да приеме факта, че дъщерята на собствената й прислужница я представя с такава лекота на двама добре облечени мъже, по-възрастни от нея самата. Откъде тази увереност? Мистър Магайър обеща да отиде за кафето в четири часа и двамата си тръгнаха. Усетила раздразнението й, Кати смени темата на разговора.
	— Знаеш ли, сестра ми Мариан ще се омъжва. Спомняш ли си я от преди?
	Хана сви очи, щом стана дума за „преди“.
	— Не, майка ти водеше само теб от децата.
	— О, Мариан най-много обичаше да се разпорежда.
	— Струва ми се, че другите отидоха в Чикаго. Така каза майка ти.
	— И там страшно им харесва. Аз им ходих на гости. Ти ходила ли си някога там?
	Преди свекърва й да успее да изрази неодобрението си, Кати видя, че към тях отново се приближават. За неин ужас това бе неприятната двойка от кошмарното кръщене. Отново направи представянето, този път обаче Хана предложи допълнителна информация.
	— Аз всъщност съм свекървата на Кати.
	— В такъв случай… Том е ваш син? — предположи Моли Райърдън.
	— Не. Моят син е юрист, адвокат по-точно.
	Преди да си тръгне, семейството остави визитката си на Хана и я увери, че ще вземе активно участие в следващото благотворително мероприятие.
	— Изумена съм. Ако бедната ти майка можеше да те види тук с всички тези хора…
	— Много мило от твоя страна, че ме покани на обяд и ми предложи като подарък такъв престижен и скъп салон. Но ще те помоля да ми направиш една услуга — не говори повече за майка ми като за „бедната“ ми майка.
	— Да, разбира се. Имах предвид липсата й на… увереността, която имаш ти.
	— О, увереността не е всичко.
	— Както изглежда, може да отведе хората доста далеч — присви устни Хана.
	Кати забеляза как в този момент поведоха Джералдин към една маса заедно с Питър Мърфи, управителния директор на хотела, с чиято реклама се занимаваше тя. Погледите им се срещнаха и Кати едва забележимо поклати глава. Леля й разбра посланието и се направи, че не я е видяла. Положението й щеше да стане нетърпимо, ако бъдеше поздравена от трети посетител на „При Куентин“. Вече беше показала на свекърва си прекалено много от въпросната увереност. Крайно време беше да изслуша обясненията за това колко е разумно да ходиш редовно на козметик. За кой ли път тя се запита как тази празна, тъжна, завистлива жена и нейният обичащ удоволствията съпруг бяха създали Нийл. Нийл, който никога нямаше да разбере колко възмутително бе да се отнасят така покровителствено към теб. Вече почти съжаляваше за дните на неприкрита враждебност към свекърва си. С нея бе много лесно да се справиш.


	Питър Мърфи и Джералдин О’Конър ги видяха на тръгване.
	— Господи, каква досадна жена! — възкликна той.
	— И трудна свекърва, повярвай ми.
	— Откъде знаеш?
	— До нея е Кати Скарлет, една от племенниците ми и нейна снаха.
	— Тя се омъжи за младия адвокат, нали?
	— И създаде превъзходна кетърингова компания, за която ти говорих, а ти все казваш, че не те интересува.
	— Наистина не ме интересува. Племенницата ти не може да мрази чак толкова свекърва си, щом обядва с нея.
	— Мрази я и още как.
	— А ти защо не ги поздрави?
	— Кати ми даде знак да не го правя — обясни Джералдин.
	— Никога няма да разбера жените — заяви Питър Мърфи, въпреки че бе направил значителни усилия в тази област, тъй като бе имал множество връзки с нежния пол. Включително и с Джералдин. Но отдавна бяха приключили. Днес бяха само добри приятели.


	— Съжалявам, че се съгласих да отида — каза Мартин Магайър, когато спряха в една от градските градини и започнаха да хранят патиците с хляба, който им бе дала Бренда Бренан на излизане.
	— Идеята е добра, ще запомниш мястото така, както изглежда сега, излъскано и различно — увери го Джеймс.
	Проследиха мълчаливо възрастната патица, която поведе малките си към тях.
	— Гледай — възкликна смаян Мартин. — Те обичат родителите си и им вярват. Не е като при хората.
	— Не се самонаказвай, няма смисъл.
	— В нищо няма смисъл. Сигурен ли си, че не си им казал?
	— Казах ти, че не съм.
	— Може би са се чудили защо бързах да продавам?
	— Това е твоята история, твоят живот. Разбира се, че не им казах. Впрочем те така изгаряха от нетърпение да сложат началото на своя бизнес, че изобщо не са ме питали.
	— Не мога да отида — обяви накрая Мартин Магайър. — Съвсем просто е. Ще им кажеш ли, Джеймс?
	— Разбира се.
	И счетоводителят кимна тържествено.


	— Представяш ли си! Тя им е снаха — не можеше да се начуди Моли Райърдън.
	— Можех и аз да ти кажа, че не е омъжена за онзи глупак Том с лице на тийнейджърски идол — отвърна Лари.
	— Стори ми се готин.
	— Е, аз ти казвам, че не си пада по такива като нея, а по по-сексапилни.
	— Ти откъде знаеш? — попита Моли.
	— Чувал съм — кимна съпругът й.
	— Всичките ни приятели смятат, че е голям сладур. Как така на теб пък ти е антипатичен?
	Лари не можа да си спомни. Вероятно беше едно от онези чувства, които ни спохождат още при първата среща с някого.


	Бренда Бренан седна да изпие чаша кафе, когато обедният наплив отшумя.
	— Патрик, трябва да намерим някоя поръчка за Кати и Том. Знаеш как е в началото.
	— Имаш право. Следващия път ще ги препоръчаме. Нека ни дадат визитни картички.
	— Вече го направиха — отговори Бренда.


	Кафето и сладките от маслено тесто бяха готови за следобеда.
	— Впрочем, ти какво правеше в „При Куентин“? — попита Том.
	— Покайвах се за многобройните грехове, които съм извършила през живота си.
	— Какво яде?
	— Не си спомням. Бях с Хана.
	— О, ресторантът сигурно е оплискан в кръв.
	— Не, този път тя пожела да ми отреже само косата — отговори Кати.
	— Шегуваш ли се?
	— Говоря напълно сериозно. Даде ми чек, така че в най-скоро време ще ходя в царството на Марчела. Том, косата ми има ли нужда от подстригване?
	— Зависи дали ти искаш?
	— Не особено.
	— Тогава не го прави.
	Беше толкова просто. Просто за мъжете. И за всеки, който не бе получил пари от Хана Мичъл.
	В този момент пристигнаха Джеймс Бърн и Мартин Магайър.
	— Не забравяй, че той може да си вземе мястото обратно — прошепна Кати.
	— Всичко е подписано и подпечатано — успокои я Том.
	Отвориха вратата, Джеймс Бърн беше сам.
	— Много съжалявам, но той реши да не идва. Дойдох да ви се извиня.
	— Е, може би е прекалено рано за него. Вероятно ще дойде друг път — опита се да заглади ситуацията Кати.
	— Мартин се надяваше, че не ви е създал главоболия.
	И Джеймс Бърн си тръгна.
	— Никога няма да разберем — промълви Кати.
	— Но никой няма да научи от него и нашите тайни — допълни Том.
	— Ние нямаме тайни — засмя се тя. — Всъщност аз вече имам. Ще дам този чек на Джун.
	— За каква сума е? — попита Том и когато тя му го показа, той се престори, че пада. — Нима хората пръскат толкова пари за една прическа?
	— Очевидно — засмя се отново Кати.


	— Мариан пак се обади за сватбата — обяви Кати.
	— Те имат страхотни приумици в това отношение — отвърна майка й.
	— Не, няма нищо, което да не можем да осигурим… „Аве Мария“, „Панис Ангеликус“.
	— Учудвам се, че помниш имената на химните, от толкова време не си прекрачвала прага на църквата.
	— Престани, мамо. На всички разправям колко си толерантна…
	— Колко толерантна трябва да бъда — въздъхна Лизи.
	— Те искат шафер и шаферка, струва ми се малко позьорски.
	— Някой трябва да го каже на Мариан. Тук не всичко става според разбиранията в Чикаго, а и в семейството нямаме деца на тази възраст.
	— Ами Мод и Саймън?
	— О, не, и дума да не става — отговори незабавно Лизи.
	— Защо? Ако са все още с нас, а по всичко личи, че ще стане точно така, за тях ще бъде интересно. Мариан ще ги хареса.
	— Кати, стига си им пълнила главите с подобни глупости. Много добре знаеш, че тя няма да се съгласи.
	— Мамо, тя не е от значение, да питаме децата.
	— Те не са тук.
	— Разбира се, че са тук, винаги са тук и подслушват, шпионират, крадат храна. Точно това правят по цял ден, нали?
	— Ако те слуша човек, ще си помисли, че ги мразиш. А те са просто деца, лишени от нормален дом.
	— Не, не ги мразя. Напоследък ги харесвам повече, но продължават да крадат храна, защото не са сигурни дали ще имат, като огладнеят. И подслушват край вратите. Нали така, Мод?
	— Просто минавах оттук — отговори тя, а Саймън завъртя очи към тавана.


	— Том, Джун е. Мога ли да те питам нещо?
	— Всичко можеш, стига да не се откажеш от следващия си ангажимент.
	— Кати добре ли е? Даде ми чек за невероятно нещо…
	— Използвай го, както желаеш.
	— Но тя няма ли да съжалява после?
	— Не. Подарък е от майката на Нийл, а тя не я обича, така че върви да си правиш косата, Джуни.
	— Отдавна си мечтая за пурпурни кичури…
	— Върви, Джун — заяви Том и затвори телефона. Напоследък отделяха прекалено много време за прически и фризьори.


	— Няма да бъда шафер — отсече Саймън.
	— На мен пък ми се иска — каза сестра му.
	— В училище преподават ирландски танци, но така ще ги научим безплатно.
	— Как така безплатно? — учуди се Мод.
	— Ами, татко и мама не са вече тук, за да плащат за каквото и да било — отговори тъжно брат й.
	— И Мъти няма пари за уроци — възпротиви се момичето.
	— Ти пък откъде знаеш?
	— Ами, има дупки на подметките на обувките си, няма кола, няма чекова книжка, нищо няма.
	— Тогава значи няма да има и уроци по танци.
	— Ти би ли искал, Саймън?
	— Не бих имал нищо против.
	— Е, тогава ще почакаме. Нека те първи заговорят за това.
	— Колко жалко. Разбрали са, че вземаме храна — съкрушено въздъхна Мод.
	— Вече не вземаме от Мъти и съпругата му, само от Нийл и Кати. И само защото не бяхме сигурни — уточни брат й.
	— А Кати каза, че ни харесва повече.
	— Само малко повече, така каза.


	— Какво е това? — попита Мъти, когато влязоха и видяха някаква тестена планина върху кухненската маса.
	— „Бьоф Уелингтън“ — обясни Саймън.
	— Така ли? И откъде е попаднал тук?
	— Вероятно Кати го е щипнала за нас…
	— Саймън, напусни стаята.
	— Но защо, Мъти? Ти попита и аз ти отговорих.
	— Моята Кати никога в живота си не е „щипвала“ нищо. Единствените, които някога са „щипвали“ в този дом, сте вие двамата, племенници на прочутата мисис Мичъл, подир която Лизи е чистила цял живот. Други крадци тук не сме имали.
	— Бяха само четири наденички и две пакетчета чипс, за всеки случай — уточни Саймън.
	— За какъв случай?
	— В случай че няма повече — отговори момчето, пребледняло като платно, а по лицето на Мод се стичаха сълзи.


	— Днес обядвах с Кати — съобщи Хана.
	— Много добре, скъпа.
	— Наистина беше добре, много по-добре, отколкото очаквах.
	— Радвам се — промърмори Джок.
	— Тя познаваше абсолютно всички посетители в „При Куентин“. Не е ли смайващо! Като си помисля само за бедната Лизи.
	— Времената бяха други, скъпа. И какво каза тя за плановете на Нийл?
	— Планове ли?
	— О, имах предвид нещо съвсем друго. Знаеш, че съм разсеян.
	— Така е — изрече тъжно Хана.


	— Отговаряйте бързо с „да“ или „не“. Искате ли да ходите на уроци по танци? Искате ли да участвате в сватбата на Мариан? Искам да отговорите веднага — заяви Кати.
	— Малко е сложно — започна Саймън.
	— Напротив, много е просто. Сумата, която ще отиде, за да научите три танца, е два пъти по-малка от сумата, която ще трябва да се плати на истински танцьори, за да ги изпълнят на венчавката. А ние помислихме, че ще приемете.
	— Защо?
	— Защото сме от едно семейство — отвърна простичко младата жена.
	— Не сме истински роднини.
	— Колко пъти трябва да ви кажа, че живеете в къщата, където е родена Мариан и сте племенници на моя съпруг. Само едно „да“ или „не“, и ще знаем какво да правим.
	— А в противен случай ще присъстваме ли на сватбата като гости? — поинтересува се Мод.
	— Съмнявам се.
	— Но нали каза, че сме едно семейство — проплака момчето.
	— Не сме чак толкова близки роднини, като си помисля.
	— Защо се държиш така ужасно, Кати? — попита Саймън.
	— Защото вие двамата се държите ужасно. Казали сте на баща ми, че съм откраднала онзи „Бьоф Уелингтън“. А аз го направих специално за него, за да му благодаря, че се грижи за вас, тъй като вие съсипахте живота на Нийл и той не може да си върши работата. И защото се държите много невъзпитано. Иска ми се майка ви и баща ви да дойдат и да ви отведат обратно в „Дъ Бийчис“. Е, хареса ли ти отговорът?
	Намеси се Лизи:
	— Всички бихме искали мистър и мисис Мичъл да се оправят, да се приберат в „Дъ Бийчис“ и отново да се грижат за дома си, но дотогава Саймън и Мод са добре дошли тук. — Огледа се многозначително. — Надявам се, че всички са го разбрали.


	— Съжалявам, мамо — промълви по-късно Кати.
	— И би трябвало, след като си го изкарваш на невинните деца.
	— Лизи? — почука на кухненската врата Саймън. Това бе поредната положителна промяна. До неотдавна те просто връхлитаха в помещенията. — Лизи, моля те, бихме искали да започнем уроците по танци.
	— Не знам, детето ми. На нея това може и да не й хареса.
	— Тя не ни познава още — проплака момчето. — Не е възможно вече да ни мрази.
	— Не става дума за Мариан. Мама говори за леля ви Хана. Нали, мамо?
	— Да, Кати, но не тук, не така, не и пред… Не можеш ли да почакаш…
	— Всичко е наред — увери я Саймън. — Ние знаем, че Кати я мрази.
	— Не я мразя вече — отговори младата жена. — По-скоро я харесвам. Днес даже обядвах с нея.
	— Никога не си го правила.
	— Но днес го направих. Ходихме в „При Куентин“.
	— И защо?
	— Може и да не ти се вярва, мамо, но беше свързано с косата ми.
	— Иска ми се да бъдеш сериозна поне за момент. — Лизи я повика към килера, за да се отдалечат от близнаците. — Стана ли дума за децата?
	— Изобщо не спомена за тях — отвърна дъщеря й, сигурна, че Саймън и Мод се бяха промъкнали до вратата и подслушваха. — Като стана дума за Мариан — продължи тя, — в известен смисъл се радвам, че иска деца танцьори. И сигурно ще го направи; доколкото разбирам, иска всичко да бъде както трябва — с фойерверки, жонгльори, лъвове и тигри.
	Лицата на Саймън и Мод светнаха.
	— Тигри на сватбата? Не е ли страхотно — възкликна той.
	А Кати за пореден път се сети със закъснение, че не трябва да бъде иронична пред тях.


	— Днес обядвах с майка ти.
	— О, добре. — Нийл не отмести поглед от документите, над които работеше.
	— Не си ли изненадан?
	Тонът й го накара да вдигне глава и да постави показалец върху листа, за да не изгуби мястото, до което бе стигнал.
	— Какво? — попита той.
	— Все пак не е нещо обичайно. Помислих, че ще се учудиш.
	— Е, и каква е причината?
	— Не знам — сви рамене съпругата му.
	— Слушай, ти ми каза, че тази вечер ще работиш върху менюто за някаква сребърна сватба и шведска маса с испанска кухня, затова донесох цялата тази документация вкъщи…
	— Да не е за Африка?
	— Разбира се, че не е. Казах ти, че това предложение ще изчака, докато намерим време да поговорим сериозно.
	— Е, и?
	— И ти каза, че ще работиш. Затова аз взех да довърша тези неща.
	— Съжалявам.
	— Не се дръж така.
	— Наистина съжалявам. Напълно си прав, аз наистина казах…
	Говореше сериозно, не беше цупене от нейна страна. Двамата споделяха предварително плановете си за вечерта. Така че Нийл наистина се оказа в неудобно положение. Но пък тя му бе съобщила страхотна вест, а той не прояви абсолютно никакъв интерес. Собствената му майка, която вече две години воюваше срещу нея, да я покани в „При Куентин“! А той не се впечатли ни най-малко.
	— Не, аз съжалявам, че се държах рязко с теб… Не става дума само за нещастния нигерийски писател. Възникна още едно усложнение и утре ще се явяваме пред съда. Аз ще защитавам наемателя, който си счупи гръбнака на паянтовото стълбище, а за собственика работи цял екип, който ще твърди, че е направил нужните възстановителни работи. Проблемът е, че моят човек говори и изглежда като гангстер, а собственикът е мил и загрижен и говори добре. Следователно всичко е против моя клиент. Трябва да прегледам и да уточня всички тези решения…
	Кати вдигна отбранително длани. Наистина се разкайваше.
	— И без това излизам. Дойдох само да оставя покупките. Връщам се след два часа и тогава ще вечеряме.
	Беше планирала да се излежава дълго в топлата вана и да прегледа записките си и готварските книги, за да обмисли на спокойствие менюто. Дори имаше намерение да сготви паеля, за да се упражни за испанския бюфет, но сега Нийл щеше да реши, че тя просто убива времето си, докато го чака да свърши. По-добре беше да се престори, че е заета и да излезе. Но къде да отиде?
	Не можеше да отиде при Том, двамата с Марчела щяха да ходят на театър. Прекрасна възможност Марчела да бъде снимана. Кати стигна пред блока на Джералдин и набра номера й от колата. Отговори й телефонният секретар. Колко глупаво от нейна страна, да дойде дотук, без да се обади предварително! Погледна към апартамента на леля си и видя, че пердетата са дръпнати. Джералдин имаше гост. Вече се готвеше да излезе от паркинга, когато забеляза, че Шона Бърк от „Хейуърдс“ й маха.
	— Видях микробуса… Е, кой не би го забелязал? — засмя се тя. — Искаш ли да пием кафе?
	Жилището й напомняше апартамента на леля й, но беше доста по-малко, а и мебелите бяха различни. Беше пълно с ярко оцветени килими и бродирани възглавници, по стените не висяха семейни снимки, имаше две полици с книги, музикална уредба и нямаше телевизор. Какви хора посрещаше тук Шона? И как се справяше с парите? Тези апартаменти не бяха евтини. Разбира се, Шона имаше много хубава работа в „Хейуърдс“, но може би родителите й бяха богати. Шона Бърк нямаше да й каже.
	— Умът ти е някъде далеч — заяви Шона, когато се върна от кухнята.
	— Бях се замислила за Саймън и Мод — излъга Кати.
	— Кои са те?
	— Племенници на Нийл. Както изглежда, сме ги осиновили, двете с майка ми. — Засмя се мрачно и обясни ситуацията. За нейна изненада я изслуша с безразличие. — Та това е всичко — завърши Кати. — Нийл и баща му имат съдебно решение, не знам точно какво, но чрез него теглят пари, които дават на моите родители. Предполагам, че част от тях ще стигнат дори при нас, ако стане нужда.
	— А социалният работник, който се занимава с техния въпрос?
	— Тя е напълно доволна от разрешението, знае, че са на добро място. Състоянието на майката не се подобрява, а бащата не дава признаци, че възнамерява да се връща. Така че ние крепим положението.
	— Страшно несправедливо е спрямо децата — промълви Шона.
	— Животът е несправедлив. В крайна сметка ние трябва да събираме счупените парчета.
	— А после, когато се върнат при безнадеждните си родители? Тогава какво ще стане?
	— Иска ми се да знаех. Том Федър би казал, че се случват и чудеса, той наистина вярва в тях — промълви с копнеж Кати.


	По обратния път към къщи я обхвана лека депресия. Не знаеше коя е причината. Не беше ядосана на Нийл, задето се държа хладно с нея — беше абсолютно прав, тя наистина каза, че ще остане да работи до по-късно. Дребнавият, злобен критицизъм на свекърва й вече не беше в състояние да прониква през кожата й, а прекалената смиреност на майка й не беше нещо ново. От самото начало бе наясно, че Саймън и Мод ще бъдат оставени на грижите на някое семейство, следователно и този факт не я беше шокирал. Тези дни „Аленото перо“ нямаше от какво да се оплаква, имаха достатъчно поръчки. В края на месеца и счетоводните им книги щяха да изглеждат добре, благодарение на педантичния и перфектен Джеймс Бърн.
	Чакаше на поредния светофар, когато някакви разчорлени младежи почукаха настойчиво на прозореца й. Първата й реакция бе да се увери, че вратата й е заключена. Момчето и момичето имаха грубоват, агресивен вид, около трийсетгодишни, с празни погледи. Нийл Мичъл вероятно щеше да отбие встрани и да ги попита какво се е случило. Том Федър щеше да им даде пари и да се опита да ги убеди, че ще настъпят и по-добри времена. Кати изпита срам, че единственото, което усещаше, бе неистовото й желание светофарът по-скоро да стане зелен, за да се махне от измъчените им тревожни лица.
	— Ти живееш добре, ти имаш всичко, каквото искаш. Моля те, моля те — викаха те.
	Социалните служби действаха с пълна пара, защо тези хора просеха? За тях бяха създадени специални центрове, общежития, професионални екипи бродеха из улиците. Тези бяха или алкохолици, или наркомани. Трябваше да гледа право напред, опасно беше да отваря прозореца.
	— Моля те — чу тя виковете на жената, — ти имаш всичко, прекрасен микробус с картинка на него, дом, в който да се прибереш. Просто ни дай нещичко.
	Именно „микробусът с картинката“ смекчи сърцето й. Кати даде знак и отби встрани. Извади от чантата си банкнота от десет лири, отвори съвсем леко прозореца и им я подаде. Те я погледнаха с недоверие, сумата беше по-голяма от това, на което се надяваха. Отблизо жената изглеждаше по-млада, може би по-млада от нея, но косата й бе сплъстена, а лицето — мръсно.
	— Ти заслужаваш добрия си късмет, мисис — промълви най-сетне тя.
	— Не го заслужавам — отвърна мрачно Кати. — Никой не заслужава добрия си късмет, той просто му се дава. Много е несправедливо наистина.
	Светлината се смени и тя тръгна. Защо това момиче стоеше под дъжда и просеше? Защо тя самата караше този одрънкан микробус към една скъпа градска къща на „Уотървю“? А Саймън и Мод, които трябваше да живеят при непознати хора? Изглежда светът беше пълен с абсурди.
	Когато се прибра, намери сгъната бележка. Нима отново го бяха извикали? Отвори листчето и прочете: „Съжалявам, Кати. Ще се прибера към единайсет. Лягай, не ме чакай.“


	Според Том целият номер за приема на брокерите бе в атмосферата. Кати беше съгласна, но според нея за начало трябваше да предложат непременно различни видове тапа*, а после да сервират убийствена паеля. Том бе толкова зает с намирането на испански шапки, кастанети, китарист и танцьор на фламенко, че не му оставаше време да обсъдят менюто. Кати реши да направят две паели, една с морски дарове и една — не толкова автентична. Знаеше колко приятно щеше да им бъде на брокерите, ако на приема присъстваше и жена като Марчела Малоун, но не смееше да предложи на своя съдружник. Вместо това инструктира Джун да наеме испански тоалети и да казва „aniba“ в подходящите моменти, да сложат етикетчета на отделните чинии с тапа, за да покажат колко типично испански са.
	[* Апетитни испански сухи предястия.]
	Том я умоляваше, че от тях се изисква само да създадат усещането, сякаш гостите са в Испания и за това са достатъчни виното „Риоха“, сангрията*, шапките, китарите и кастанетите. Така щяха да направят впечатление на клиентите и пресата. Тя обаче държеше всичко да бъде както трябва, на приема несъмнено щеше да има и познавачи, които са в състояние да различат истинското.
	[* Испанска напитка от червено вино с лимонада]
	— Ще бъде ли възпитателно, ако дойдем и ние, как смяташ? — попита Саймън преди великото събитие.
	— Не — отсече Кати. Лицата им моментално се омърлушиха. — Благодаря за предложението, но за вас ще бъде отегчително. Лъгала ли съм ви някога?
	Близнаците се замислиха над въпроса.
	— Не — отвърнаха едновременно те. — Мислиш ли, че ще остане храна?
	— Не и утре на „Сейнт Джарлат“, Мод. Леля ви Хана идва утре на „Уотървю“, за да вечеря с нас.
	— Ще я отровиш ли? — поинтересува се Саймън.
	— Разбира се, че не. Ще сервирам на нея и на чичо ти Джок нещо вкусно от испанската кухня, ще направя косата си хубава.
	— А тя защо иска да ти види косата? — полюбопитства момичето.
	— И аз не знам, но явно го иска. Когато някой иска нещо съвсем лесно от теб, по-добре го направи, спестяваш си доста неприятности.
	— Къде си научила това? В училище? — учуди се Мод.
	— Не, от леля ми Джералдин и то преди много години. Невероятно полезен съвет.


	Брокерите харесаха обяда. Никой не спомена за ястията, всички говореха за неповторимата атмосфера.
	— Отново се оказа прав, Том — възкликна Кати, изпълнена с искрено възхищение.
	— Те имаха нужда от хубава храна. Ако тя не бе подбрана и приготвена така качествено, клиентите щяха да останат недоволни — увери я той, докато прибираха остатъците от партито.
	Една част от тях щяха да занесат във „Фатима“, бащата на Том вече се бе прибрал и възвръщаше силите си. Там бе пристигнала и огромна кошница с плодове, изпратена от Джо, който все още се подвизаваше в Далечния изток. Макар Том да не казваше нищо по този въпрос, Кати знаеше, че е доволен. Тя самата приготвяше две кутии: една по-малка за близнаците, и друга за свекърва й и свекър й. Дано само Нийл не закъснееше пак. И дано Джок не познаваше някой от брокерите, тъй като щеше да разбере, че са сервирали испански деликатеси. И дано Хана не се вбесеше, че не е използвала чека за фризьора.


	Семейство Мичъл пристигна навреме. Разбира се, Нийл не се беше прибрал. Кати сервира няколко блюда с черни маслини.
	— Така си и мислех — засмя се по типичния си гръмък начин Джок. — Срещнах двама приятели от клуба по голф и отидохме да пийнем по чашка. Те ми разказаха, че сте направили страхотен прием в испански стил и на идване споменах на Хана да се приготви за испанска кухня.
	Младата жена успя да запази самообладание.
	— О, надявам се, че не си се обзаложил, защото ще изгубиш — заяви триумфиращо тя. — Само тези прекрасни маслини останаха.
	Той видимо се разочарова. Хана бе заета с окачването на палтото си и с неодобрителното оглеждане на къщата, както винаги.
	— О, скъпа Кати, не ти е останало време за онази дреболия с косата? — възкликна тя, натъжена от вироглавата си снаха.
	Единственото й желание беше да наметне шлифер на гърба си и да избяга, колкото се може по-далеч. Слава Богу, Нийл се прибра.
	— Хей, носят се страхотни ухания… — започна той, но тя постави показалец върху устните си и заговори с неестествен глас.
	— Нийл, трябва да свърша нещо за пет минутки и да го изпратя с такси. Родителите ти са тук. Ще ги забавляваш ли за малко? И запомни, няма да има испанска кухня.
	— Добре де, няма — повдигна озадачено рамене младият мъж.
	Кати се обади на таксиметровата фирма, с която работеше, и написа два реда на Бренда Бренан в „При Куентин“: „Това е последният ми шанс. Можеш ли да ми изпратиш по шофьора четири порции от каквото и да е, което да сервирам на проклетата си свекърва? Имам само едно изискване — да няма нищо общо с испанската кухня. Ще платя, каквото искаш, когато искаш или ще работя в кухнята за теб. Целувки от силно разстроената Кати.“
	След това се върна и говори за какви ли не глупости с тях в продължение на четирийсет и пет минути, докато шофьорът отново се появи с превъзходни бифтеци и пай с бъбречета, купа салата, картофено пюре и чеснови хлебчета. Успя да примъкне всичко, без другите да я забележат, и ги покани на вечеря.
	— Прекрасно е — заяви Хана. — Знаех си, че няма да ни сервираш притоплени испански блюда. Джок понякога изкукуригва.
	— Извинявам се — намеси се той. — Трябваше да се сетя, че си професионалистка.
	А Кати едва се въздържа да не прихне. Когато останаха сами, призна истината на Нийл.
	— Беше рисковано, но важното е, че се получи — смееше се тя, щастлива от малката си победа. — Кажи, не беше ли блестящо?
	— Не беше нужно да го правиш, скъпа. Какво се опитваш да докажеш?
	— Че тя не успя да победи.
	— Но ти вече го доказа. Аз се ожених за теб, нали? Какви други битки може да води тя, след като загуби тази?


	На другата сутрин Кати разказа на Том историята с вечерята. Той беше страхотна публика. Двамата стояха един до друг, пиеха кафе от огромни чаши и опитваха новия му сладкиш с орехи и фурми.
	Таймерът звънна. Кати посегна към фурната, за да извади следващата партида от сладкиша, и изпищя от болка. Том скочи и пое тавата от ръцете й.
	— Сто пъти съм ти казвал да си слагаш ръкавиците.
	— Знам, но…
	— Не виждам кое му е по-бързото.
	Накара я да постави ръцете си под кранчето на мивката и пусна студената вода да тече върху двете червени ивици.
	— Нищо ми няма, Том, престани да кудкудякаш като квачка.
	— Някой трябва да кудкудяка, иначе от теб ще има толкова полза, колкото и от Венера Милоска.
	— Какво?
	— Статуята без ръце. Това беше шега.
	— Знам, глупак такъв, но снощи Хана и Джок също я споменаха.
	— Интересни разговори сте водили.
	— Де да беше така! Джок купил някаква скулптура за офиса си, а Нийл заяви, че била безвкусна и чиста загуба на пари. Баща му пък отговори, че ако утре някой подари на Нийл Венера Милоска, той ще й прикачи чифт ръце и ще я продаде в полза на благотворителната дейност за циганите и чужденците. Ето такива културни разговори водихме.
	Том се засмя, докато увиваше ръката й с бинт, така че да влиза въздух, после върна медикаментите в аптечката.
	— А вие с Хана за какво разговаряхте?
	— За косата ми. — Вбеси се, щом усети сълзи в очите си. Не искаше да бъде обсебена от тялото си като Марчела, но желаеше да изглежда добре. — Кажи ми, Том, след като тази жена ми даде кралски подкуп, само и само да сменя прическата си, значи плаша и кучетата по улицата?
	— Но след като Нийл ти казва, че е прекрасна…
	— Той би казал всичко, за да си улесни живота… Как изглежда? Хайде, затвори очи и ми кажи.
	— Така, руса е, с цвят на пчелен мед, гъста, завързана е на гърба ти и има едни малки кичурчета, които се къдрят около ушите ти, ухае на шампоан и изобщо е прекрасна.


	Питър Мърфи позвъни на Джералдин.
	— Ще те помоля за нещо странно — започна той.
	— Това ми е специалността — странните неща…
	Знаеше какво е това странно нещо. Бяха я уведомили, че съпругата на Питър Мърфи е починала тази сутрин. Той щеше да я помоли или да присъства, или да не присъства на погребението. Връзката им отдавна беше останала в историята. Той имаше много други жени в живота си, сега наистина бяха само добри приятели. Тя слушаше и издаваше, както се надяваше, подходящите уклончиви звуци на съжаление за една бивша любовница, озовала се в подобна ситуация. Оказа се, че има и друг проблем. „При Куентин“ не се наемали с кетъринга за погребението, прехвърляли тази работа на „Аленото перо“. Та въпросът беше, дали това поставя Джералдин в затруднено положение?
	— Убедена съм, че ще го направят превъзходно — отговори тя, все със същия съчувствен и загрижен тон.
	— Ще бъде в събота сутринта… в нейната къща… Приятелите й ще очакват…
	Никога не го беше виждала толкова объркан, не знаеше какво да каже. Години наред беше водил живота, който желаеше. Едва със смъртта си тъжната, богата, грозна съпруга, която винаги бе пренебрегвал, беше успяла да го постави поне за малко в неудобно положение.
	— Да, Питър, и какво би било най-добре… — Поизчака, но той очевидно нямаше желание да решава, затова се опита да отгатне мислите му. — Може би не би трябвало да идвам, все пак не я познавах лично.
	Стори й се, че дочу въздишка на облекчение и то не само от другата страна на телефона, а и от собствените си гърди. Не й се щеше да играе подобни роли, но пък искаше да узнае кой ще присъства. Така щеше да има възможност да действа зад кулисите, без тя самата да бъде виждана.


	— Имам въпрос към теб, Саймън.
	— За днешното янки на Мъти ли? Да не би да се е получило?
	— Янки? — не успя да прикрие учудването си Лизи.
	— Малко е сложно, това е начин за увеличаване на печалбата, залага се едновременно на няколко коня в различни надбягвания — обясни Саймън.
	— Знам много добре, но все пак ти благодаря. Просто се бяхме договорили такива неща да не се правят никога повече с парите на семейството. — Изражението й не предвещаваше нищо добро за провинилия се.
	— Сигурен съм, че не е заложил пари на семейството.
	— О, аз също съм сигурна. Явно е използвал собствените си доходи и дивиденти.
	— Е, в такъв случай… — промълви облекчено Саймън.
	Лизи го изгледа отчаяно.
	— Не това е въпросът. Днес с Мод трябва да определите окончателно дали ще бъдете шафери на Мариан. Ако се съгласите, тръгвате на уроци по танци и ще ви купим подходящи дрехи. Но решението е ваше.
	— В такъв случай аз казвам „не“ — обяви Саймън.
	— Добре. — Лизи нямаше намерение да повдига повече темата.
	— Какво значи „добре“?
	Понякога това момче можеше да звучи невероятно повелително.
	— Просто, че си решил какво искаш. Ти каза „не“. Мод ще се разочарова.
	— Е, аз пък не искам.
	— Чудесно. И на Кати ще й олекне.
	Не му се искаше да улеснява толкова живота на Кати.
	— Тя казва, че вие няма да се справите, ние с Мъти не се съгласихме, а и щяхме да си изкараме великолепен ден заедно, но това е твоят избор.
	— Струва ми се, че бих могъл да го направя. След като Мод го желае толкова много.
	— „Да“ или „не“?
	— О, добре тогава. Да.
	— И ще научиш танците, и ще носиш народна носия?
	— Ами да, все пак там няма да има никой от училището ни. О, сетих се! Ами тигрите?
	Беше запомнил случайната шега на Кати, така както щеше да запомни киселата й забележка за акциите и дивидентите на Мъти.
	— Ще минем и без тях. Няма как да ги докарат в Дъблин.
	— Но защо, Лизи? Защо?
	— Моля те, Саймън, не искай да ти отговарям на повече въпроси. Не знам отговорите. Защо Мъти харчи всичко, което получи? Защо Джералдин живее като милионерка? Защо Кати не е благодарна на мисис Мичъл? Защо Мариан държи богослужението да е на ирландски? Защо жените, чиито къщи чистя, оставят развалени неща в хладилниците си? Бих ти казала, но не знам отговорите.
	— Знаеш ли кога е сватбата?
	— Да. През лятото — отвърна начумерено тя.
	— Струва ми се, че ще научим танците за четири месеца — заяви Саймън.
	Беше открил, че животът непрестанно поднася нещо ново.


	— Слушай, мога ли да ти помогна за погребението на Мърфи? Искам да бъда в кухнята, където няма да ме виждат.
	— Защо?
	— Защото се занимаваш с бизнес. Къде ще намериш по-добро предложение — четири часа работа без пари?
	— Аз не подкрепям подобни начинания — отговори Кати.
	— Да се обърна ли към твоя съдружник?
	— А как ще те вкараме?
	— Ще дойда с вас, когато са в църквата.
	— Кухнята може да не е достатъчно голяма…
	— Голяма е — обяви Джералдин.
	— Къщата наистина е голяма — установи Кати, докато изкачваха стъпалата с първата партида кутии.
	Джералдин изсумтя многозначително. Джун се надяваше, че днес може би ще срещне някой богат мъж. Уолтър смяташе, че е нелепо сама жена да живее в такава къща. Том пък изказа задоволството си от обширното пространство, тъй като той самият бе едър. Само Кати не каза нищо, а побърза да се върне за следващите подноси. Много неща я озадачаваха. Защо леля й искаше да присъства? Защо Джун мечтаеше да срещне богат мъж? Та тя вече бе срещнала един мъж и имаше две деца от него. Защо беше огорчен Уолтър? Всичко вървеше добре за него. Вярно, и двамата му родители от известно време бяха изчезнали от хоризонта, но той никога не бе общувал с тях, дори когато бяха на линия. Как е възможно да недоволства срещу когото и да било? И най-сетне — как е възможно някой да бъде такъв вечен оптимист като Том Федър? Усмихна се и заизкачва отново стълбите.
	— Не се развеселявай заради мен, Кати. Обикновено точно тогава се изгаряш или се порязваш — предупреди я Том.
	— Добре — отвърна тя. — Слагам си мрачната физиономия.


	Семейството на покойната мисис Мърфи се появи първо. Кати пое палтата им и ги окачи на портативната закачалка, която бяха разположили в задната част на широкия вестибюл. След това Уолтър им предложи от различните питиета и те минаха в голямата и рядко използвана гостна.
	— Да помагаме ли за сервирането? — неохотно предложи една от дъщерите.
	— Не, не, няма нужда. Ще видите, че сме подредили шведска маса в задната стая.
	Те се оглеждаха с любопитство. През годините, които бе преживяла тук, майка им никога не бе организирала приеми. Големите стаи изглеждаха учудващо добре. Хората от кетъринговата фирма бяха добавили по нещо дребно, което създаваше благоприятно общо впечатление и определено представяше къщата в най-добрата възможна светлина. За първи път домът на майка им, техният семеен дом, разкриваше цялото си великолепие едва на нейното погребение.
	— Сигурно е мъчително за всички ви — каза Кати. Роднините се спогледаха, изненадани. — Сигурна съм, че тя щеше да бъде много доволна, защото сте отворили прекрасната й къща за приятелите й.
	Видя как те се отпуснаха и отново благослови Бренда Бренан от „При Куентин“ за съвета й да прояви колкото се може по-голяма симпатия. Том наблюдаваше през прозореца.
	— Пристигат бавно, но мисля, че са достатъчно къщата да не изглежда празна. А, спират още три коли. Може би все пак ще се понапълни. О, Боже, някои си гледат часовниците. Джун, върви да си заемеш поста до шведската маса. Уолтър там ли е или пак се запилял нанякъде?
	— Все още е във вестибюла. Държа го под око — отвърна Кати.
	— Джералдин, да поднесем ли съболезнованията си на мистър Мърфи?
	Джералдин мажеше пастет на малки кръгли бисквити и ги гарнираше с домат, магданоз и сметана.
	— Според мен думите „Неприятен ден за вас“ ще подхождат най-добре — отвърна тя и надникна през прозорчето на шубера. — Интересно, няма почти никой от хотела на Питър. Предполагам, че не знаят какъв е протоколът.
	Обядът бе кратък и скоро гостите започнаха да си вземат довиждане с дъщерите на семейството. Питър Мърфи си тръгна, след като целуна всяко от момичетата. Не се наложи да влиза в кухнята и не разбра за Джералдин. Сметката щеше да бъде представена в хотела, а платежният чек подписан незабавно. Кати се чудеше дали леля й е доволна или разочарована? Джералдин не издаваше нищо от мислите си, само сподели, че е виждала неколцина от приятелите на дъщерите, но почти никой от близките приятели на покойницата…
	— Сигурно не е имала много приятели — предположи Кати.
	— Всеки има приятели, особено ако живее в голяма къща като тази — обади се Джун, докато прибираше приборите.
	— Не е задължително. Според мен обитателите на такива къщи се изолират. Не че го знам от личен опит или ще го науча някога — ухили се Том.
	— Всичко това няма нищо общо с къщата — отбеляза Джералдин. — Тя се намираше в невъзможна позиция. Без мъж, следователно без придружител, а хората се страхуват от жените, изгубили мъжете си; явно мислят, че е заразно. Освен това не работеше и нямаше за какво да говори. Излиза, че е била невероятно скучна.
	— Звучи жестоко — възпротиви се шеговито Том, като поклати с привидно неодобрение глава.
	— Животът е наистина жесток, Том.
	И върху лицето й се спусна безмилостна маска.


	— Във фризера ли да сложим бута или да го закараме при мисис Хейс?
	Бяха пуснали Уолтър в началото на „Графтън стрийт“, където щеше да изхарчи „подаянието“, както той наричаше заплатата си за трите часа работа. Джун се връщаше с тях във фирмата. Нейното „подаяние“ беше за пет часа, тъй като трябваше да зарежда миялните машини и да помогне за чистенето.
	— Коя беше тя?
	— Дамата с размазания шоколад, сега ни повери кетъринга на сребърната си сватба, защото я спасих.
	— О, да, разбира се, ти си неустоим чаровник. По-добре да го сложим във фризера, те искат друг тип храна, с много сосове. Хубавото крехко месо ще им се стори прекалено здравословно.
	Кати погледна съдружника си и той кимна. Както обикновено, помежду им цареше пълно съгласие. Том надписа етикета, добави датата и постави месото във фризера. Прослушаха телефонния секретар: три молби за изпращане на брошура, някакво момиче търсеше свободно място, тъй като възнамеряваше да преследва кариера в областта на кетъринга.
	— Да „преследва“? — засмя се Кати. — Защо говорят така тези деца?
	— Защото мислят, че така ще ги помислят за големи — предположи Том.
	Следваше поръчка за обяд за осем жени, който трябваше да се достави до семейство Райърдън.
	— Нито адрес, нито телефонен номер. Страхотно, понякога хората са невероятно глупави — ядоса се Том.
	— Хайде, Том, та ние ги познаваме. — Той я изгледа озадачено. — Хората с кръщенето. След това ти все говореше за него като за „проклетия семеен мъж“.
	— О, той ли? Умишлено изтрих името му от паметта си.
	— Слава Богу, че не сме ги изтрили от компютъра — отговори Кати. — Какво ще им предложим?
	— Лекция на тема „От мъжете не може да се очаква нищо добро“ — предложи Том.
	— Не, глупчо. За ядене. А между другото не съм съгласна. Мъжете имат много хубави качества. Баща ми например ще купува кутренце за близнаците, макар че ще трябва да се нагърби с обучението и чистенето след него. Съпругът ми е купил два билета за опера за тази вечер, въпреки че не си пада по този род изкуство. Джеймс Бърн ще се откаже от почивката си в неделя сутринта, за да оправи документацията ни, защото не можем да се срещнем днес. Моят съдружник, също мъж, ще остане тук сам и ще се заключи, все заради мен, така че нямам нищо против мъжете — засмя се младата жена.
	— Чакай, чакай. Защо ще се заключвам?
	— Защото любовта на твоя живот ще прекара цялата вечер в гимнастическия салон, а любовта на моя живот си блъска главата, за да измисли причини да не отиде на „Лучия ди Ламермур“. Затова най-добре да се прибирам и да го освободя от задължението да решава, като просто не му оставя никакъв избор.
	На масата я чакаше бележка: „Сигурно ще помислиш, че се измъквам от културното мероприятие, но когато чуеш какво се случи, ще се съгласиш…“ Предлагаше й да намери някой друг, с когото да отиде на опера. Младата жена усети, че очите й се напълниха със сълзи, но направи опит да се пребори с тях…
	Кого да помоли в последния момент? Джун? На опера? Забрави. Джералдин? С активния си светски живот? Тя със сигурност си беше уредила среща в събота вечерта. Кати придърпа телефона. Все пак щеше да й се обади.


	— Джералдин?
	— Друга работа ли имаш за мен?
	— Би ли желала да заместиш Нийл на оперното представление тази вечер? Имам един свободен билет.
	— С удоволствие. Операта тъжна ли е?
	— Героинята се омъжва за човек, когото не обича, убива го. Мъжът, когото обича, се самоубива. Ей такива неща. С две думи — типична опера.
	— Типично за живота, бих казала аз.
	— После ще те заведа на вечеря в „При Куентин“.
	— Смятай, че сме се договорили.


	Смяха се заедно с Бренда Бренан на приключението с бифтеците и пая с бъбречета. Видяха Шона Бърк, която вечеряше с двама началници от „Хейуърдс“.
	— Иска ми се това момиче да се усмихва по-често — заяви Джералдин.
	— Тя има за какво да се усмихва. Апартаментите на „Гленстар“ не са евтини, работата й е хубава, изглежда добре. Том каза, че когато баща му получил инфаркта, я видял в болницата. Попитах я, но тя не отговори.
	— Добра е в професията си, но й липсва топлинка. Днес ти свърши фантастична работа, гордея се с теб.
	— Не се опитвай да се изплъзнеш. Доволна ли си, че не дойдоха много хора?
	— Честно казано, това не ме засяга…
	— Някога си го обичала, не може да си напълно безразлична. Все си усетила нещо.
	— Никога не съм обичала Питър Мърфи — заяви простичко Джералдин.
	— Ама не бяхте ли…
	— Определено бяхме… за повече от пет години, но не съм го обичала.
	— Извинявай, не е моя работа.
	— Не, нямам нищо против… Просто си прекарвах добре с приятен компаньон, който ме запозна с определени хора и ми помогна да изградя бизнеса си. А и той ми купи апартамента на „Гленстар“. — Кати я изгледа невярващо. — Вече си голямо момиче, имаш бизнес, престани да се държиш като невинно ококорено създание.
	— Не се правя на невинна. Просто съм изненадана, че си приела подобен подарък.
	— Нима трябва да изхвърлям подаръците, които ми предлагат?
	— Разбира се, но чак пък апартамент…
	— Предприемачът, който строеше „Гленстар“, правеше и разширението на хотела, така че на Мърфи не му излезе скъпо. Все пак наистина беше жест от негова страна и, както знаеш, двамата си останахме добри приятели.
	— Но той не мисли ли, че може да дойде и…
	— Не, не си мисли, Кати. Моля те.
	— Все пак е странно. Искам да кажа, че повечето мъже не правят такива неща.
	— Аз пък смятам, че повечето мъже го правят — промълви Джералдин след кратък размисъл. — На мен все ми подаряват по нещо. Колата също ми е подарък, както и компактдиск-плейъра, който харесваш толкова много.
	— Получила си всичко това от различни мъже в различни моменти? Не мога да повярвам.
	— Сега по-лошо мнение ли имаш за мен?
	— Не, разбира се, че не.
	Но всъщност беше станало точно така. Имаше по-лошо и то много по-лошо мнение за Джералдин. Лелята, която боготвореше, решителната жена, издигнала се от работническия си произход до настоящото си положение, се оказваше нищо повече от това, което в миналото биха нарекли куртизанка. Получаваше подаръци срещу секс. Оттук до вземането на пари за услугата оставаше само една крачка.
	— Не те обичам толкова невинна и благочестива.
	— Аз? Благочестива? Никога — отвърна Кати и се усмихна неубедително.
	Навремето Джералдин плати за обучението й, а Лизи и Мъти продължаваха да мислят, че е спечелила стипендия. Джералдин й купи училищната униформа и изслуша със симпатия признанията й, че иска да изучи кетъринговия занаят из основи, а след това осигури и таксата за колежа. Джералдин бе на нейна страна, когато се върна от Гърция с изумителната вест, че е влюбена в Нийл Мичъл, сина на омразната Хана, и й помогна да усмири Лизи… Именно Джералдин без капчица колебание стана гарант за заема, който взе „Аленото перо“. Невъзможно беше да се обърне срещу леля си. Реши да смени темата.
	— Хей, това нов часовник ли е? Великолепен е.
	— Хубав е, нали? — Леля й го премести така, че да улови светлината. — Виж гривната — с малки перли и масивно злато. Миналата седмица ми го подари онзи симпатичен брокер на недвижимо имущество, Фреди Флин. Много мило от негова страна.


	— Е, как беше… цялото това крякане? — попита в понеделник Том.
	— О, страхотно, наистина страхотно.
	— Нийл успя ли да подремне?
	— Не би посмял да го направи.
	Защо излъга? Всъщност, не беше лъжа, а по-скоро въпрос на лоялност. Прекалено сложно беше да му обяснява колко усилено работеше Нийл и колко съжаляваше, по-лесно беше да му каже, че са ходили заедно. Една незначителна и безобидна лъжа, истината за която никога нямаше да излезе наяве.
	Вече привършваха с ястията за сребърната сватба и ги оставиха във фризера.
	— Черпя те една бира, искам да те измъкна оттук… — започна Том, но на вратата се почука.
	Беше Нийл.
	— Минавах насам и реших, че ако предложа да заведа съпругата си на обяд, може да ми прости, задето не отидох с нея на опера. — В този момент се появи Кати. — Ще ми простиш ли?
	— Няма какво да ти прощавам, вече ти казах. Даже не сме се карали, така че не е необходимо. — Чувстваше се толкова унижена, едвам говореше.
	— Напротив, необходимо е. Обещах нещо, което не изпълних. Мога ли като компенсация да те заведа на обяд?
	— Върви, Кати. Отидете в някое от модните заведения и открадни идеите им — настоя Том.
	Младата жена свали престилката си и влезе в микробуса.
	— Не предпочиташ ли колата? — предложи съпругът й.
	— Това си е чиста реклама, Нийл. Ще го паркираме на такова място, че да се вижда от всички. Довиждане, Том.
	Седнаха в един от най-модните за момента ресторанти. Успяха да намерят места, защото беше понеделник. Постепенно Кати се пребори с досадата си. Той не беше виновен. Напротив, чувстваше се наистина зле, задето не бе отишъл с нея. Тя твърдеше упорито, че е прекарала чудесна вечер с Джералдин.
	— А сега обядвам навън с теб, така че спечелих от цялата ситуация.
	— Джералдин каза ли нещо интересно?
	— Нищо особено. Просто бъбрихме за това-онова.
	Така и не разбра защо не му каза за особения й начин на живот. Обикновено споделяше с него. Реши отново, че е свързано по един или друг начин с лоялността. Нима отсега нататък щеше да й се налага да лъже?
	— Най-после има новини от чичо Кенет.
	— И къде е той?
	— Очевидно се прибира.
	— А Кей?
	— Чувам, че се подобрявала.
	— Но това не означава, че ще бъдат във форма, за да си вземат Мод и Саймън? — попита боязливо тя.
	— Е, не веднага, но по някое време.
	Чувстваше се объркана. Чудесно щеше да бъде, ако не се налагаше да се притеснява повече за Мод и Саймън. Но онези хора едва ли щяха да се грижат за децата си. Тя бе успяла да ги превъзпита, да създаде у тях известен такт и стремеж да не разстройват другите, родителите й ги научиха на приятелство и обич. Винаги се беше молила с цялото си сърце за завръщането на блудните им родители, но сега вече не беше толкова сигурна какво желае.


	— Том, Уолтър е. Може ли да вляза, за да поговорим?
	Том преглътна сандвича и натисна бутона, за да пусне посетителя. Според него момчето бе безопасно, не беше от работливите, бързаше прекалено много да си тръгне, вместо да помогне за пренасянето на чашите и чиниите, държеше се леко снобски към Джун и неаристократичното й произношение, но засега ги устройваше. Беше представителен и очарователен с по-младите жени и ако успееше да се концентрира, за да запомня кой какво пие, всичко щеше да бъде наред. Бяха решили да не го наемат за сребърната сватба на семейство Хейс. Вместо него щяха да опитат с друг барман, с който се бяха запознали наскоро — червенокосо момче на име Кон, с приятна усмивка, той създаваше впечатлението, че обича работата си.
	— Кати не е ли тук? — Уолтър се огледа, пъхнал ръце в джобовете си.
	— Скоро ще се върне.
	— Забелязах в двора колата на Нийл.
	— Да, той също ще се върне скоро. Какво да направя за теб?
	— Онова събитие… какво беше там… В колко часа е?
	— Не разбирам за какво говориш — отвърна Том.
	— Голямото събитие в сряда. Искам да знам със смокинг ли да бъда и в колко да дойда?
	— Не мисля, че сме се уговаряли…
	— Просто се надявах на аванс… За работата, която ще свърша след това.
	Невъзможно бе Кати да е наела братовчеда на съпруга си, без да му е казала. Нещо повече, напоследък тя изразяваше все по-бурно недоволството си от него, беше възмутена, че той наричаше „подаяние“ заплащането, което му даваха. Явно ставаше дума за недоразумение. Изкушаваше се да отговори, че ще трябва да почакат завръщането на Кати, за да уточнят въпроса. Знаеше добре обаче, че не може да направи такова нещо.
	— Не сме те наемали за сряда — заяви Том, макар че вътрешно бе разколебан.
	— Какво?
	— Не сме те наемали, така че не може да става дума за аванс. Съжалявам, ако си разбрал неправилно.
	— Вие ми казахте всичко за това честване, обсъждахте го пред мен… Какво според теб трябваше да си помисля?
	— А ние какво трябва да си мислим, Уолтър? Определяш това, което ти плащаме, като „подаяние“, работата очевидно не ти допада. Откъде да предположим, че ще искаш да работиш на сребърната сватба на семейство Хейс?
	— О, това ли било. Човек не очаква да приемат сериозно шеговитите му забележки. Но сега разбирам, че е трябвало да се покланям до земята и да благодаря от цялото си сърце за привилегията да работя с вас.


	Кати погледна съпруга си, седнал от другата страна на масата.
	— Искаш да говорим за работата, която ти предлагат в чужбина?
	— Да, все още ми я предлагат. С теб не започнахме обсъждането както трябва. Исках да ти кажа за какво точно става дума.
	— Казвай.
	— Не, няма да казвам нищо, ако ми говориш с такъв тон.
	— Нийл, помолих те…
	— Не започвай пак, нека не се държим така враждебно…
	— Нямам представа как да изразя желанието си, без да обидя или да нараня чувствителността ти. Защо просто не вземеш да ми кажеш за какво става дума?
	Точно тогава, разбира се, дойде сервитьорката. Нийл не се интересуваше от менюто, но съпругата му желаеше да опита различни неща и отдели безкрайно много време, докато направи избора си.
	— Няма значение — отговори той, когато сервитьорката го попита дали биха искали коктейли.
	— Аз бих искала едно от онези сребристи неща ей там на витрината със захар по ръба на чашата — обясни Кати.
	— И защо ти е? — Нийл бе искрено изумен.
	— Вдругиден организираме сребърна сватба, вече ти казах.
	И тя зачака, докато той й разказваше за шанса да промени цялото имиграционно право. Беше нещо съвсем ново и вълнуващо, щеше да бъде велико изживяване, ако се намираха във вихъра на събитията и означаваше страшно много. Особено като се имаше предвид колко малко можеше да направи човек в собствената си страна. Имаха нужда от правилна политика в международните институции, която да не зависи от конкретни политици, чиито интереси постоянно се променяха. Затова трябваха юристи и обществени работници с дълбок и неподправен интерес към темата. Прекадено често държави с безупречно законодателство в областта на обществените свободи обръщаха глава на другата страна, ако се намесваше въпросът за петрола, ако продаваха оръжие в съответния регион, ако предстоящите избори зависеха от броя на чужденците, допуснати в страната. Тази агенция щеше да бъде международна и имаше шанса да промени начина на мислене в света.
	— И откъде ще действа?
	— Първоначално от Хага — обясни Нийл.
	— Искаш да се преселим в Холандия?
	— Ще се налага да пътуваме, разбира се, и ти можеш да дойдеш с мен, уговорено е. Ще видим различни места, Кати, за които даже не си мечтала.
	— И какво ще правиш ти? Опитай се да ми опишеш как ще преминава денят ти.
	Усещаше гласа си безплътен. Имаше нужда от време, за да размисли. Той наистина искаше да замине и очакваше от нея да изостави всичко, за да го последва. Не го слушаше как щели да протичат дните им там. Запита се дали изобщо се познаваха. Този човек срещу нея, който бе предизвикал родителите си заради брака си с нея, сега искаше да я откъсне от бизнеса, за чието създаване и развитие тя полагаше неимоверни усилия и да я отведе със себе си, за да бъде нещо като съпруга на дипломат. Думите плуваха около нея, докато тя вкусваше хляба, който бе най-обикновен, и доматеното масло, което бе възмутително. Сребристият коктейл беше пълен провал, не можеха да предложат подобно нещо за празненството на семейство Хейс.
	— Много се умълча — промълви Нийл.
	— Размишлявам, опитвам се да го асимилирам.
	— Знаех, че ще го направиш, ако имаме време. А вкъщи нахлузи боксовите ръкавици и превърна разговора ни в мач „твоята работа — моята работа“. Не става дума за това, а за нашия живот.
	— Да, да.
	— Какво искаш да кажеш, Кати?
	— Ами, напълно си прав, става дума за живота. Би ли отишъл без мен, ако аз не мога да дойда?
	— Изобщо няма такъв вариант. Можеш да дойдеш, ако желаеш — възкликна Нийл, напълно объркан.
	— Опитвам се да разбера как ти виждаш живота си. Би ли отишъл сам?
	— Не. И ти го знаеш добре.
	— Само питам — не се отказваше тя.
	— Нещата изобщо не са такива, Кати. Ти можеш да дойдеш и, повярвай ми, ще ти хареса. Искат да отидем заедно за една седмица. Съвсем скоро, просто за да видим лично къде ще живеем и каква ще бъде работата. Кати, ти обичаш предизвикателствата, изписано е на лицето ти…
	— Трябва да обсъдим темата по-подробно. Много по-подробно — повтори тя, гласът й звучеше все така безплътно в собствените й уши.
	— Разбира се — и той я потупа по дланта.
	Изглежда смяташе, че разговорът е протекъл добре.
	Поиска сметката и двамата си тръгнаха.
	Кати бе паркирала микробуса на доста опасно място. Един полицай гледаше към него.
	— Спечелих — засмя се тя, като седна на шофьорското място.
	— Какво е „Аленото перо“… Да не продава матраци и дюшеци? — попита полицаят.
	— Това е най-добрата кетърингова компания в Ирландия — отвърна младата жена и побърза да потегли.


	Изненадаха се, като завариха Уолтър във фирмата.
	— Хей, по-добре ли си? — обърна се Нийл към братовчед си.
	— Да, добре съм — повдигна рамене младежът.
	— Какво е станало? — поинтересува се Кати.
	— Паднал и си ударил гърба — обясни съпругът й. — Татко ми каза тази сутрин. Една седмица е отсъствал от офиса.
	Том и Кати се спогледаха. Знаеха, че изобщо не е падал, но си замълчаха. Телефонът звънна. Беше мисис Хейс. Решили, че ще имат нужда от двама сервитьори за сряда. Съжаляваше, че са взели решението в последния момент и питаше дали е проблем…
	— Ни най-малко, мисис Хейс. — Том затвори телефона и се обърна към Уолтър. — Обичайното подаяние за сряда, Уолтър. Ела тук в шест и трийсет за товаренето. Не е нужно да вземаш смокинг под наем, вече си имаш. Окей?
	— Окей — усмихна се младежът. — Знаех, че имахте намерение да работя с вас.
	— Не, нямахме, но положението се промени. Сервитьорът ни за сряда е Кон, ти ще бъдеш само подкрепление… ако гърбът ти се оправи дотогава!
	— Към „Фоур кортс“ ли си, Нийл? — попита Уолтър. — Ако отиваш нататък, бих искал да ме хвърлиш някъде там.
	— Значи се връщаш на работа? — попита объркан братовчед му.
	— Не, трябва да се видя с един човек в същия район.
	Том изпита безкрайно облекчение, че Уолтър си тръгва.
	— Добър ли беше обядът? — попита той.
	— Не, опитахме най-различни хлябове и преживяването не беше особено приятно… Не струват нищо в сравнение с твоите — отвърна бодро Кати.
	Съпругът й измънка нещо в знак на съгласие.
	— В такъв случай шоуто може да продължи още няколко седмици — възкликна доволно Том.
	Когато останаха сами, Кати седна и го погледна.
	— Извинявай, Том.
	— Е, знаем, че Уолтър е говедо, но те искат двама и…
	— Не за Уолтър, а задето те излъгах, че Нийл е дошъл в операта. — Той като че ли бе забравил, но тя продължи: — Постъпих глупаво, но знаеш с какво нетърпение я очаквах. Просто… не исках да разбереш, че ме е предал.
	Том явно мислеше, че тя придава прекалено голяма тежест на безобидни неща.


	Мъти планираше от седмици изненадата и затова попита дали Кати, Нийл и Джералдин могат да наминат към шест часа във вторник. Часът се оказа неудобен и за тримата, но те се постараха да не го разочароват. Черното бебе лабрадор вече лежеше скрито в спалнята. Постепенно разговорът щеше да се завърти към кучетата, Мод и Саймън щяха да споделят за пореден път голямото си желание и Мъти щеше да каже: „Струва ми се, че имам нещо за вас“.
	— Да не би да е станало нещо? — усъмни се Саймън, когато се настаниха на кухненската маса.
	— Защо? — попита Лизи.
	— Ами, всички като че ли очакват нещо.
	— Не, Саймън, седнали сме да пием чай.
	— Някой иска ли още захар или мляко? — весело ги изгледа Мод.
	Мъти се изкашля.
	— Няма нищо по-хубаво от това семейството да се събере около масата — започна той. — В цял Дъблин сега хората пият чай, наблюдавани от домашните си любимци.
	Огледа се гордо и изчака, но децата не казаха нищо. Том реши да запълни празнината.
	— Така е, Мъти, различните семейства имат различни животни — зайци, хамстери, кучета…
	Близнаците все още мълчаха. Мъти започна да губи търпение.
	— Но в тази къща, разбира се, никога не е имало куче, ние не сме сред любителите на кучета.
	— Вярно е — допълни Лизи, сякаш четеше предварително написаната си роля.
	И тогава децата скочиха.
	— Ура-а-а — извика Саймън.
	— Знаех си — включи се и сестра му, двамата изскочиха като стрели от кухнята и хукнаха нагоре по стълбите към спалнята.
	Последва джафкане, писъци и сумтене, накрая пристигнаха с кутрето. То приличаше на играчка — цялото черно и размахващо опашницата си.
	— Хубаво е — промълви Мод.
	— Това е той, аз погледнах. — Брат й пое животинчето и се вгледа отново, за да е сигурен, че не е допуснал грешка. — За нас ли е? — плахо попита той, не смееше да се надява.
	— За двама ви — отвърна кисело Мъти.
	— И за цял живот, завинаги? — На Мод все още й беше трудно да повярва.
	— Никога не сме имали животно, истинско животно — обяви Саймън.
	— В „Дъ Бийчис“ имахме костенурка, но тя си отиде — обясни сестра му. — Знаеш ли, надявахме се някой ден да си имаме куче. И едва днес…
	— … го чухме да скимти зад вратата — довърши Саймън.
	— И аз казах, че ми прилича на куче. Но изобщо не сме предполагали, че е за нас.
	— И то — завинаги.
	Кати осъзна, че точно в този момент в близнаците нещо се пречупи и преобрази. Изглежда всички бяха на същото мнение. Начинът, по който галеха кутрето и се смееха на несръчните му движения, можеше да разтопи и най-коравото сърце. Качиха животинчето на масата и то затопурка с лапичките си по нея, а Том постави вестник под него точно навреме, както се оказа, и всички побързаха да си вземат чашите и сладкишите.
	— Много е красив — възкликна отново момичето.
	— И интелигентен. На улицата ли го намери? — попита невинно Саймън.
	— Отидох в магазина и го избрах, а сега е ваш, на двама ви — отвърна с усмивка Мъти.
	— Татко го е купил специално за вас — обяви гордо Кати.
	— А Лизи взе допълнителна работа, за да плати на ветеринарния лекар, за инжекциите и изобщо всичко — намеси се и Джералдин.
	— Как ще го наречете?
	— Хувс* — отговориха в един глас децата и закимаха енергично. — Хувс Мичъл — доуточни Мод, в случай че не са разбрали.
	[* Копита (англ.)]
	— Обикновено към кучетата се обръщат с малките им имена, така че той ще бъде Хувс през повечето време — поясни Кати.
	— И защо се спряхте на това… интересно име? — изрази всеобщата мисъл Том.
	Децата бяха изненадани, че другите не разбират, след като беше толкова очевидно.
	— Мъти винаги казва, че това е най-хубавото нещо на света… тропотът на копитата в синхрон с ударите на сърцето — обясни Саймън.
	— И когато се отдалечат — прекъсна го Мод, — тогава звукът от копитата докосва душата.


	Нийл позвъни на Кати по мобилния телефон.
	— Съжалявам.
	— Няма значение, Нийл, и без това никой не очакваше да дойдеш. Беше страхотно, кученцето им хареса много.
	— Точно заради това се обаждам. Не могат да продължават да живеят в тази пародия на рай. Чичо Кенет се е върнал, почиства „Дъ Бийчис“, Кей излиза от болницата през уикенда. Самозалъгването няма да трае вечно.
	— Не е самозалъгване, това е техният дом. Какъв дом създава за тези деца семейството на чичо ти?
	— Ако се вярва на татко и на Уолтър, който бе закаран насила да помага, не било толкова зле. Уолтър дори предложи да вземат нещо за ядене от теб, което да съхраняват във фризера. А сега дочуване, ще поговорим по-късно.


	Джералдин се приготви да тръгва.
	— Не мога да остана повече, Фреди ще намине да пийнем по нещо. Имах намерение да му сготвя нещо по-така за утре вечер, той обикновено се отбива в сряда, но му изникна някакво мероприятие, бедничкият.
	— Аз също тръгвам, лельо, искаш ли сандвичи-канапе? Имам една кутия в микробуса.
	— Ти си ангел, благодаря ти, Кати.


	Когато пристигнаха в шест и трийсет, в семейство Хейс цареше истински хаос. Двамата им недоволни синове, които живееха в къщата, се въртяха напред-назад и не знаеха какво да правят. Не по-малко недоволната им дъщеря заяви, че от тях не може да използва дъската за гладене в кухнята. Мисис Хейс помоли да я наричат „Моли“, а съпруга й — Шей. Той очевидно беше строг господар в ръководената от него компания и смяташе за необходимо да дава заповеди и в този случай.
	— Шей, ще направя по едно кафе за всички и после с теб ще прегледаме набързо плана за вечерта?
	Кати включи чайника и каза на Джун да изнесе дъската за гладене и ютията в една от спалните на горния етаж. Накара момчетата да затворят двете персийски котки, така нямаше опасност да изядат плодовата салата с бишкоти или да оставят косми по сьомгата. Докато заври чайника, успя да убеди Моли, че най-важното в момента е да се качи в спалнята си и да си почине. Беше й донесла дори студена маска за очите.
	— Ами приготовленията…
	— Точно затова ни плащате — увери я младата жена. В този момент Том обясняваше на Шей, че имат списък за всичко, което трябва да се върши, че работата е нещо рутинно за тях и трябва само да следват опита си, затова най-разумно беше да ги оставят сами. Той дори предложи на домакините да се появят в седем и половина, половин час преди първите гости, за да се уверят, че положението е наред. Шей кимна, звучеше напълно разумно. Скоро всички представители на семейство Хейс, след като се подкрепиха с кафе, се оттеглиха по стаите си.
	Том и Кати се захванаха на работа — разопаковаха храната, сложиха покривки на шведските маси и пепелници в зимната градина, разопаковаха тортата и я поставиха на сребърна стойка, извадиха сметановия десерт, върху който с печени бадеми беше изписана цифрата 25, напълниха с различни салати стъклените купи. Всичко вървеше по план. Точно в седем пристигнаха двамата бармани — жизнерадостният червенокос младеж и Уолтър, по-нацупен от всякога.
	— За начало ще пият коктейл с шампанско — обясни Кати.
	— Каква гнусотия — направи физиономия Уолтър.
	— Не съм сигурна какво означава тази дума. Знаеш как се прави, приготви всичко, но долей шампанското малко преди да влязат гостите.
	— Имаш предвид това, което минава за шампанско — отвърна младежът, повдигна небрежно една бутилка и я върна обратно в кашона.
	Кати реши да говори само с Кон.
	— Искам да приготвите ето така четирийсет чаши. Погрижи се Уолтър да отвори дванайсет бутилки с бяло вино и дванайсет — с червено. Бялото поставете в голямата кутия с лед до кухненската врата и когато останат четири…
	— Извинявай, Кати, да не би да имаш проблем да говориш с мен? Може би присъствието ми е нежелано? Да си тръгна ли? Имаше толкова надут вид, че й се прииска да го ритне. Той много добре знаеше, че тя нямаше как да го пусне сега. И смяташе, че може да се държи както си иска.
	— Или се дръж както трябва, или си вземай палтото — заяви тя.
	— Не мисля, че можеш да си го позволиш…
	— Нямаш представа какво мога да си позволя. Уволнявам те.
	— И къде ще ми намериш заместник?
	— Братовчед ти — отвърна тя и извади мобилния си телефон.
	— Нийл? Не би го направила. — Кати започна да набира номера. — Окей, съжалявам, прекалих.
	— Не, Уолтър, аз съжалявам, не мога да разчитам на теб.
	Внезапно той осъзна, че тя говори сериозно. Наистина щеше да помоли Нийл да облече смокинг и да сервира напитки. А после чичо му щеше да го убие. Баща му, на чиято издръжка разчиташе, също!
	— Е, видяхме най-после Уолтър да си върши работата — възхити се Том, докато наблюдаваше бързото придвижване на бутилките.
	— Трябваше да го посплаша — отвърна Кати. — Другото момче е добро, нали? Днес обаче на Уолтър му е за последен път.
	— А евентуалното напрежение в семейството?
	— По-скоро ще го предотврати, тъй като няма да се налага да убия Уолтър с голи ръце и да изцапам кухнята.
	— Готвенето изисква спокойствие и търпение, а ти нямаш нито една спокойна или търпелива клетка.
	— Забравяш, че е нужен и огън, а аз цялата съм в пламъци.
	Точно в този момент семейство Хейс се появи. Суетнята започваше отново.
	— Ние имаме една малка традиция — да правим снимки преди пристигането на гостите, докато къщата е още мирна и тиха и масите изглеждат привлекателно — обяви Том и ги разположи край тортата до шведската маса, след което им наля първия коктейл за тази вечер.
	Домакините започнаха да се отпускат и когато пристигна първият гост, вече бяха съгласни, че и къщата, и храната изглеждат много добре и очевидно ги очаква приятна вечер. Само след час празненството беше в разгара си. Дори Уолтър се движеше пъргаво, допълваше чашите и беседваше любезно с хората. Особено голям успех имаха баничките, пълнени със сос от хрян, сметана и парче студено говеждо.
	— Ти ли ги измисли, Кати? — попита я някакъв мъж.
	Оказа се, че е Фреди Флин, приятелят на леля й. Мисис Флин също присъстваше, дребна, чаровна и отрупана с бижута. Кати погледна китката й, часовникът й беше съвсем обикновен. Усмихна им се.
	— Мистър Флин, мисис Флин, много ви благодаря. Уви, не съм ги измислила аз, но ги видях някъде и ги запомних! Хубави ли са?
	— Разбира се — отговори той с усмивка. — Скъпа, това е Кати Скарлет, братовчедка на Джералдин, дамата, която се занимава с нашата реклама. Бъди мила с Кати, тя може да свърши работа и на нас. Кати, съпругата ми Полин.
	— Защо да не подготвите и нашата сребърна сватба — включи се в разговора съпругата му.
	— За нас ще бъде чест. Много се радвам, че се запознахме, но…
	Отдалечи се, вътрешно кипеше от гняв. Той се обръщаше към съпругата си със „скъпа“, щяха да правят тържество за сребърната си сватба, а ако се вярваше на Джералдин, бракът му бил мъртъв. Направо да повърне човек.


	Партито протече по-добре, отколкото се надяваха. Моли бе споделила с копнеж, че според нея са прекалено стари за танци. Том обаче донесе за всеки случай „Най-доброто от АББА“. Първо пусна някои от съвременните хитове и когато чу, че гостите започнаха да си тананикат и припяват, зареди „Мама миа“. Всички скочиха на крака.
	Том и Кати поспряха за по едно кафе. Половин час по-късно чиниите бяха събрани, пепелниците — изпразнени, отворените бутилки — оставени по масите, кухнята беше в безупречен вид и само групичка от десетина ентусиасти продължаваше да празнува. Том щеше да си вземе компактдисковете на другия ден, когато трябваше да приключи сметката. Кон го попита дали може да поговори с него. Издърпа го встрани.
	— Доста неудобна е темата — започна той, — но мисля да хвърлите едно око на онази спортна чанта там, ако се сещате какво имам предвид. Господи, колко ми е неприятно да го кажа… но се налага.
	Без да пита повече, Том се приближи до чантата и отвори ципа. Върху пуловера и дънките на Уолтър лежаха четири сребърни черпака, две сребърни шишенца за олио и оцет и богато декорирана рамка за снимки. Гърлото му се сви от страх.
	— Благодаря — промълви той. — Сега излез по-бързо. Намерил съм всичко сам, разбра ли? И още веднъж ти благодаря.
	Кати се върна в кухнята.
	— Том, откъде знаеше, че ще искат точно тази музика? Подейства им като магия. Виж ги как скачат.
	— Кати, Уолтър е откраднал сребърни прибори. Намерих ги в спортната му чанта.
	Неприятно му беше, но нямаше избор, а и не можеше да действа, без да чуе мнението й.
	— Къде е той?
	— В трапезарията, бъбри с дъщерята на Моли и Шей.
	Тя извади мобилния си телефон.
	— Какво ще правим? — попита той.
	— Ще повикаме такси за Джун и Хелън. На две минути оттук има Стоянка, взех номера им.
	— И после?
	— Ако отрича, ще извикаме полиция.
	— Какво ще каже Нийл?
	— Не знам, ще оставя Уолтър да му се обади, той ще има нужда от адвокат.
	— Няма да стигнеш чак дотам — беше смаян от категоричния й тон.
	— Иди го извикай.
	— Уолтър, имам нужда от теб в кухнята. — Том говореше съвсем тихо.
	— Хей, часовете ми приключиха. Сега съм тук за собствено удоволствие, в личното си време.
	— Веднага ела, ако обичаш.
	Щом видя чантата си отворена, младежът се развика:
	— Как смеете да бъркате в личните ми вещи…
	— Чакам обяснение, Уолтър.
	— Не съм ги слагал аз, вие сте… вие и двамата ме мразите.
	— Полицията всеки момент ще пристигне и ще ни каже чии са отпечатъците върху тях.
	— Няма да извикаш полиция!
	— Уолтър, така се прави в случай на кражба.
	Кати вдигна мобилния си телефон.
	— Ще ги викаш ли?
	— Не, ще те изчакам първо да се обадиш на братовчед си, ще имаш нужда от някой, който да говори вместо теб. Би могъл да бъде и Нийл, стига да се съгласи. Хайде, обади се.
	— Не знам номера.
	— Програмиран е. Натисни единицата.
	Двамата седяха и го наблюдаваха. Вратата на кухнята беше затворена, така че ясно чуваха разговора.
	— Нийл, извинявай… извинявай, че ти се обаждам. Уолтър е.
	— Какво има? Кати добре ли е?
	— Всъщност аз загазих.
	— Къде е Кати?
	— Тук, до мен… Искаш ли да говориш с нея? Не, съжалявам, тя категорично отказва, очевидно ще трябва да говоря аз… Ами, стана едно недоразумение. Все още сме в онази къща и Том почнал да тършува в чантата ми и намерил там разни сребърни предмети… собственост на семейство Хейс… — Младежът поспря, но не последва отговор и той продължи: — И сега, Нийл, те казват, че ще извикат полиция. Том и Кати го казват. Чичо Джок ще ме убие, трябва да ми помогнеш… Какво да правя?
	— Свали си смокинга.
	— Какво?
	— Свали си смокинга и го дай на Том.
	Той се подчини. Дочу се тракане, когато свали сакото и го подаде на Том. Том го раздруса отново. В джоба му имаше сребърни лъжици, един часовник и нож за разрязване на хартия.
	— Направи ли го? — попита Нийл.
	— Да. Там като че ли има…
	— Бях сигурен.
	— Какво ще стане сега?
	— Страхувам се, че не зависи от мен. Питай Кати и Том и хората, чието сребро си откраднал. Те знаят ли вече, между другото?
	— Аз всъщност не съм го откраднал.
	— Пожелавам ти късмет в такъв случай.
	— Какво значи „късмет“? Няма ли да се намесиш?
	— Не.
	— Нийл, моля те, аз съм ти роднина.
	— Кати е твой работодател, ти открадна от нея. Можеш да бъдеш даден под съд, глупак такъв.
	— Кати е тук, да й предам телефона, за да говориш с нея… Моля те, Нийл, помоли я.
	Лицето му се сгърчи и той заплака.
	— Твоите работодатели са имали лошия късмет да наемат крадец. Каквото и да направят, аз няма да имам нищо против. — И затвори.
	Том и Кати се спогледаха.
	— Джобовете на панталоните ти — рече Том.
	Там откриха запалка и още лъжици. Уолтър плачеше и се молеше, но те разговаряха спокойно, сякаш го нямаше.
	— Ти се обади, Том.
	— Не, няма да се обадя. И ти едва ли щеше да го направиш, ако той беше братовчед на Марчела.
	Настъпи мълчание.
	— Защо го направи, Уолтър? Джок ти плаща достатъчно.
	— Задлъжнял съм.
	— А сега изчезвай.
	След десетина минути Том подкара микробуса към малката градска къща на „Уотървю“, където Нийл очакваше Кати, а след това щеше да се върне в „Стоунифийлд“, където Марчела също щеше да го пита как е минало тържеството.


>	Четвърта глава
>	Април

	Тази сутрин решиха да посетят пролетното намаление в „Хейуърдс“. Бяха приключили подготовката за двете поръчки. Едната беше за елегантен чай на партия бридж за дванайсет човека, с дребни сандвичи и кексчета. Часове наред обсъждаха как да поставят мотиви с кари, пики, купи и трефи. В крайна сметка, с помощта на репичките и черните маслини бяха стигнали до приемливо решение. Освен това бяха изпратили обяд на една жена, която искаше да представи пред свекъра и свекървата си, че го е приготвила сама. Беше им дала свои съдове, плати им предварително, единственото условие беше да не казват на никого. Предложиха й голяма купа спаначена супа, тенджера задушено на бавен огън и лимонова торта. Цялата тази ситуация ги озадачи, но техният бизнес съществуваше и благодарение на такива като нея.
	— Я, вие двамата в нашето барче — усмихна им се Шона Бърк, когато се срещнаха в кафенето на „Хейуърдс“.
	— Вашите хлябове са пълен боклук в сравнение с моите — пошегува се Том.
	За негова изненада тя кимна.
	— Абсолютно си прав, така им казах и аз на събранието миналия петък — супите и салатите са прекрасни, но хлябът не прилича на нищо. Знаеш ли, точно така ще ви вкарам тук. Те могат да поставят обява, че хлябът се осигурява от вашата фирма. Слушай, ще можете ли да ми дадете мостри, за да им ги представя на утрешното съвещание?
	Обсъдиха цените, представянето, количеството и доставката. Ентусиазмът беше огромен.
	— Не хранете все пак прекалено големи надежди, аз от своя страна ще направя всичко възможно за вас.
	— Страхотна си, Шона — възкликна Том и събра чантите с покупките от „Хейуърдс“.
	— Да не би да се връщате, за да започнете веднага? — засмя се тя.
	— Не, отивам при баща си. Ще бъда в кухнята утре сутринта и няма да ти дам стар хляб, ще бъде прясно изпечен, пет различни вида…
	— Как е той?
	Шона винаги питаше за него.
	— О, добре е, благодаря ти, беше много мила през онази нощ в болницата. Вече не си дава толкова зор, а майка ми смята, че се е оправил благодарение на молитвите й… Малко уморително, но щом й се отразява добре… защо не? Кати — той се обърна към нея, — ще намина през салона, за да видя Марчела.
	— Не й казвай нищо за хляба — предупреди го Шона.
	— Разбира се, че няма да казвам. Кати, ще платиш ли кафето, ще се видим след десет минути.
	Двете жени забелязаха изпълнените с възхищение погледи, които съпроводиха атлетичната му фигура.
	— Той няма представа за ефекта, който оказва върху другите — промълви Кати. — Всички полудяват, където и да се появим. По-младите са щастливи, че не е свързан с мен, по-възрастните се влюбват лудо, но той никога не усеща нищо.
	— Двамата с Марчела са като филмови звезди — каза Шона и стана. — Слушай, нека се погрижа аз за кафето. Утре може да сте официални снабдители… имате право на чаша кафе.
	Кати прие и вдигна багажа си:
	— Том каза, че си ходила при твои роднини в болницата?
	— Да, така е.
	— Положението наред ли е?
	Шона я погледна.
	— Не, точно обратното. Тя почина.
	— Съжалявам! Близка ли ти беше?
	Последва пауза.
	— Не, не беше. Изобщо не ми беше близка.


	Марчела се занимаваше с маникюра на една клиентка. Изглеждаше великолепно в късата си бяла униформа със синьото лого на „Хейуърдс“, стройните си крака с тъмносин чорапогащник и облака тъмни коси около дребното си лице. Понякога не му се вярваше, че наистина е толкова красива и обича само него. Забеляза, че всички в салона й се възхищават.
	— Видеокасета ли да взема или предпочиташ да излезем? — прошепна Том.
	— Има промоция на книга.
	— Е, тогава ще ходим там — сви добродушно рамене той.
	Нямаше смисъл да я пита за коя книга става дума, просто това бе възможност да я снимат и фотографията й да се появи в графата „Сред посетителите…“. После щяха да добавят вестника към непрестанно нарастващата купчинка в посветената на тази тема папка. Том си записа адреса на книжарницата и каза, че ще се видят там. Нямаше смисъл да й предлага и вечеря. Марчела не слагаше почти нищо в устата си, а и без това щеше да ходи на аеробика.


	— Мога ли да взема микробуса за тази вечер? — попита Кати, когато поставиха двете щори и разбраха, че осветителната инсталация се нуждаеше от електротехник.
	Нямаше никакъв проблем за колата. Том имаше среща с Марчела в центъра на града и щеше да отиде с автобуса.
	— Къде ще ходиш?
	— Да разбера какви са последните авантюри на Хувс и да уверя децата, че животът им няма да приключи дори и да се наложи да се върнат при ненормалните си родители. Точно ги възпитахме и успяхме да създадем нормална обстановка около тях. Господи, какво кара онези егоистични клоуни да смятат, че е достатъчно да се пробудят от пиянския си живот, за да си ги вземат обратно?


	Баща му четеше на масата някаква медицинска брошура.
	— Кажи ми как би могъл да избегнеш стреса? Ако си в бизнеса, и дума не може да става, ти как се справяш, Том?
	— Някои познати твърдят, че никога не съм изпитвал стрес, камо ли да го избягвам.
	— Така е, твоят бизнес е лесен в сравнение със строителството, но все пак несъмнено се тревожиш…
	— Разбира се, и то всеки ден. Днес например се тревожа дали хлябът, който ще изпека утре, ще бъде одобрен в „Хейуърдс“…
	— Така пишат и тук, но твоите бизнес тревоги не са тревоги в истинския смисъл на думата.
	Имаше ли представа баща му какво значи да работиш нощ след нощ в баровете, за да изкараш таксата за колежа, да вземеш огромна сума назаем за откриването на фирмата, да молиш хората да ти станат гаранти, да гледаш Марчела със съзнанието, че е най-красивото същество на земята и че със сигурност някой ден някой ще ти я отнеме? Не, той си мислеше, че синът му няма представа какво е стрес.


	Близнаците си приготвяха домашните в кухнята, когато Кати пристигна на „Сейнт Джарлат“. Майка й се бе захванала със сватбените им тоалети и шевната машина тракаше монотонно. Баща й боядисваше кучешката колибка в задния двор. Кутрето лежеше на един вестник и потрепваше от удоволствие.
	— Добре дошла, Кати, но в тази къща всички работят здраво и не трябва да прекъсват задълженията си преди шест и половина, ако се сещаш какво имам предвид.
	— Сядам да си оправя сметките — побърза да каже тя и се настани срещу близнаците, които се трудеха над домашните си. — Здравейте — намигна им Кати, сякаш бе едно от момичетата в класа им.
	— Ще си направим ли чай? — прошепна Мод.
	Очите на брат й светнаха.
	— След шест и половина — отвърна също така шепнешком младата жена.
	Дори не виждаше цифрите, размазваха се пред очите й. Беше се обадила на Нийл непосредствено преди да дойде тук. Родителите на Саймън и Мод били много благодарни на хората, грижили се за децата им по време на тяхното отсъствие, но сега всичко било наред, те нямали търпение да ги видят отново и очаквали да ги посрещнат в дома си още през уикенда. А тази вечер той имал среща с човека, който щеше да ги уведоми за разписанието. Ставаше дума за работата, която предлагаха на Нийл. Въпросният човек знаел колко време можели да я пазят за него.
	В шест и половина всички отидоха да огледат снежнобялата колибка.
	— Красива е — възкликна със страхопочитание Саймън.
	— Истински дворец за Хувс — добави сестра му.
	— Но той не може да влезе в нея, преди боята да е изсъхнала — побърза да доуточни Мъти.
	— Иначе ще излезе целият на бели петна, като далматинец — засмя се Кати.
	— Далматинците всъщност са бели на черни петна — авторитетно се намеси Саймън и веднага се сети, че не беше прилично да поправяш хората. — Исках да кажа, че… че някои от тях са бели на черни петна. Разбира се, може да има и черни на бели петна.
	— Доброто ми момче — Кати го погали по главата. Бяха ги научили на толкова неща. И за какво? За да ги върнат на онези безполезни родители?
	— Плачеш ли? — попита с интерес Мод.
	— Нещо такова. Хората на моята възраст понякога плачат най-неочаквано. Голяма досада е.
	— Майка ни плачеше така в болницата и също не знаеше защо — отвърна момичето.
	— В нейния случай се дължеше на слабите й нерви. — Саймън държеше винаги да е справедлив.
	— Елате, деца. Ще изведем Хувс на разходка. Знам, че не е мой, но го чувствам близък, макар и да не живея тук.
	— За него няма да е разходка, по-скоро ще се клати като гъсок — обяви Мод и изтича за каишката.
	Минаха няколко пъти по „Сейнт Джарлат“, като разделиха предварително времето, през което всеки от тях водеше кутрето за каишката.
	— Никога не съм предполагал, че ще си имаме истинско куче. Мислех, че от време на време ще си играем с нечие друго… — сподели момчето, когато сестра му пое каишката.
	— Разбира се, той винаги ще бъде ваш. Къщата, в която спи Хувс, не е от значение.
	— Защо говориш така? — Саймън я изгледа смутено.
	— Е, знаеш — повдигна неопределено рамене тя.
	— Сега вече знам.
	— И какво е то?
	— Баща ни се е върнал от своите пътувания, майка ни се прибира от болницата за нерви, а ние ще напуснем Мъти и неговата съпруга и ще оставим Хувс тук.
	Мод вдигна поразена очи, очакваше Кати да каже, че не е вярно. Настъпи мълчание.
	— Твой ред е да държиш каишката на Хувс.
	— Не искам, Мод. Все пак благодаря — отвърна Саймън и тръгна пред тях обратно към къщата.
	Кати не се опита да го задържи. Знаеше, че в момента той полагаше неимоверни усилия да не покаже колко е разстроен.
	— Наистина ли ще напуснем „Сейнт Джарлат“?
	— Мод, не става дума точно за напускане. Както знаеш, приятелите никога не се разделят. Ще идвате пак и при нас, и при татко и мама. И кой знае, ако нещата потръгнат, ще вземете и Хувс с вас.
	— Ти не познаваш мама, нали?
	— Не, не я познавам истински…
	— Нервите й едва ли ще позволят да вземем Хувс вкъщи — произнесе тъжно момичето.


	Марчела разговаряше оживено с Рики, но лицето й светна, когато Том влезе в книжарницата.
	— Няма да се сетиш какво ще направи Рики — възкликна възбудено тя.
	— Не, затова ми кажи.
	Беше уморен, пасивността на баща му го депресира, на всичкото отгоре се опасяваше, че не бяха пресметнали правилно разценките на хляба. Кати му се обади, за да го уведоми, че „Сейнт Джарлат“ е потънал в скръб и единствено черното кутре, което влязло на няколко пъти в обувката й, разведрявало мрачното настроение. И му предложи да пийнат по нещо за ободряване.
	— Тръгнал съм точно на такова мероприятие, така че ела и се присъедини към нас. Току-виж, намерим и клиенти сред представителите на книжната търговия.
	— Ще ме пуснат ли? Не съм поканена.
	— Боже, та те са готови да излязат на улицата и да дърпат хората насила вътре.
	— Том — предупреди го Марчела, — онази жена с шапката… е редактор на новото списание, за което ти говорих. Рики смята, че би могъл да й продаде история със снимки. Големи фотографии с теб… където си с много хубав пуловер, не както сега… Страхотна реклама за „Аленото перо“… Нали се сещаш — вкъщи, на работа…
	— Да, споменах пред нея — намеси се Рики. — Тя като че ли се заинтересува, но те никога не ти казват „да“ или „не“. Дано захапе.
	Том се оживи, би било наистина прекрасно всички, които някога щяха да имат нужда от услугите на кетърингова фирма, да прочетат тази публикация. Вече виждаше как двамата с Кати носят подноса с хляб в „Хейуърдс“, микробуса с веселото лого на „Аленото перо“. Може би щяха да представят някоя рецепта и да направят снимка на завършеното блюдо. Например мидите с джинджифил, които Кати приготвяше несравнимо. Двамата с нея обаче никога нямаше да успеят да си осигурят подобна реклама.
	— Рики отива да я доведе. Озари я с най-неустоимата си усмивка — подсказа му Марчела. Изглеждаше толкова красива, жизнена и щастлива в изключително елегантната си къса рокля в тъмносиво и бяло, която той виждаше за първи път.
	— Нова ли е?
	— Том, скъпи, прекрасен си, но не разбираш нищо от дрехи. Тя струва седемстотин лири…
	— Но как тогава…
	— Предимството да работиш в „Хейуърдс“. Някой я върнал заради дефект в шевовете, а аз платих само за химическото чистене.
	В този момент Том забеляза Кати. Не изглеждаше особено добре в шлифера си, а вместо с яркочервена панделка, косата й бе вързана отзад с ластиче. Не беше гримирана и под очите й се очертаваха сенки. Нямаше да забележи всички тези неща, ако помещението не беше препълнено с елегантни жени.
	— Заведи ме до най-евтиното червено вино, за да се потопя в него — усмихна се Кати.
	— В никакъв случай, ако ще караш микробуса.
	— Паркиран е в двора на фирмата и очаква призори да пристигне хлебарят. — Тя беше не по-малко уморена. Откъде другите вземаха енергията да бъбрят така непрестанно? — Боже мой, виж Марчела! Ослепителна е в тази рокля. Но тя сигурно струва цяло състояние.
	— Не питай.
	— Домашни разправии ли?
	— Не, тъй като е взета от „Хейуърдс“ и трябва да бъде върната утре.
	— В такъв случай всичко е наред — заяви жизнерадостно Кати. — Ама това вино е ужасно.
	Жената с ексцентричната шапка се приближи и Рики я представи.
	— Пред теб е прочутият Том Федър, за когото ти говорих — обяви фотографът.
	— Ммм — измърка тя, като го огледа от глава до пети.
	— Както чувам, списанието ви върви добре.
	— И вашият бизнес също.
	Погледът й отново обходи тялото на Том.
	— Ами, искам да ви представя другата половина на бизнеса, Кати Скарлет.
	— Много ми е приятно да се запозная с вас — произнесе любезно Кати.
	— Колко мило — измънка тя.
	— Ще бъдем щастливи да си сътрудничим… във всичко — заяви Том с двайсеткаратова усмивка.
	— Най-после едно добро предложение за тази нощ.
	Тя определено се държеше странно. Във всеки неин жест се криеше намек, сякаш другите й правеха аванси, а тя флиртуваше в отговор.
	— Марчела… ослепителна си — възкликна Кати с искрено възхищение.
	— Много мило, но това са само красиви пера, взети под наем.
	— Почакай да видиш какво ще стане благодарение на Рики. — Том не можеше да чака и миг повече. — Онази жена, която носеше на главата си нещо като две тухли, прикрепени на закачалка, та тя е главата на новото списание, в което ще рекламираме „Аленото перо“.
	— Том… — измънка Рики.
	— Не! Не говориш сериозно. — Кати бе не по-малко щастлива, но и донякъде разтревожена. Чакаше я толкова работа, а наистина трябваше да си смени прическата, да вземе под наем няколко тоалета, да използва гримьор. — Кога искат да пуснат материала?
	— Ами, нали разбирате… — Рики явно се чувстваше неудобно. Затова Марчела се намеси.
	— Рики ми обясни, че е трудна особа и до последния момент няма да разберем за кога става въпрос и под каква форма ще излезе.
	— Разбира се — смутолеви фотографът. — Марчела изясни ситуацията такава, каквато е. Стой в тази част на помещението, скъпа. Ще доведа едно момче от неделните вестници да те щракне.
	— Защо той смени тактиката? Само допреди няколко минути твърдеше, че работата била в кърпа вързана. Нищо не разбирам.
	Жената с шапката си тръгваше и му махна.
	— Лека нощ, Том. Дръж се прилично. Ще се свържа с теб скоро, Рики знае всичко.
	— Е, това е — заяви триумфиращо младият мъж. — Отивам да намеря Рики, за да му кажа.
	— Моля те, Том, недей — спря го Марчела. Тонът й накара Кати да вдигне глава. — Станало е недоразумение.
	Премести смутено поглед от единия към другия, сякаш не знаеше откъде да започне.
	— Казвай, Марчела — подтикна я Кати.
	— Рики се опитваше да й продаде статия с много фотографии за някаква поредица под надслов „Великолепните двойки“ или нещо от този род… нали се сещате, ти, неустоимият готвач с великански размери, аз, моделът, нашият дом, как се прибираме заедно, как ти ми сервираш вечеря, как аз тренирам в салона, а ти украсяваш някакъв десерт със сметана… Неща от този род…
	— Значи не става въпрос за „Аленото перо“ — промълви разочаровано младият мъж.
	— Е, разбира се, че отчасти става дума и за фирмата… все пак там ще се спомене с какво си изкарваш прехраната, хората ще научат името ти.
	— Но това е натъкмена история, Марчела. Аз никога не ти готвя нищо… ти просто не се храниш.
	— О, Том, мислех, че ще ти хареса. Тя каза, че изглеждаш великолепно. Каза го на Рики, когато й показа наша снимка. Това е шанс, защо си толкова труден? Те не могат да пуснат материал само за фирмата, ще бъде чиста реклама и другите кетърингови компании ще побеснеят.
	— А какво ще направят другите модели? Те няма ли да побеснеят, ако статията е само за теб?
	— За нас, Том, за нас двамата. Как иначе ще има повод да се спомене за „Аленото перо“? Мислех, че ще си доволен.
	Кати усети, че спорът нямаше да доведе доникъде.
	— Идеята е страхотна, Том — намеси се тя. — Това е най-добрият начин за добиване на популярност, а ние точно това искаме.
	Марчела я изгледа с благодарност.
	— Всичко е прекалено глупаво. Аз не съм модел, който ситни като пуяк, облечен в елегантен пуловер, и ти сервира нещо с богат сметанов сос, който ти никога няма да опиташ…
	— Том, не драматизирай излишно. Как иначе ще осигурим подобна реклама?
	— Никой не иска от теб да се държиш като глупак.
	— Нито пък от теб… Аз бих го направила заради компанията. Без да се замисля, стига да ми дадат тази възможност и ако проклетата работа на Нийл позволяваше да му дадат такава роля. Но ти знаеш какви са адвокатите…
	— Значи наистина смяташ…
	— Слушай, в крайна сметка зависи само от вас с Марчела, дали ще го направите или ще продължите да спорите до утре. Оставям ви да действате на воля. Искам само да знаеш мнението ми, а то е, че това ще бъде от полза за нашия бизнес.
	Обърна се с намерението да си тръгне и видя отражението си в стъклената врата отсреща. Колко абсурдно бе да предположи, че едно лъскаво списание би пожелало да я покаже на страниците си. Тя се държа дори по-идиотски от своя съдружник.
	— Не си тръгвай, Кати! Нали искаше да пийнеш и да се развеселиш.
	— Е, развеселих се. — Очите й светеха прекалено силно. — Обещават ни страхотно популяризиране и за това от теб се иска само да се усмихнеш.
	— Съжалявам. Мислех, че ще бъдем двамата.
	— Аз не съжалявам… Нещо повече, изпитвам безкрайно облекчение — заяви тя и излезе от книжарницата.


	— Мислиш ли, че мама ще ни пуска да идваме на „Сейнт Джарлат“? — попита с надежда Мод.
	— Не. А ти?
	— Нервите й сигурно няма да го понесат.
	И двамата се омърлушиха.
	— Донякъде е лошо, че нервите на мама се оправят така бързо.
	— И че откриха татко.
	Спогледаха се, но вече не можеха да си вземат думите обратно.


	Кати се появи във фирмата малко след Том.
	— Не идвам да ти се меся… Само да направя кафе и да разтребвам след теб… Това е твоето шоу — обясни тя.
	— Приятно ми е, че си тук, Кати. Тъкмо ме обзеха съмнения за хляба с плодове и ядки.
	— Всички го харесват — възпротиви се младата жена.
	— Харесва им, когато са платили за него предварително, когато вече е в дома им и не могат да го върнат — проплака Том. — Но дали ще им хареса, ако трябва да плащат толкова много за един резен? И като усетят сладникавия му вкус, няма ли да предпочетат сладкиш?
	— Във фурната е, нали?
	— Да…
	— Идеята ти е превъзходна… Хайде, нужно ти е силно кафе и здрав гръбнак… Това бе великият съвет, който ми даде Джералдин, когато бях в пубертета. Как е Марчела?
	— Снощи отново й направих предложение. Обясних й, че ако ще правим онези идиотски снимки, по-добре да ги съчетаем с годежно тържество, но тя не иска и да чуе.
	— И с право. Предложението ти е лишено от капчица романтика! — сряза го Кати.
	— Причината не е тази. Тя няма да се омъжи за мен, преди да постигне успех в кариерата си. Всъщност, докато не се убеди, че сделката е толкова изгодна за мен, колкото и за нея.
	— Тя е невероятно директна и пряма — удиви се Кати.
	— Тя е единственият човек на света, който не е изричал никога нито една лъжа.
	— Хей, ами аз?
	— Ти лъжеш от сутрин до вечер, както и аз. Налага ни се. Убеждаваме хората, че къщите им са страхотни, а те всъщност са ужасни, че това „Шардоне“ е по-хубаво от онова, в зависимост от печалбата ни, благодарим на месаря и му казваме, че е постъпил страхотно, като ни е нарязал месото, макар да не го е направил както трябва. Цял ден говорим лъжи.
	Таймерът на фурната звънна. Извадиха хляба и го наредиха в металните тави.
	— Неописуеми са, Том. Не мога да повярвам, че няма да ги вземат. Вече сме в „Хейуърдс“, сигурна съм.


	Доставиха хляба непосредствено преди събранието. Шона изглеждаше изключително елегантна в черния си костюм и светлорозова блуза, може би прекалено строга и делова. Човек не можеше да заема ръководен пост в „Хейуърдс“ единствено заради приятната си външност.
	— Ухае вълшебно, но не зависи от мен — заяви тя и изтича по стълбите.
	Определиха си среща в барчето в дванайсет по обяд. Бяха планирали времето си до последната секунда. Щяха да отидат на пазара, за да купят продуктите за Джеймс Бърн, да огледат цените на кошничките за хляб, за да са готови, ако получеха работата в „Хейуърдс“, да проверят цените за прането в друга пералня, да се отбият и в новия магазин за източни деликатеси.
	Шона се втурна развълнувано в барчето, вдигнала победоносно палци във въздуха. Не само че идеята им допаднала, ами и бяха изяли мострите до последната троха. Можеха да започнат от другата седмица, първоначално за пробен период от шест седмици.
	— Ще използваме ли нашето име? — попита Том.
	— Да, но те биха желали да пише прясно изпечени всеки ден специално за „Хейуърдс“ и след това — вашето име… Но затова пък ще сложим вашето лого в какъвто искаме размер.
	Шона бе не по-малко ентусиазирана от тях. Кати я прегърна.
	— Никога не можем да ти се отблагодарим — промълви задавено тя.
	— На вашите рамене ляга отговорността за обиколката на ханша в Ирландия — отвърна младата жена. — Трябваше да видите как се нахвърлиха, освен това поискаха хляба с плодове и ядки да бъде в двойно по-голямо количество.
	— И приемат цената? — Том сияеше.
	— Да, смятат, че е справедлива, но не се ужасявай, като видиш каква цена ще му сложат те; човек не забогатява току-така — извини се тя.
	— Бихме те поканили на вечеря, но тази вечер имаме ангажимент — каза Кати.
	— Няма нужда, след онази хранителна лудост горе!


	Джеймс Бърн им бе обяснил, че иска три урока по готварство, овладявайки подред приготвянето на предястие, на основно ястие и десерт. След това можеше да се поупражнява и когато дойдеше моментът — да сервира нещата, които му харесват най-много. Не го попитаха кога щеше да дойде въпросният момент, човек не можеше да задава подобни въпроси на Джеймс Бърн.
	Къщата беше огромна, навътре от улицата, с добре поддържано, посипано с чакъл пространство за паркиране на коли. Вероятно сградата бе разделена на четири големи апартамента. Беше казал да позвънят на табелката „Апартамент-градина“. Оказа се мазе с железни решетки на прозорците. Напълно в неговия стил, винаги очакваше най-лошото.
	Той отвори вратата и ги посрещна с тържествена усмивка. Беше облечен официално, Джеймс Бърн не носеше дори вкъщи пуловери и широки панталони. Пренесоха продуктите през тъмния тесен вестибюл, вдясно имаше дневна, вляво — кухня, а вратите право напред вероятно водеха към спалнята и банята. Преобладаващият цвят бе тъмен, калнокафяв и макар априлското слънце да надничаше зад тъмните завеси, светлината не успяваше да се приземи на нито едно жизнерадостно кътче. Кухнята бе пълна с различни шкафчета с всевъзможни височини, маса със странен вид, старомодна фурна, мивка, до която бе невъзможно да достигнеш и огромен хладилник, в който имаше бутилка вода, кутия портокалов сок, половин литър прясно мляко и пакетче масло.
	На колко години беше Джеймс? Вероятно на шейсет и нещо. Никога не бе казвал дали е ерген, женен, вдовец или разведен. Апартаментът не даваше указания за начина му на живот. Невъзможно беше да разбереш на кой стол сяда да гледа телевизия вечер и дали изобщо гледа. Телевизорът бе поставен под доста неудобен ъгъл. Върху ниска маса бе наредена спретната купчина вестници и списания. Картините по стените изобразяваха планини и езера и в тях нямаше никакъв живот. Стари, евтини рамки и две полици с овехтели книги. В пластмасова чаша бяха наредени химикалки. Кати забеляза, че Том също се оглежда.
	— Добре. Урокът започва оттук, Джеймс — сложи си престилката.
	— Не мисля, че имам такова нещо…
	— Предположих, затова ти донесох от нашите!
	— И тя извади една от престилките с голямото червено лого на „Аленото перо“. Счетоводителят завърза връзките около кръста си.
	— Много мило от нейна страна, нали, Том? Само жена може да се досети за нещо толкова дребно и същевременно — така въздействащо.
	— Нищо подобно, Джеймс. Никога не позволявай на жените да мислят, че имат монопол над дребните и въздействащите неща. Виж какво съм ти донесъл аз — дълги ръкавици за фурна, за да не си прегориш ръцете като някои мои познати.
	— Както виждам, урокът ще е по-интензивен, отколкото си мислех — заяви той.
	Започнаха от предястието. Кати натроши с опитна ръка сьомгата и прибави нарязаните на тънки филийки гъби и сметаната, които трябваше да се превърнат в суфле.
	— Кашкавалът изглежда най-добре, ако се настърже в последния момент — обясни тя, — но нищо не пречи да използваш и готовия „Пармезан“ от пакета.
	— За по-малки неща аз самият винаги го използвам — излъга Том.
	— Нима? — засмя се Кати.
	— Наистина. Спестява ти време точно тогава, когато най-много се нуждаеш.
	— Струва ми се много лесно — заяви подозрително техният домакин.
	— Но вкусът на предястието е такъв, като че ли е много трудно, уверявам те — успокои го младата жена.
	— Ял съм го неведнъж и винаги съм мислил, че е свързано със страшно много готвене. А сега се оказва, че цялата философия е в това да разкъсаш една студено пушена риба и да сипеш сметана.
	— Почакай, докато ти покажем как се приготвя пиле с естрагон — засмя се Том. — Никога повече няма да се довериш на който и да е готвач.
	Седнаха и се нахраниха заедно. Кати записа детайлно последователността на различните операции. Техният домакин заяви, че е вкусно и би могъл да се справи сам. Заговориха за театър, за това как преди Том и Кати гледали всичко, а сега все не намирали време.
	— Ти ходиш ли на театър? — попита го тя.
	Оказа се, че Джеймс е заклет театрал и не пропуска нова постановка. Не намериха смелост да го попитат дали ходи сам, с един или с цяла група приятели? Засегнаха различни теми: политика, затвор, наркотици, опера. Счетоводителят сподели, че редовно ходел на опера като студент, но след това някак си…
	— Слушаш ли арии вкъщи? — Кати посочи към старата уредба.
	— Не, човек трябва да има настроение за това.
	— Не е така, просто слагаш плочата и музиката създава настроението. Винаги слушам музика, когато мия чинии, ако съм сама. Нека пуснем нещо?
	— Не, моля те, нямам нищо подходящо — отказа той.
	— Тогава да се захващаме с миенето…
	— Не, не, не се чувствайте задължени…
	— Първо правило: никога не отказвай предложение да ти бъдат измити чиниите. Така ли е, Том?
	— Абсолютно. И непременно остави гостенката си да ти помогне в миенето, ако предложи — добави младият мъж.
	— Защо мислите, че е жена?
	— Защото един мъж не би обърнал внимание какво му сервират. Повярвай ми, готвил съм много пъти за мъже и го знам от личен опит — отговори Том, като се проклинаше за нетактичносгга си.


	Джо позвъни на вратата на „Фатима“. Носеше бутилка шери и луксозни бисквити.
	— Всичко е наред, Джи Ти, аз ще отворя. Кой ли е по това време на нощта?
	Беше седем вечерта и не можеше да се каже, че е посред нощ. Не трябваше да се ядосва.
	— Как си, мамо? — попита в привидно добро настроение той.
	Мора го изгледа от глава до пети. Сега му се стори стара и уморена, не беше същата, както я видя през януари на партито на Том и Кати. Тогава беше със зелен вълнен костюм и бяла блуза, сега носеше избелял пеньоар и стари чехли. Косата й бе сплескана, сива и безжизнена. Сърцето на младия мъж натежа, Мора Федър беше най-много на петдесет и осем години, а изглеждаше над седемдесет.
	— И какво те води насам? — попита тя.
	— Дойдох да ви видя и да разбера как се чувства татко.
	— Знаеш как се чувства. Изпратихме ти благодарствена бележка за кошницата плодове.
	Изражението на майка му беше сурово.
	— Да, да, така е. Беше много мило писмо.
	Джо знаеше, че Том го е написал вместо тях. Той правеше всичко, за да поддържа връзката помежду им.
	— Все пак, след като вече съм тук…
	— Кой те помоли да дойдеш, Джо?
	— Е, нали няма да ме върнеш?
	Наклони глава на една страна с умолителния вид, на който малко хора можеха да устоят. Но сега се намираше във „Фатима“.
	— Какво те кара да мислиш, че си добре дошъл? Идваш често в Дъблин, но не се отбиваш да ни видиш. Защо да те приемем тук?
	— Защото всеки човек, който иска да види баща си след прекарания инфаркт, е добре дошъл в дома на родителите си. — Легендарният чар на Джо Федър нямаше въздействие върху майка му.
	— Години наред нямаше кой да вдигне ръка, за да помогне на баща ти в работата му.
	— Мамо, никога не е ставало дума, че ще работя в бизнеса на татко и ти го знаеш много добре.
	— Не знам нищо такова. Даде също чудесен пример и на брат си… Строителството не се оказа достатъчно добро за вас. Беше добро, докато плащаше училището, дрехите ви, футболните обувки…
	— Мога ли да видя татко? — прекъсна я Джо.
	— Какво те кара да мислиш, че баща ти ще се зарадва?
	— Надявах се и двамата да се зарадвате.
	Усети нервен тик на челото. Още един отказ и щеше да си тръгне, но преди това наистина трябваше да види стареца. Мина внимателно, но твърдо покрай майка си и се насочи към стаята, където баща му напрягаше слух, за да чуе какво става. Беше блед като хартия, но погледът му светна радостно, нещо, което не забеляза в очите на майка си.
	— Джо, приятно ми е да те видя, момчето ми.
	— И на мен татко. Исках да се уверя лично, че си добре, както казват.
	— Кои са тези? — обади се от вратата Мора.
	— Том, Кати Скарлет, Нед от фирмата, хората, които милеят за теб.
	— Хм — изсумтя майка му.
	— Радвам се да те видя в добра форма. Ти също изглеждаш добре, мамо. Минавам набързо през Дъблин, не съм идвал отпреди влизането ти в болницата, затова реших, че ще е хубаво да се видим.
	— Наистина е хубаво, Джо.
	И баща му посегна да го хване за ръката. Младият мъж се престори, че не е забелязал, тъй като усещаше враждебността на майка си към подобни жестове на обич.
	— Донесох да пийнем нещо и да се подсладим с бисквити. А може би следващия път мама ще направи чай и кифлички… — Не я погледна, отвори шерито и взе чаши от бюфета. — Надявам се следващият път да бъде скоро. Ако знаете колко е трудно в Лондон…
	— Някой да те е карал да ходиш там. — Мора все още не се предаваше.
	— Хареса ми, когато бях млад и глупав, на тази възраст всички харесват големите градове. Но хората там не са щастливи.
	— Какво искаш да кажеш?
	— Вие го знаете от собствен опит, макар че Дъблин е по-малък. Хората и тук са неспокойни, търсят нещо, което да им обясни за какво е всичко това… — Двамата го гледаха неразбиращо. — Знаеш ли, когато отидох за първи път в Лондон, църквите бяха празни… Днес хората ходят на църква и по обяд, и вечер, и търсят отговори. Всички търсят отговори.
	— Ти откъде знаеш? — попита Мора Федър.
	— Защото и аз ходя понякога и то не само в християнски църкви, а и в джамии, и в синагоги, във всякакви храмове. Няма само един Господ, мамо, не е както по времето, когато бяхме малки.
	— Има само един истински Господ — сопна се тя.
	— Знам, знам, но днес е по-добре, отколкото преди, нали? Хората уважават вярата на другите.
	— Много малко вяра за уважаване имаше в теб, Джо, когато те видяхме за последен път.
	Поне се бе обърнала към него с името му. Наля шерито и им се усмихна, използва професионалната си усмивка. Честно казано, те не го интересуваха — бяха се отчуждили един от друг. Наистина изпита съжаление, когато научи, че баща му се бори за живота си в болницата. Собственото му желание бе да продължи да им изпраща от време на време по някой подарък. Но беше обещал на Том, а на него му беше някак си задължен.
	Том имаше право. Той самият не бе помогнал в трудната работа да бъдеш син във „Фатима“. Затова сега продължаваше да се усмихва, да налива шери и да разсъждава за смисъла на живота. Видя, че майка му се отпусна, а баща му остана доволен от положените усилия. Джо си помисли, че се бе потрудил много по-малко, докато убеждаваше един джентълмен да приеме голяма партида горнища и шорти. Щеше да остане още половин час.


	Снимките продължиха безкрайно. Том не искаше да повярва, че големи хора губеха време за нещо толкова тривиално. Марчела си взе два дена отпуск и се прибра с куп различни тоалети от „Хейуърдс“. Цената на пуловера и сакото, които бе избрала за него, се изписваше с астрономически цифри.
	— Всичко става с благословията на Шона… За тях е безплатна реклама. А ти изглеждаш толкова добре, че не знам как ще ги накарам да се отлепят от теб — и гримьори, и стилисти, и осветители. А дотук говорим само за мъжете — засмя се възбудено тя.
	Нещата за нея започваха да се нареждат. Мечтата й бе на път да се превърне в действителност, както стана и за него самия в началото на тази година. Том щеше да се постарае да се усмихва и да изглежда грубовато-мъжествен или каквото друго поискаха, за да подпомогне кариерата на Марчела.


	Човекът, който уж знаеше разписанието за всичко, не го знаеше, така поне каза Нийл. Мястото било ново, нищо още не било уточнено, нямало определена дата. Разполагаха с предостатъчно време, за да разговарят.
	А Кенет и Кей Мичъл вече се настанили и чакали.
	— Обясних на социалната работничка, че може би ще е тежко за децата да се върнат така изведнъж и тя се съгласи. Много е мила, ще ти хареса. Та според Сара би трябвало да ги заведем при родителите им един-два пъти, преди да ги оставим окончателно Тя ще дойде с нас.
	Кати усети неразумна ревност. Това беше тяхно право, нейно и на добрите й родители, те бяха приели децата, когато никой не ги искаше. А сега изглежда всички ги искаха — побърканият баща-беглец, побърканата пияна майка, разни социални работнички…
	— Окей. Ще се уговорим кога да ги заведем в Къщата на ужасите.
	— Не споменавай дори шепнешком пред тях. Знаеш как чуват и запомнят всичко — предупреди я младият мъж.
	— Имаш право. Ще видя кога да ги заведа.
	— Ще се координираме така, че и ти, и аз, и Сара да бъдем свободни.
	— Нийл, такова нещо може да се случи чак догодина. Доколкото разбирам, не става дума за свикване на конференция, а да заведа децата обратно там, където ще живеят отсега нататък, без да ги изплашим до смърт.
	— Скъпа, знам много добре какво имаш предвид, но в подобни случаи е най-добре да се действа според правилника и социалният работник да бъде с нас. Ако нещо не се получи, ние поне ще бъдем чисти.
	— Но ние знаем съвсем точно какво няма да се получи. Рано или късно Кенет ще дочуе мамещите звуци на някоя далечна земя, Кей ще подуши бутилка водка и тогава ще се озовем отново там, където сме сега.


	Том никога досега не беше виждал Рики в действие. За него той бе човекът, който забелязва всичко и познава всички. Нямаше представа каква подготовка предшества процеса, в резултат на който щяха да излязат пет-шест снимки. Вече беше сигурен, че е станала грешка и в малкия апартамент на „Стоунифийлд“ се заснема филм, струващ милиони долари. Това, което не можеше да разбере, бе спокойствието на Марчела. Тя сервира безброй чаши кафе и леденостудена минерална вода. Когато й кажеха да се усмихне, правеше го моментално и то така сияйно, че Том не можеше да повярва на очите си. Без значение колко пъти й се налагаше, на лицето й неизменно се появяваше все същата усмивка, сякаш избликваше от сърцето й. Тя стоеше неподвижно, докато наслояваха още грим или изсипваха нов порой от лак върху безупречно подредените й коси. Той самият, от своя страна, сипеше шеги, правеше се на клоун, събаряше ту това, ту онова, и се извиняваше отново и отново. Струваше му се, че никога няма да свърши.
	Най-сетне останаха сами, по джинси и тениски. Тоалетите бяха отнесени на химическо чистене, а тези за утрешния ден висяха в гардероба. Том легна на дивана и постави глава в скута й. Марчела го погали по челото. Беше свежа като маргаритка, очите й танцуваха доволно.
	— Благодаря ти, скъпи, скъпи Том. Знам колко ти беше неприятно — промълви тя.
	— Много напрегнато беше наистина. Опасявам се, че бях безнадежден.
	— Беше прекрасен.
	— Марчела, откъде вземаш цялото това търпение?
	— Аз също ти задавам въпроса откъде имаш търпението за твоята пипкава работа. Онези дребни, съвършени гарнитури, навиването на миниатюрните сармички. Аз ще полудея…
	Продължаваше да гали челото му и на него му се прииска да заспи веднага.
	— Така е, защото не ядеш — усмихна й се той. — Никога не си изпитвала желание за храна.
	— О, някога имах.
	Той обаче знаеше, че никога не е имала подобни наклонности. Снимките от нейното детство показваха едно малко и недохранено момиче. Марчела никога не си бе падала по яденето.
	— Трябва да вървя, уви — промърмори Том и се надигна.
	— След цялата работа, която свърши днес?
	— Имаме поръчка за тази вечер. Кати цял ден приготвя всичко, докато аз позирах тук. Трябва да й помогна да го сервира.
	— Разбира се, че трябва да отидеш. Въпреки че твоето позиране, както го нарече, би могло да ви донесе повече работа.
	— Марчела, бъди сериозна!
	— Какво имате тази вечер?
	— Някаква сбирка на бивши съученички. Навършват се двайсет години от абитуриентския им бал и изглежда тогава са си дали клетва, ако са живи, да си направят парти. Не съм ли облечен прекалено спортно?
	— Смятам, че бившите съученички ще те разкъсат — заяви възхитено Марчела.


	Така и не разбраха как се справиха. Том, който едва не бе умрял след седемчасово позиране пред фотоапаратите, се усмихваше и уверяваше жените, че е станала грешка — не бе възможно нито една от тях да е напуснала училищната скамейка преди цели двайсет години. Кати, която се притесняваше до смърт от ужасната социална работничка Сара, успяваше да шета напред-назад из помещението, докато жените пищяха и си припомняха забавни истории отпреди две десетилетия. Почти всички бяха дошли, уведомиха я те, само три си намерили някакво оправдание: Джанет, която живеела в Нова Зеландия, Орла, която членувала в някаква странна секта в Западна Ирландия, и Аманда, която била в Канада и там държала книжарница със своя любовник. Оказа се, че говорят точно за Аманда Мичъл. Всички бяха ядосани на Аманда, тя винаги разполагала с много пари, семейството й притежавало онази голяма къща, „Оукландс“, така че нямало причина да не си дойде, а и нямало опасност да се притеснят заради половинката й.
	— И кой е той? — попита любезно Кати.
	— Аха, не е той, а тя. Представяш ли си! Аманда Мичъл е единствената от класа, която си пада по жени?
	Кати се върна в кухнята и поседна за малко. Зълва й беше лесбийка!
	— Бяха много симпатични — каза Джун, докато товареха микробуса.
	— И очевидно останаха доволни. Дадоха ми бакшиш. А четири от тях ме попитаха къде съм си направила кичурите.
	— Харесаха ли ги? — Кати все още бе изпълнена със съмнения относно стряскащо виолетовите отсенки в косата на своята приятелка.
	— И то много. И се впечатлиха страшно от „Хейуърдс“. Благодаря ти, Кати, беше чудесен подарък.
	— О, не е кой знае какво. Но се притеснявам за моята коса и как ще се оправям с Хана.
	Оставиха Джун на една стоянка за таксита.
	— Знаете ли, благодарение на вас двамата си живея прекрасно — заяви тя и тръгна към една от чакащите коли.


	Двамата съдружници пътуваха в мълчание към офиса.
	— Нямах представа, че ще бъде толкова изтощително — въздъхна по едно време Кати.
	— Приготвянето на менюто не е проблем, хората са тези, които усложняват всичко.
	Разтоварването, зареждането на миялните машини, прибирането във фризера и подготвянето на кухнята и фурните за другата сутрин им отнеха час и четирийсет минути. Двамата работеха задружно, без да пилеят и грам от енергията си в приказки. Когато приключиха, Том изкара микробуса на улицата.
	— Чувствам се като зомби — призна той. — Ще ме държиш ли под око?
	— Нямаш проблеми.
	— Съвсем скоро идва май — продължи той.
	— Така е. — Настъпи мълчание. — Защо ми го каза? — попита най-сетне тя.
	— Не мога да си спомня.
	— Да не би да остаряваме? — разтревожи се Кати. — Вече не си казваме почти нищо.
	— Няма нищо за казване, освен че брат ми създава огромни проблеми.
	— А моята зълва ще изненада някои хора в „Оукландс“ — заяви тя и погледна съдружника си право в очите. — Не е нужно да знаеш още. Така или иначе, както каза, скоро идва май. Имам чувство, че това означава нещо.
	— Хубаво или лошо? — попита Том.
	— Божичко, Том, ако знаех, щях да управлявам света — отвърна Кати Скарлет и заспа веднага, докато той я караше към дома й на „Уотървю“.


>	Пета глава
>	Май

	Казаха на Хувс, че отиват само на гости и след това ще се върнат.
	— Знам, че изглежда глупаво, на мен обаче ми се струва, че той разбира всичко — рече Мод.
	— Че защо да не разбира, нали е чистокръвно куче? — отвърна Мъти.
	— Има ли и чистокръвни хора?
	— Не — заяви натъртено Кати. — Всички хора се раждат еднакви, просто някои от тях си измислят, че са по-чистокръвни от другите.
	Видя как я изгледаха и двамата й родители и осъзна колко безполезни бяха думите й. Не можеше да приеме също така, че Нийл е прав, като настояваше да върнат близнаците на биологичните им родители. Нищо не бе в състояние да я убеди, че е справедливо, но трябваше да се примири и да го приеме.
	— Хайде, деца, влизайте в микробуса и ме заведете да видя вашата къща.
	— Мъти и Лизи може ли да дойдат?
	— Един ден и те ще дойдат, но днес ще бъдем само ние — отговори Кати, като се опитваше да не гледа към родителите си, които ги изпращаха с натъжени очи.
	Голяма и зле под държана, къщата беше на сто и петдесет години, аристократично жилище, видяло и по-добри дни. Нямаше толкова внушителен вид като „Оукландс“ — алеята пред нея не беше нито толкова широка, нито толкова дълга и добре поддържана. Затова пък имаше привлекателен вид с правилните си пропорции и виещите се растения около прозорците. Отдавна неизползван тенискорт и изпочупена градинска беседка напомняха за отминала слава. Децата се вглеждаха тревожно в Кати, очаквайки реакцията й.
	— Каква хубава къща — възкликна тя с ентусиазъм, който не изпитваше. — Приятно е да растеш на такова място.
	И двамата огледаха със съмнения дома си. Само преди няколко месеца те крадяха храна, обръщаха се към Кати като към слугиня, хвърляха дрехите си по пода. А какви бяха сега!
	Кенет Мичъл ги приветства по-скоро като почетни гости, а не като децата, които бе изоставил преди няколко месеца.
	— Великолепно — заяви той, когато Кати влезе с близнаците.
	— Здравей, татко — обади се Саймън.
	— Саймън, добър момък. Добро момче. И Мод, разбира се, и тя е чудесна.
	Погледна неопределено към младата жена, сякаш се опитваше да се сети откъде я познава. На външен вид той приличаше на брат си, но не бе напълнял като него. Според обясненията му липсата на коремче се дължеше на „пътуванията“ му. От съпругата му нямаше и следа. Кати реши да се обърне към своя домакин с малкото му име.
	— Е, Кенет, както казваш, всичко е великолепно. Да изчакаме ли Кей и Сара, преди да огледаме къщата?
	— Да огледате ли? — учуди се той.
	Кати също се почувства объркана.
	— Кей, твоята съпруга?
	— О, да, ще слезе всеки момент, още се приготвя.
	Никаква топлота, никаква радост, че ги вижда, а майка им дори не се бе появила. Мод като че ли също се чувстваше неудобно.
	— В колко часа ще дойде Сара? — попита тя.
	Кенет Мичъл я погледна изненадано.
	— Социалната работничка — поясни Кати.
	— Но аз помислих, че вие сте социалната работничка.
	— Не, Кенет, аз съм Кати Скарлет, дъщерята на хората, които се грижиха за твоите деца, докато теб те нямаше в Ирландия. Освен това съм омъжена за Нийл, сина на брат ти Джок. Социалната работничка Сара трябваше да се срещне с нас тук…
	Неудобството, ако изобщо бе способен да изпита подобно нещо, му бе спестено от звъна на вратата. Чу как домакинът посрещна със завиден чар новодошлата и дори с още по-голямо объркване. И имаше защо, реши Кати, като я видя: тя изглеждаше на не повече от седемнайсет-осемнайсет години, много висока, красива, с огнена коса и изключително самоуверена.
	— Здравейте, Мод, Саймън. Всичко наред ли е?
	— Ами, Сара, нали виждаш… — започна момчето и Кати усети завист.
	— Бяхте ли вече в стаите си?
	— Тук сме от няколко минути — отговори Саймън.
	— Даже не сме видели мама — добави сестра му.
	— Окей. Вървете да си видите стаите и след това се върнете при мен.
	Децата заизкачваха послушно стълбището. Сара извади цигара.
	— Ще пуша в градината, ако предпочитате, мистър Мичъл — заяви тя, като се намръщи така заплашително, че той се паникьоса отново.
	— Не, не, моля ви. Искам да кажа, както предпочитате…
	— Приятно ми е да се запознаем, Кати — продължи тя. — Навярно вече мразиш настойчивостта ми — заяви приятелски тя.
	— Сигурна съм, че покрай твоята работа знаеш колко преувеличават хлапетата — усмихна се Кати.
	— А твоят съпруг? Той смяташе, че връщането на децата е проблем за теб.
	— Не, Сара, не мисля, че имам проблеми. — Гласът й стана сериозен. — Доведох ги тук на гости. Баща им, който е брат на моя свекър, ме помисли за социалната работничка, което ме изненада малко, а майка им така и не се появи да ги посрещне, което ми се струва странно.
	— Нийл казва, че ти и твоето семейство сте се сближили изключително много с тях. — Сара я наблюдаваше внимателно.
	— Все някой трябваше да се сближи с тях — отвърна раздразнено Кати. — Слушай, правя всичко според правилника. Те са тук на задължителното посещение. Защо не се занимаваш с посещението и не ме оставиш на мира? И без това мен няма да ме има тук, когато се върнат окончателно.
	През цялото време Кенет Мичъл местеше поглед от едната към другата, сякаш гледаше тенисмач. Когато двете спряха, той предложи чай и видимо се изненада от резкия им отказ.
	— Приготвил съм подноса — обяви натъжено той.
	— Много гостоприемно от твоя страна, Кенет — заяви Кати с тон, който накара социалната работничка отново да вдигне очи.
	— А къде е Уолтър? — попита тя, след като погледна записките си.
	— Уолтър ли? — повтори неопределено Кенет.
	— Синът ти — опита се да му помогне Кати.
	— Цялото семейство трябваше да бъде тук — добави Сара.
	— Предполагам, че е на работа.
	Светът около него ставаше все по-объркан. Но затова пък пристигането на други хора го спасяваше в неудобните ситуации. В този момент се появиха децата, хванали майка си за ръце. Кей Мичъл изглеждаше толкова крехка, сякаш и най-лекият вятър можеше да я събори. Имаше приятна усмивка.
	— Здравей. Радвам се да те видя — обърна се тя към Кати.
	— Вече изглеждаш по-силна.
	— Така ли? Това е добре. Ти идвала ли си в болницата?
	— Да, от време на време, но важното бяха посещенията на децата. — Кати хвърли поглед към социалната работничка с надеждата, че тя слуша внимателно и си прави изводи.
	— Толкова от нещата ставаха като в мъгла, сякаш се случваха с някой друг.
	— Някакъв знак от брат ви Уолтър? — обърна се Кати към близнаците.
	— Той почти ни е оправил леглата — каза Мод.
	— Не ги беше оправил, беше оставил само чаршафите и калъфките…
	— Но те бяха влажни, затова мама ни помогна да ги сложим в електрическата сушилня — обясни момичето.
	— Та това не е работа на Уолтър. Нямаме ли мисис Някоя си, която да оправя леглата? — попита озадачено Кенет.
	— Мисис Някоя си започва работа при вас едва от другата седмица — отвърна саркастично Кати.
	— Мисис Бари, както виждам от записките си — обади се Сара.
	— Значи сега чакаме Уолтър, така ли?
	— Той трябваше да бъде тук — каза неодобрително социалната работничка.
	— Дали да не му се обадим, как мислите? — предложи Кенет.
	— Може би ще е добре. — Сара не си пилееше напразно думите.
	— Ами, някой… Искам да кажа къде… — запелтечи Кенет.
	— В офиса на брат ти, адвокатската фирма на Джок Мичъл.
	Кати вече не успяваше да скрие сарказма си. Сара се усмихна едва забележимо. Настана голяма суетня и ровене из телефонния указател, но този път никой не помогна на Кенет. Оказа се, че Уолтър бил тръгнал и трябвало да пристигне всеки момент.
	— И Уолтър ли живее тук? Това ли е неговият дом?
	— Ами, той вече е голям мъж, не е нужно да се отчита всяка вечер.
	— Виждам, че понякога остава да спи при приятели. — Социалната работничка записваше нещо.
	— Но стаята му е тук…
	— Заключена — обяви Саймън.
	— Ти откъде знаеш? — Сара бе заинтригувана.
	— Имахме люлеещо се дървено коте и черно-бял телевизор. Помислих, че Уолтър ги е взел, докато бяхме при Мъти и Лизи. И ние нямаше да имаме нищо против — побърза да допълни момчето, очевидно не желаеше да създава неприятности на никого.
	— Не е ли странно да си заключваш стаята, когато живееш със семейството си — произнесе Сара.
	— Кога ще дойдем тук завинаги? — поинтересува се Мод.
	— Когато желаете — засия баща й.
	— Колкото по-скоро, толкова по-добре. — Усмивката на майка й беше до ушите.
	— Когато приключим с документацията — обясни социалната работничка.
	— Кати, ти успя ли да обясниш на Сара всичко за посещенията при Хувс, за сватбата на дъщерята на Лизи с онзи мъж, с когото спи в едно легло в Чикаго?
	— Аз бих… — започна Кенет. И отново бе спасен, този път от Уолтър. Той бе дошъл с велосипед, беше разчорлен и задъхан.
	— Здравейте, хлапета, майко, татко, Кати. — Кимна на всички и залепи на лицето си типичната за Мичълови усмивка. — А вие сигурно сте Сара? Не сте ли прекалено млада… за тази работа?
	Кати го изгледа отчаяно. Дано само Сара не се поддаде на чара му, на падналата в очите коса, на неприкритото му възхищение.
	— Трябваше да бъдеш тук преди четирийсет и пет минути — обяви строго социалната работничка.
	Уолтър се опита да замаже работата с усмивка.
	— Но за щастие вече съм тук.
	Сара призова за внимание, като се изкашля.
	— Ако Мод и Саймън ще се връщат да живеят тук, ще се наложи да прегледаме приготовленията.
	— Какви приготовления точно? — Кенет мислеше, че всичко това надминава способностите му за проумяване. — Искам да кажа, аз съм тук и майка им е тук и тези… мили хора, които се грижиха за тях, докато аз не си бях тук, нещо, което нямаше как да се избегне, защото Кей лежеше в болницата… Това е всичко, нали?
	— Не, мистър Мичъл, не е. И вие го знаете, вече сме говорили. Мод и Саймън са наша отговорност, докато разберем кое е най-добре за тях и за тяхното бъдеще. Да започнем с училището. — Сара подреди записките си. — Миналия септември близнаците са имали проблем с училището. Трябвало е да бъдат водени всеки ден, но не е имало кой да го прави. Затова са изпуснали много учебни дни. Но откакто живеят на „Сейнт Джарлат“, се справят добре. Вие съгласни ли сте да продължат в същото училище — там са си създали приятели и освен това има автобус, ако няма кой да ги взема.
	— Добре е да свикнат с автобусите — обади се Кенет.
	— Достатъчно по този въпрос. Храненето. Вие ли ще готвите, мисис Мичъл?
	— Да, разбира се, освен това ще идва мисис… Нали някой ще идва да ни помага за ужасните неща?
	— Да, скъпа, някоя си мисис Барингтън — намеси се Кенет.
	— Мисис Бари — поправиха го в един глас Кати и Сара.
	— Колко глупаво от моя страна.
	— Достатъчно. Сега да поговорим за спането. Казвате, че на леглата имало влажни чаршафи.
	— Които ще бъдат проветрени и изсушени — уточни Кей.
	— Добре. Възниква обаче въпросът за липсващ люлеещ се кон и черно-бял телевизор.
	— Не съм казал, че липсват. Може да са в стаята на Уолтър. — Саймън искаше нещата да бъдат ясни.
	— Която е заключена — уточни Кати.
	— Имам право да си заключвам стаята, всеки го има.
	— Разбира се, но ще може ли да влезем и да видим дали липсващите неща на децата са там?
	Кати бе присвила очи, усещаше страха му. В тази стая имаше нещо, което Уолтър не искаше да бъде видяно.
	— Извинявай, Кати, мислех, че това е работа на Сара.
	— Знаеш ли нещо за тях? — попита го невъзмутимо социалната работничка.
	— О, те бяха стари и негодни за продаване. Дадох ги на приятели преди цял век. Съжалявам, но реших, че двамата сте много големи за дървени котета. Нямах представа, че все още имате нужда от тях.
	Кати разбра, че ги беше продал.
	— Но не сме големи за телевизор — заяви Саймън.
	— А и аз много харесвах люлеещото се коте — проплака Мод.
	— Е, може би Уолтър има някакъв подарък за вас в стаята си… — предположи Кати.
	— Слушай, Сара, това лов на вещици ли е или що? Ти си тук, за да се увериш, че Саймън и Мод ще се върнат в дома си сред приятна семейна среда. И изведнъж всичко се свежда до мен, до това дали съм си оправил леглото или не съм…
	Изглеждаше толкова разстроен и натъжен, че Сара се хвана.
	— Нямаме желание да оглеждаме твоята стая, но искаме да разберем какъв би могъл да бъде твоят принос за завръщането на брат ти и сестра ти.
	Уолтър направи пауза и се усмихне триумфиращо към Кати. Нямаше да има инспекция. После се обърна към социалната работничка.
	— Това, за което се надявам сега, след като семейството ни се събра отново, е да се опознаем по-добре. Искам да науча повече за техните интереси и притеснения, за да не става така, че отново да дам на някой приятел някое дървено конче. Така ли е, Мод?
	— Или телевизор — добави момичето.
	Последваха още доста точки, на които родителите им отговориха неопределено, а по-големият им брат — с топлота и ентусиазъм. После настана моментът близнаците да бъдат върнати на „Сейнт Джарлат“. Нямаше прегръдки: Кей ги целуна по бузата и насочи към тях гордия си, замъглен поглед. Сара и Уолтър излязоха, за да си сравнят велосипедите. Нейният беше сгъваем.
	— Много е удобен за такси, когато си уморен или пиян — обясни тя.
	— Да те закарам обратно? Аз съм с микробус, колелото ти ще се събере отзад.
	— О, не мога.
	— Още не е пияна — уточни Саймън.
	— Не е, но може да е уморена, а и така ще минем през „Сейнт Джарлат“ и ще я запознаете с Хувс.
	— Вече видях „Сейнт Джарлат“ и ми е известно как се грижат родителите ти за тях — отвърна Сара.
	— Но не си виждала Хувс и сватбените им тоалети.
	— Страхотна идея, Кати — възкликна одобрително Саймън, докато се качваха в колата. — Така тя ще може да види нещата, които наистина имат значение.
	Двете жени се спогледаха. И спонтанно се разсмяха.


	Вторият урок по готварство на Джеймс Бърн беше в четвъртък.
	— Каза ли какво би искал? — провикна се Том от кухнята.
	— Не, оставя на нас да решим. О, по дяволите!
	— Пак ли се изгори? — Младият мъж се появи тичешком, но този път тя си беше порязала пръста. — Между другото така ти се пада, щом използваш консерви.
	— А как да добавя доматено пюре, без да отворя консерва?
	— Ела да го измием. А на въпроса за пюрето отговорът е следният: като изстискаш тубичка с пюре или, ако все пак предпочетеш консерва, с електрическото съоръжение на стената, вместо да се мъчиш с отварачката.
	— Бързах.
	— Не се и съмнявам, ще бъдеш страхотна реклама за компанията — мърмореше той, докато превързваше пръста й. — Ела в предната стая и поседни…
	— Че аз не съм в шок — възпротиви се Кати.
	— Аз обаче съм. Хайде.
	— Ето че пак започваш, кудкудякаш като…
	Седнаха в предната стая върху големите дивани, чиято дамаска бе ушита от Лизи. Кати вдигна крака върху ниската маса с елегантни готварски списания.
	— Някой ден трябва да изчетем нещичко от тях — каза тя.
	— Но рецептите им ще бъдат вече демоде. Какво ще правим с Джеймс?
	— Последния път правихме пушена риба и пиле с естрагон. Сега предлагам нещо по-червено, по-силово.
	— Шунка със смокини по пармски, филе в сметанов сос с гъби?
	— Ще каже, че предястието е прекалено лесно и ще започне да се суети с филето — поклати глава младата жена.
	— Имал ли е някога деца?
	— Какво се сети изведнъж?
	— Не знам. Може да е странно, но ми се струва, че той не подготвя тази вечеря за жена.
	— Откъде ти дойде наум? Може би на следващото парти ще донесеш и кристален глобус.
	— Той го прави, за да покаже на някого, че го обича, но му е трудно, защото е пълен със задръжки.
	— Ти пък нямаш никакви задръжки. Защо тогава не го попиташ направо? — заяде се Том.
	— Изглежда се вживях във възпитанието на Мод и Саймън и съм прихванала нещичко. Надявам се, че това няма да съсипе личността ми.
	— Засега няма подобни признаци, но ще бъда нащрек, за всеки случай.
	— Глупак. Какъв десерт измисли?
	— Мелба.
	— Е, остава само да го научим. Хайде, Том, почивката приключи — каза Кати и влезе в кухнята.
	В този момент телефонът иззвъня. Беше Джеймс Бърн, който се възпротиви и срещу трите предложени от тях блюда.
	— Изглежда прекадено просто, все едно че е купено от магазина — аргументира се той.
	— Слушай, ще ти покажем как да нарежеш смокините, как да подредиш шунката.
	— Филето…
	— Страшно е вкусно, поднесено със соса…
	— Но тя ще помисли, че съм взел мелбата от сладкарницата.
	Сега поне знаеха, че е „тя“!
	Може би, но ако й обясниш как си го направил? Повярвай ми, забавно е — почти се примоли младата жена.
	Имаше си предостатъчно грижи. Не искаше сега счетоводителят им да се намръщи, пръстът й пулсираше, плачеше й се заради Саймън и Мод, Фреди Флин и съпругата му ги бяха помолили да им приготвят вечеря, дължеше обяд на Хана Мичъл, нямаше представа какво да правят за сватбата на сестра й, която беше само след два месеца, непоносима й беше мисълта бедният й баща да разхожда онова куче всеки ден до гишето за залагания, косата й изглеждаше ужасно сплескана и безцветна, Хана имаше право. Нямаше да слуша нито дума повече от Джеймс Бърн.
	— Джеймс. — Гласът й изплющя като камшик. Том вдигна изплашено глава. — Ние поставяме ли под съмнение твоите баланси? Или твоята концепция за разликата между приходите и разходите? Не, нищо подобно. Казваме си: „Джеймс е специалистът в тази област, за чиито съвети плащаме.“ Ние пък сме специалисти в нашата област, за чиито съвети ти плащаш. Така. Ще се видим в четвъртък.
	Затвори или по-точно тръшна телефона. Нямаше нужда да поглежда към Том, той я съзерцаваше с отворена уста.
	— Е? — попита войнствено тя.
	— Ами, добре.
	— Което значи?
	— Че личността ти определено не се е променила.
	Кати се засмя и съдружникът й прекоси стаята, за да я прегърне. Той беше невероятен компаньон, винаги успяваше да разведри ситуацията.
	— Нуждая се от твоя съвет, Том.
	— Нуждаеш се от силен транквилант. Но съветът ми трябва да бъде изпълнен, за да подейства.
	— Как ще забавлявам Хана? Опитвам се да размахам маслинова клонка, но не ме бива за това.
	— Какво предлага Нийл?
	— Попита ме защо изобщо си правя труда да я каня? Но той е мъж.
	— Сериозен недостатък! Само двете ли ще бъдете?
	— Да. Мога да понеса високомерните й нравоучения за час и половина, но не и да гледам как прави същото с някой друг.
	— Реши какво искаш — да й хареса вашата среща или да скъсаш веднъж завинаги.
	— Добър въпрос. Знаеш ли, бих искала Хана да си прекара приятно.
	— Тогава я покани тук?
	— Тук?
	— Разбира се, покани я на обяд другия понеделник. Аз ще ви сервирам, после ще включа телефонния секретар и ще си тръгна.
	— Няма ли да го приеме като проява на ниска класа?
	— Та ние вече сме модна компания — оцеляваме шест месеца. Тя ни даваше шест дни, доколкото си спомням.
	— О, Боже, партито в чест на откриването. Бях забравила думите, които си разменихме тогава.
	— Тя обаче не ги е забравила. Наистина, Кати, тук е подходящо за раздаване на маслинови клонки. Хайде, обади й се.
	— Не съм сигурна, Том.
	— Какво чух преди няколко минути за професионалния съвет? Обади й се.
	— Ти не си професионалист в тази област.
	— Как да не съм! Та аз слушам за Хана Мичъл, откакто се запознахме в колежа по кетъринг. Обади й се веднага.
	Хана Мичъл прие. Идеята й се стори прекрасна. Доста от приятелите й бяха чували за „Аленото перо“. Щеше да им бъде интересно да разберат какво представлява отвътре.
	— Както изглежда, Мод и Саймън се прибират на „Дъ Бийчис“ идната седмица — каза снаха й.
	— Да, какъв ужасен епизод за всички. Но бедната Лизи беше чудесна, тя свърши добре тази работа. — Кати остави мълчанието да се проточи достатъчно дълго, та свекърва й да се досети. — А, да, исках да кажа че… Лизи и Мъти свършиха страхотна работа, това имах предвид.
	— Е, добре ли мина? — попита Том.
	— По-добре, отколкото се надявах.
	— В такъв случай кажи благодаря.
	— Благодаря, Том.
	Изключително усещане беше да не се страхува от тази жена след толкова много години.


	Том отиде да вземе Марчела от работа.
	— Днес дойде брат ти — изненада го тя.
	— Той никога досега не е идвал два пъти за няколко седмици. Какво става?
	— Каза, че подготвял ревю… „Модата на Федър“. Иска не само публика, а и продажби, прелива от идеи. Срещал се е с Шона, ще се срещне и с Джералдин, за да му направи допълнителна реклама. — Марчела изглеждаше възбудена.
	— Според теб ще дойде ли изобщо да ни види? — Прободе го неочаквана ревност, единственият му брат бе дошъл в Дъблин и, както изглежда, се бе срещал с целия град, освен с него самия.
	— Разбира се, че ще дойде. Просто се отби да ме види… защото… Том, няма да повярваш, той иска да бъда един от манекените на неговото ревю.
	Очите й танцуваха.
	— Надявам се и се моля с цялото си сърце… дано ти даде тази работа!


	— Съжалявам, че не успях да се кача до „Дъ Бийчис“, делото продължи безконечно — извини се Нийл.
	— Не съм те и очаквала. — Кати приготвяше вечерята в кухнята. Говореше без капчица досада. При него винаги се явяваше нещо непредвидено. — А и не можеше да направиш нищо, за да помогнеш… те се държаха като семейството от ада, но пък ще си получат обратно децата.
	— Запозна ли се със Сара? Страхотна е, нали?
	— Да, наистина.
	— Впечатли ме силно и ще помогне за онзи проект за бездомните. Хубаво е да имаме социален работник в екипа, тя разполага с цялата статистика… — вдъхновено й обясняваше той.
	Ентусиазмът му я жегна. Имаше намерение да му разкаже за заключената стая на Уолтър, за плана си да забавлява майка му на територията на фирмата, за менюто, което смятаха да подготвят за венчавката в стил Чикаго през юли. Но всичко това изглеждаше безкрайно тривиално пред неговия проект за бездомните. Проекта, в който бе приета Сара… Преди време тя също ходеше на тези срещи, но тогава все още не съществуваше „Аленото перо“.


	В събота Кати вече се чувстваше ободрена и в състояние да заведе децата на посещение при родителите им. Отиде до „Сейнт Джарлат“ да ги вземе.
	— Мамо, на колко години става Джералдин тази есен? — попита тя, когато близнаците излязоха с Хувс и нямаше как да я чуят.
	— Чакай да видя. Аз съм най-голямата… Ами, сега ще навърши четирийсет. Представяш ли си, бебето на семейството на четирийсет години!
	— Дали би искала да направи парти? — промълви дъщеря й.
	— Нима не я познаваш по-добре от нас? Ти как мислиш?
	— Не я познавам чак толкова добре, нямам представа например какво харесва и дали би искала да се спомене, че е на четирийсет години.
	— Но нали непрекъснато си ходите на гости? — изненада се Лизи.
	— Напоследък не е така. Мамо, тя хубава ли беше като млада?
	— Определено. И дива. Няма да повярваш… С баща ти вече бяхме женени, но аз не можех да отида у нас, без майка ми да изреди безкраен списък с оплаквания от Джералдин — не се прибирала преди полунощ, не си подготвяла домашните, обличала се като уличница… Много съжалявам, че бедната ни майка не доживя да види какво излезе от нея в крайна сметка.
	— И кога се промени тя?
	— О, имаше един приятел, не си спомням името му, но той беше много изискан и тя започна да се променя, за да излиза с него. След като се разделиха, тя тръгна отново на училище. Бедната ни стара майка мислеше, че Джералдин се опитва да се изучи, за да може Теди — така се казваше той, Теди — да си промени мнението за нея. Както и да е, от любовта им не излезе нищо и никой не е споменавал повече за него. Теди! От години не се бях сещала.


	Този път подносът с чая бе на масата. Кей започна да налива с нестабилна, трепереща ръка от тежкия чайник. Кенет като че ли бе по-наясно със заобикалящата го действителност и с факта, че собствените му деца, които бе изоставил в продължение на месеци, нямаше да му бъдат върнати автоматично. Беше разбрал, че трябва да изиграе определено шоу, за да си ги получи обратно.
	— Две очарователни дами и моите любими близнаци… Прекалено голямо щастие — заяви той.
	Децата го изгледаха стреснато. Днес баща им се държеше дори по-лигаво от миналия път.
	Сара заговори първа.
	— Можем ли да обсъдим няколко въпроса, мистър Мичъл? — изрече рязко тя.
	— Скъпа госпожице… всичко, абсолютно всичко.
	В този момент Кей влетя в стаята.
	— Направила съм кифлички — извика тя, задъхана от вълнение.
	— Но, майко, ти не… — Саймън не довърши мисълта си, тъй като Кати се намръщи заплашително. Кей бе затоплила купените от магазина кифлички в старанието си да придаде по-нормален вид на дома си.
	— Племенникът ти Нийл ми обясни снощи за финансовите ви споразумения — продължи Сара, без да обръща внимание на кифличките. — Очевидно баща му е уредил къщата да бъде ипотекирана и сумата да се вложи в банка.
	— Много мило от страна на Джок.
	— Той ми даде тези цифри. Уточнихме, че тази част ще отива за техните дрехи, училищни нужди, книги, такса за автобус и т.н., тази част — за поддръжката на къщата, включително и заплащането на мисис Бари за три дни седмично и на градинар за половин ден седмично.
	— Звучи прекрасно — заяви Кенет.
	— С колко според вас може да допринася Уолтър за семейния бюджет?
	Лицето на Сара бе безизразно, макар че знаеше колко безполезен е въпросът.
	— О, бедният Уолтър няма такава възможност — засмя се майка му.
	— Ами неговата стая и храната? Все пак той ходи на работа и получава заплата.
	— Трябва да е много беден, тъй като понякога работи за сервитьорския, искам да кажа — за кетъринговия бизнес на Кати и Том — обади се Мод.
	— Но занапред едва ли ще разчита на него като източник на доходи — уточни Кати с тон, който не оставяше никакви съмнения.
	Сара я погледна с усмивка. Наистина беше хубава, като се усмихнеше. Смешните й коси на клечки и високите ботуши не влизаха в сметката.
	— Разбира се, бихте могли да му вземете стаята, ако не я използва? — заяви дяволито социалната работничка.
	— О, не, това е домът на момчето — отвърна Кенет. — Между другото, той ви остави бележка… Предназначена е за всички.
	Сара зачете на глас:
	— „Скъпа Сара, съжалявам, че днес няма да мога да бъда на срещата. При последното ви посещение съпругата на братовчед ми намекна, че съм нямал желание да си покажа стаята. Не искам в никакъв случай връщането на децата да бъде забавено заради маловажни недоразумения. Затова я разтребих и сега е готова за оглед. Моля, чувствайте се свободни да я видите, ако искате.“ — Всички слушаха внимателно. — Няма нужда да го правим, но много мило от негова страна — промърмори социалната работничка.
	Каквото и да бе складирал в стаята си Уолтър, каквито и откраднати стоки да бе имало там, сега със сигурност бяха преместени. Огледаха къщата, спалните, увериха се, че бельото е сухо, а банята — в добър вид. Сара вършеше всичко съзнателно и педантично. Провери дали пералнята работи, прегледа съдържанието на кухненските шкафове и сроковете на годност на храните във фризера. Зададе практични въпроси относно работата, която щеше да върши мисис Бари, увери се, че не липсват почистващи препарати и дори влезе в градинската барака.
	— Няма нищо за косене на тревата — отбеляза тя.
	— Че ние имахме голяма електрическа косачка — учуди се Кенет. — Спомняш ли си, скъпа?
	Кей се замисли дълбоко.
	— Уолтър я занесе на поправка — сети се Саймън.
	— Кога се случи това, Саймън? — обади се Кати.
	— Преди цяла вечност, когато живеехме тук — поясни момчето. — Струва ми се, че беше тайна.
	— Защо?
	— Май че я беше повредил и искаше да я поправи, преди да са разбрали мама и татко.
	— Кога стана това? Можеш ли да си спомниш? — намеси се Сара.
	— О, миналото лято — отговори Саймън, който никога досега не си бе задавал въпроса защо машината не е върната в бараката, дори и сега не бе разтревожен особено.
	— Ще изчакаме ли идването на Нийл, преди да се договорим за връщането им тук? — попита Сара, докато двете с Кати се разхождаха из подивялата градина.
	— О, разбира се. — Тя беше сигурна, че той няма да дойде. Беше го оставила на „Уотървю“ да говори по телефона за някаква нова криза. — Уолтър е продал косачката. И нещата на децата — обясни тя.
	— Нямаме доказателства.
	— Щеше ли да повярваш, ако го беше казал Нийл? Нека го попитаме, като дойде.
	Ако дойде, помисли си тя. Но се оказа, че се е излъгала; когато се върнаха в къщата, той беше там.
	— Чичо Кенет, огледал ли си всичко, за да се увериш дали нещо не е изчезнало по време на отсъствието ви? — попита той.
	— Как би могло да изчезне? Нали Уолтър беше тук.
	— Знаеш колко безнадеждни са младите. Например часовници, сребърни вещи?
	— Наистина се питах къде ли сме заврели онзи малък пътнически часовник, че не можем да го намерим — изчурулика бедната Кей.
	— Аз пък не откривам сребърните четки — додаде озадачено съпругът й.
	— Да направим списък — предложи Нийл.
	— Така ли мислиш?
	— Да — отвърна твърдо младият адвокат. — Нали разбирате, когато оценявахме вашето имение, включихме в сметката всички неща, които притежавате. Ще трябва да намалим цената, ако се окаже, че някои от тях липсват. Освен това длъжни сме да дадем списък на полицията, ако искате да се възползвате от застраховката си.
	— Добре е да го покажем и на Уолтър — предложи Кати, — тъй като е възможно да е занесъл някои неща на поправка.
	— На поправка? — попита объркан съпругът й.
	— Да. Преди малко Саймън ни каза, че Уолтър бил така мил да занесе новата електрическа косачка на поправка и макар да го е направил миналото лято, все още не я е взел… Очевидно още не е поправена.
	Нийл кимна.
	— Нали разбра за какво става дума, Сара? — попита той.
	— Напълно.
	— Добре, сега да огледаме къщата. Вие ще ни помогнете ли, Саймън и Мод? Острите ви млади очички ще свършат страхотна работа.
	— На мен ми се струва, че шахът с мраморните фигурки не е там, където трябва… Всъщност не го виждам никъде — обади се момчето.
	— Мога ли и аз да пиша на същия бележник като Сара? — поинтересува се сестра му. — Искам да кажа, ако е възможно — добави тя.
	Сара скъса няколко листа и й подаде бележника си. Нийл й се усмихна с благодарност. И тогава Кати забеляза погледа, който тя насочи към него. Беше пълен с възхищение.


	— Кати, Джералдин е.
	— Хората винаги казват така, но аз наистина мислех да ти се обадя.
	— Да не би да си мислила за неделния обяд?
	— Не, но си добре дошла. Тъкмо ще сготвя нещо, вместо разните полуфабрикати, а и ще ни бъде приятно да те видим.
	— Имах предвид тук. Става дума за служебен обяд. Време е някой да направи нещо за сватбата на Мариан. Единствено хотелът е запазен…
	— Залата също е осигурена.
	— Том трябва ли да дойде, как смяташ?
	Не й се искаше да му нарушава уикенда, както явно щеше да стане за тях с Нийл. И без това имаха толкова малко време един за друг напоследък. Затова изпита истинско облекчение, когато леля й каза да не го безпокоят през почивните дни.
	— Не е нужно още, поне на този етап… Ще бъде Шона, тя е страхотен помощник в подобни дела, Джо Федър също ще бъде тук, макар и по друг повод — заради модното ревю, което подготвя, но може да подскаже идеи и за сватбеното парти.
	Кати се чувстваше уморена, имаше толкова проблеми на главата си.
	— Страхотно, Джералдин. Да донеса ли нещо?
	— Ако имаш някакъв десерт… не бих отказала.
	— Шоколадово руло? — предложи Кати.
	— Прекрасно, тогава до утре. Носи си бележник.
	Младата жена се запита дали Том знаеше, че брат му подготвя модно ревю. Но вече беше събота вечерта, нямаше да се занимава и с този въпрос, стигаха й драматичните събития в собственото й семейство.


	— Джо идва да ни види вече два пъти за един месец. Явно сърцето му е на мястото си — заяви Джи Ти по време на обяда в неделя.
	— Предложих му да дойде днес, но той бил канен някъде. — Мора все още не се предаваше.
	— Той подготвя модно ревю, трябва да се среща с хората, които му помагат.
	— Не би трябвало да работят в неделя.
	— На мен това не ми прилича много на работа, по-скоро — на говорене.
	— Какво ли знаеш ти за модните ревюта?
	— Какво ли наистина? Но затова пък съм благословен с добър живот, със страхотна съпруга, чудесен дом, приличен бизнес и вкусен обяд на масата в неделя. Това не е ли по-хубаво от всичко, което има Джо?


	— Не, скъпа, не мога да дойда — каза Нийл.
	— Окей.
	— Кати, не бъди такава…
	— Нийл, разочарована съм, а и се надявах да отидем на кино. Но щом имаш работа…
	Обади се на Джералдин да я предупреди, но телефонът беше зает. Когато пристигна в апартамента на леля си, масата беше сложена за четирима.
	— Джо няма ли да дойде? — попита Кати, като остави рулото.
	— Всеки момент го очаквам.
	— Значи Нийл се е обадил?
	— Нийл? Не. Защо?
	— Да съобщи, че няма да дойде. Той съжаляваше…
	— Изобщо не съм очаквала да дойде…
	— Е, всичко е наред, грешката е моя.
	— Разбира се, че беше поканен, но той никога не успява да отиде където и да било, нали? — усмихна се Джералдин и се върна в кухнята.
	— А, успява, вчера беше чудесен с близнаците. Като куче с кокал, нищо не беше в състояние да го отклони.
	— Ако някога имам нужда от адвокат, бих се обърнала първо към него, без никакво съмнение.
	— Но това не беше съдебно дело, а семеен въпрос.
	— Но за неговото семейство, Кати. Иначе е прекалено зает.
	Позвъни се. Беше Шона, а след няколко минути се появи и Джо. Насядаха и се впуснаха в плановете. Кати връщаше насила мислите си към разговора. Защо не принуди Нийл да дойде? Той нямаше да й откаже, ако му беше казала, че има нужда от него. Да не би да се разболяваше от грип: от няколко дни се чувстваше изтощена и раздразнителна. Внезапно й дойде ужасяваща мисъл. Не беше възможно да е бременна? Грабна календарчето и установи закъснение от три дни, но и това не беше рядкост, така че си наложи да слуша за ревюто. Щом приключеха с него, щяха да й помогнат за сестра й. А за другото щеше да мисли по-късно.


	Хана застана на вратата на вестибюла и проследи с досада Джок Мичъл, който слагаше стиковете за голф в колата.
	— Нямах представа, че имаш намерение да играеш и в неделя — оплака се тя.
	— Да не би да си уговорила нещо? — Не му се искаше да пристигнат гости и да не го заварят.
	— Не, но…
	— В такъв случай ще се видим по-късно.
	— Ще се прибереш ли за обяд?
	— Божичко, не. Това е състезание. По-скоро довечера. Чао, скъпа.
	Съпругата му влезе в къщата. Щеше да вземе неделните вестници и да излезе в градината. Напоследък не й доставяше удоволствие да седи в добре поддържаната градина на „Оукландс“. Чувстваше се самотна, колкото и да не й се искаше да го признае. Какво се бе случило с тази къща, където някога Лизи бе търкала и лъскала, Нийл бе влизал и излизал непрестанно с приятели, Аманда бе водила съученички, а колегите и приятелите на Джок се отбиваха да пийнат по нещо? Ако беше поканила някой на обяд, съпругът й нямаше да хукне към клуба. Но да остане вкъщи заради нея! Сети се за Кенет и психически нестабилната му съпруга. Беше доволна, че е по-далеч от всичките им бъркотии. Ами да, за малко не й бяха натресли онези деца. Огледа голямата, празна градина.


	— Нийл? Саймън е. Имаме ли някъде наши пари? Нали се сещаш, джобни пари?
	— Не получаваш ли всяка седмица по нещо?
	— Да, но е само една лира и тя не е достатъчна. Искаме да купим подарък за Мъти и Лизи, преди да си тръгнем.
	— О, те изобщо не биха искали…
	— Но те са толкова мили и ни купиха Хувс, а той струва много пари — цялата едноседмична печалба на Мъти.
	— Да, знам, но те са наясно, че вие нямате пари…
	— Ние имаме много повече от тях, имаме огромната къща, пари в банката… А къщата на улица „Сейнт Джарлат“ е съвсем малка.
	— Саймън, нали нямате намерение да им купувате нова къща? — засмя се Нийл.
	— Не, те си харесват тяхната. Искахме да купим на Мъти хубава писалка, а на Лизи — гети. Защото я болят коленете и тя мисли, че е от студеното и влажното. Следователно, ако си има червени вълнени гети, ще й бъде топло и няма да я боли повече… Гетите струват четири лири. Освен това бихме искали да купим подарък и на Кати, тя кръстосваше непрестанно напред-назад с колата. Мод каза, че имала нужда от лак за коса, едно особено лепило, което ти задържа косите. Те са с различни цени. Ние бихме искали да й купим нещо със средна цена, около две лири.
	— И какво излезе? Общо около осем лири? Това ли търсим?
	— Нещо такова.
	— Като те слушам, ми се струва, че има още… Хайде, казвай.
	— Иска ни се да оставим една консерва за Хувс и да подарим нещо и на теб. Знам, че ти не направи чак толкова, но ще е добре да ти подарим нещо дребно.
	— Наистина много мило — отговори младият мъж, като опитваше да сдържи досадата в гласа си.
	— Е, какво мислиш?
	— Мисля, че дванайсет лири ви оправят, дори ще са ви много — заяви твърдо Нийл.
	— Звучи добре. Благодаря ти, Нийл.
	Саймън, който щеше да се задоволи и с десет, бе на седмото небе.
	— Та сега идва въпросът за трансфера на сумата.
	— Какво означава това? — учуди се Саймън.
	— Ами, двамата нямате банкови сметки и не мога да ви изпратя чекове. Ще трябва да ви дам парите в брой.
	— Би било страхотно.
	— Няма проблем. Ще ги получите днес.
	— Кати ли ще ги докара с колата? Нали разбираш, не искаме тя да разбере…
	— Тя не е тук в момента. Няма да научи нищо, а парите ще донеса аз.
	Затвори телефона и остана известно време, потънал в размисъл. Те бяха странни, сладки създания и Кати бе извършила истинско чудо с тях, но и голямо задължение, което изисква много време. Отново се убеди колко мъдро решение бяха взели за бъдещето.


	Джо Федър бе изключително съсредоточен по време на обяда. Имаше бърз ум, нещо чудесно за всеки бизнесмен, но казваше, че му липсва въображение, освен това бе изгубил напълно връзка с модната сцена в Дъблин. Първо, трябваше да разбере кои са съперниците му, после — къде успяват и къде — не, да се запознае с тенденциите на пазара, може би бяха различни в Дъблин и провинциалните градове. Искаше да бъде сигурен защо „Хейуърдс“ преминава към продажба на дрехи и за средната класа, след като разполагаше с дизайнерски помещения и богати клиенти. Изслуша обясненията на Шона — „Хейуърдс“ възнамерявал да насърчи като свои клиенти по-младите хора, двайсетгодишните жени, които си купуват по три-четири тоалета всяко лято вместо онези, които плащат цяло състояние за два дизайнерски тоалета. Джералдин направи бърз преглед на различните видове рекламни планове. Единият от тях бе наистина твърде скъп и включваше обеди с модни журналисти.
	— Прекалено е скъп и се задават много неудобни въпроси — ухили се Джо.
	— Имаш право — съгласи се Джералдин. — Но аз ти казвам какво може да се направи. Ето какво предлагам.
	Идеята й беше преди ревюто да се организира парти за представители на пресата, да се изпратят до вестниците и списанията снимки, с различен модел, грим, прическа. Джо Федър записваше бързо, съгласяваше се с едно и оспорваше друго.
	— Успя да ме убедиш — каза най-сетне той, — но аз съм само една трета от компанията. Ще разговаряш ли с двамата ми съдружници, ако се обадят?
	— Разбира се, но нека първо им изпратя по e-mail моето предложение, за да знаят за какво става дума. Така ще спестим време. Ще го получат утре към единайсет.
	— Изключителна бързина и ефикасност — заяви той и вдигна чашата си за наздравица.
	— Ще трябва да говориш и с пресата. Държа да те предупредя, че някои от тях са изключително трудни примадони, но представителен мъж като теб, при това с ирландски акцент, би трябвало да ги омае.
	— За мен ли става дума? — попита изненадано той.
	Кати се усмихна. Братята Федър нямаха представа колко са хубави. И това увеличаваше още повече чара им.
	Оказа се, че всички имаха полезни идеи за чикагската сватба. Кати съжали, че Том не беше тук, за да участва в разговора. Джо поиска да му опишат залата, която бяха наели… Ставаше дума за стара зала към една енорийска църква, чийто свещеник бе познат на Джеймс Бърн. Щяха да я разделят на две части, една за приема и напитките, друга — за гощавката. Междувременно първата щеше да се разчисти за танците и спокойно събираше стотина човека, разполагаше с прилична кухня и тоалетни. Мариан бе намекнала, че би приветствала присъствието на ирландско-американска тема и може би — знамена. Според Джо щеше да бъде прекалено, ако опънат по стените американското и ирландското знаме. Шона се възпротиви, смяташе, че точно това искат. Джералдин се поинтересува има ли определен бюджет.
	— Разбира се, че има — отговори племенницата й. — Ако се наложи, ще го надхвърлим в името на Мариан.
	Джо се изказа в полза на шведските маси. Смяташе, че е по-добър вариант и нямаше опасност да стоиш до човек, когото не харесваш. Джералдин припомни, че смисълът на мероприятието е хората да се опознаят. Според Шона съвременната тенденция не била да се смесват семействата на младоженците, а да се даде възможност всяка страна да си е самостоятелна. Джералдин бе ходила наскоро на една сватба, където си сменяли местата след всяко блюдо — мъжете се премествали на следващата маса. Кати смяташе, че сестра й би предпочела по-традиционния, ирландски стил. Разбира се, всичко зависеше от това кой как разбира традициите.
	Накрая Джералдин обобщи доводите „за“ и „против“. Нищо чудно, че имаше проспериращ бизнес, умът й беше като бръснач.
	Четиримата разчистиха масата и Шона и Джо си тръгнаха. Кати ги проследи от прозореца. Когато най-сетне се обърна, леля й седеше на един от диваните. Беше напълнила две чаши с вино.
	— Седни, ако обичаш. И ми кажи какво има?
	— Не те разбирам?
	— Не се дръж така с мен. Познавам те от деня, в който се роди. Бягах от училище, за да навестявам Лизи в болницата. Ти вече бе успяла да ужасиш всички с вечния си рев… Затова не се преструвай, изминали сме прекалено дълъг път заедно, за да се лъжем на този етап. Могат да бъдат две неща. Или съм те обидила с нещо, или причината няма нищо общо с мен и тогава наистина имаш големи неприятности.
	— Ти кое би предпочела, Джералдин?
	— Нещо, което аз съм направила или казала. Тогава бих могла да дам обяснение и да се извиня, ако е необходимо. Естествено бих предпочела това, отколкото да мисля, че си болна или имаш сериозни проблеми в брака. Е, питам отново — за какво става дума?
	— В известен смисъл и за двете, и за нито едно от тях — заяви най-после Кати. — Може да ти се стори глупаво, но се разстроих, когато ми каза, че си приемала подаръци от мъже.
	— Не говориш сериозно.
	— Напротив. Оттук до вземането на чекове има само една стъпка. Толкова е безвкусно, Джералдин. И не ти е нужно. Ти си образецът, ти си моделът за всички ни, за Бога.
	— И ти си промени мнението за мен, след като ти казах за часовника, който ми подари Фреди…
	— И за апартамента, който ти е подарил Питър, и за музикалната уредба, която ти е от някой друг, и за скъпия килим, и вероятно всичко останало, което имаш тук.
	Изражението на Джералдин беше ледено.
	— Значи вече имаш по-ниско мнение за мен.
	— Да, точно така. Това е проява на толкова лош стил и вкус и е абсолютно ненужно. Ти не обичаш тези мъже, които си падат по теб, Джералдин, не си обичала нито един от тях… Те са… Бих казала нещо като купон за месо, но ти нямаш нужда от купони, ти имаш чудесен бизнес.
	— Продължавай.
	— Не трябваше изобщо да започвам, чувствам се ужасно, като ти хвърлям всички тези обвинения в лицето, сякаш ти се отблагодарявам за цялото ти великодушие към мен и моето семейство… Ти ме принуди да говоря. Сега вече разбирам защо не се разстрои изобщо от погребението в дома на Питър Мърфи… ти никога не си изпитвала нищичко към тях, всичко е било само заради това… — Обхвана с жест помещението, беше изчервена и разстроена. Джералдин изглеждаше невъзмутима. — Ти пожела да споделя какво ме измъчва и аз го направих. Така ли ще стоиш, мълчалива като камък?
	— Не, Кати, но не очаквай и да чуеш извинение.
	— Гордееш ли се с това?
	— Нито се гордея, нито се срамувам, това е начин на живот.
	— И никога не си обичала нито един от тях?
	— Обичах Теди.
	— Теди?
	— Обичах го и той ме обичаше, но не достатъчно, за да остави съпругата си заради мен.
	— Но това е било много отдавна, тогава не са постъпвали така.
	— Беше преди двайсет и две години, хората и тогава напускаха семействата си и започваха отначало, както каза, че ще направи и Теди, и аз му повярвах, особено когато забременях. Но истината се оказа друга. — Гласът й беше абсолютно безизразен. Кати не смееше да помръдне. — Съгласихме се, че моментът е неподходящ, не помня точно за какво ставаше дума — едно от децата му тръгваше на училище или напускаше училище. Има ли значение? Но това означаваше, че не можеше да има бебе… Можех да го задържа. Но знаех, че тогава ще загубя Теди, затова предпочетох да изгубя бебето. Един от приятелите му беше лекар, не особено добър, а и аз бях в напреднала бременност. Нещата се усложниха още повече. Освен това не мисля, че лекарят бе напълно трезв, когато направи аборта. И изгубих способността си да имам деца.
	— Джералдин — промълви Кати.
	— Както се досещаш, бях разстроена, но мислех, че ще имам Теди. Оказа се обаче съвсем друго. Той беше нервен. Бях се превърнала в опасност за него, затова си взе семейството и замина в чужбина. Сигурно ще ти се стори драматично, но след това не си позволих повече лукса да обичам. Мъжете, с които се запознавах и които ми ставаха приятели, обичаха фирмата ми не по-малко, отколкото да бъдат в леглото с мен или да ме гледат в дантелено бельо. Така не зависех от тях за нищо. Те не могат да ми предложат дом, затова ми дават часовници или копринения килим пред теб. Съжалявам, ако това те разстройва, ако те кара да имаш по-лошо мнение за мен, ако мислиш, че е проява на лош вкус и стил. — Тя повтори обвиненията на своята племенница. — Това е всичко. Съжалявам, ако те възмущава, все пак става дума за моя живот.
	— Толкова се срамувам — промълви Кати.
	— Остави, Кати. Ти имаше достатъчно кураж, за да ми го кажеш, трябва да ти го призная. А какво бе другото, което няма нищо общо с мен?
	— Струва ми се, че не бих могла да ти кажа нещо по-неподходящо — започна неуверено младата жена. — Мисля, че съм бременна, а това е последното ми желание в момента.


>	Шеста глава
>	Юни

	— В колко ще дойде? — попита Том.
	— Към дванайсет и половина.
	— В такъв случай да приготвим супата — предложи той.
	Кати скочи виновно. Том бе тук от пет сутринта, а тя се домъкна едва към девет. Той вече бе занесъл хляба в „Хейуърдс“, на връщане беше купил агнешки бут, а тя самата още се мотаеше. Разбира се, снощи не каза на Нийл. Нямаше време, а и се чувстваше изтощена след разговора с леля си. Може би беше фалшива тревога? Трябваше да си купи тест от аптеката, да отиде на лекар и едва тогава да каже на Нийл.
	— Том, толкова съжалявам. Подай ми ножа, започвам с босилека и доматите.
	— Тя ще помисли, че са от консерва.
	— И какво от това?
	— Изведнъж стана много смела.
	— Не, тя все още ме изпълва с ужас, но сега поне знам, че е невъзможно да й се угоди.
	Очите й светеха подозрително.
	— Не мисля, че тази сутрин трябва да вземаш нож в ръцете си. Остави опасната работа на мен.
	— Чудесно. И какво ще правя?
	— Приготви масата, сложи цветя.
	— Не е кой знае колко.
	— Тогава тренирай усмивки. Помниш ли последното посещение на Хана? Ти й крещя като продавачка по повод палтото й, майка ти и още няколко подбрани теми.
	— О, и двете поомекнахме оттогава — отвърна мрачно Кати.
	— Мисля, че всички имаме нужда от омиротворение — заяви Том, който вече бе прелял бульона в тенджерата и се зае със супата.


	— Представяш ли си? Днес ще се приберем с автобуса.
	— Самички, без Мъти — допълни сестра му.
	— Той каза, че от време на време ще минава покрай училището и ще ни води до автобуса.
	— Но училището не му е на път — възпротиви се Мод.
	— А как иначе ще виждаме Хувс?


	— Ти си много сладко момиче, Джералдин — каза Фреди, докато пиеха кафе в офиса й.
	Беше минал, за да обсъдят наближаващото представяне на италианската вила. Разговаряха и за неговото парти, чийто кетъринг беше поет от племенницата й и нейния съдружник.
	— Знам — отговори тя, — но какво имаш предвид?
	— Не по-малко от нас с Полин се притесняваш дали партито ще се увенчае с успех — заяви удивено той.
	— Аз не искам от теб нищо, освен това, което имам — твоята компания, твоя интерес, загрижеността ти, прекрасната ти любов… Защо тогава да не се интересувам и да не желая всичко да мине добре?
	— Нали знаеш какво казват французите за любовницата. Трябва да е дискретна и никога, абсолютно никога да не прави нещо, което да се отрази зле върху семейството, децата и собствеността на мъжа… — Тя се засмя закачливо.
	— Ти искаш толкова малко, Джералдин.


	— Мисис Мичъл, изглеждате великолепно.
	— Благодаря, Шона. — Хана попипа косите си. — Току-що прекарах един час в салона. Ще обядвам с Кати. Искам да й купя някакво подаръче. Ти какво би предложила?
	— Ако ставаше въпрос за някой друг, бих го посъветвала да вземе от невероятно вкусните хлябове, които прави за нас „Аленото перо“…
	— Върви добре, така ли?
	— Изчезва веднага и от полиците, и от ресторанта. Казах на Том, че ще му направим предложение, на което няма да устои и ще дойде тук на пълен работен ден.
	Хана бе искрено изненадана.
	— Приятен обяд, мисис Мичъл. Мнозина биха ви завидели.
	— Да, започвам да си давам сметка — отвърна неодобрително Хана.
	Беше й трудно да приеме, че е чак такава привилегия да яде нещо, сготвено от дъщерята на собствената й прислужница. Но трябваше да престане да мисли по този начин. В противен случай от устата й щеше да се изплъзне някоя думичка и тогава всички щяха да се обидят ужасно. Не казвай „бедната Лизи“. Това е просто начин на изразяване, но я се опитай да го обясниш на Кати Скарлет.


	Джеймс Бърн реши тази вечер да сготви, за да види дали изобщо е в състояние да направи нещо сам. Мартин Магайър идваше в Дъблин, щяха да изпробват заедно резултата от готварските му усилия. Изслуша подробните указания на Кати и Том, те даже му дадоха списък за покупките. Беше понеделник сутринта, нямаше какво друго да прави, затова щеше да отиде на пазар. Двете вечери, през които се бе учил да готви в компанията на Кати и Том, му бяха доставили огромно удоволствие.


	Джо Федър се обади на брат си.
	— Каня те на обяд с наденички и бира.
	— С най-голямо удоволствие, Джо, но трябва да го оставим за по-късно. Приготвям обяда за свекървата на Кати!
	— Някакво голямо мероприятие ли е това?
	— Не, ще бъдат те двете.
	— Обяд само за двама! Да не би да съм си инвестирал парите на вятъра?
	— Не, глупчо, това не е служебен обяд.
	Уговориха къде да се срещнат.
	— Предай моите поздрави на Кати. И благодарностите ми за вчера.
	И Джо затвори телефона.
	— Хей, не ми каза, че си виждала брат ми.
	— Том, не съм казала абсолютно нищо тази сутрин, чувствам се като зомби. Видях го при Джералдин. Той помогна много за сватбата на Мариан. Имах намерение да ти кажа, направила съм подробни записки.
	— При Джералдин казваш?
	— Да, но не е ставало дума да си оттеглят финансовата помощ, а за неговото модно ревю.
	— Знам. Марчела ще е една от манекенките. Не е ли страхотно?
	— Страхотно е — отговори младата жена, но не знаеше дали съдружникът й е наясно, че приятелката му ще представя предимно бельо.


	— Заповядайте, мисис Мичъл.
	Усмивката на Том рядко не улучваше целта.
	— О, здравей… Том, нали така?
	— Точно така, мисис Мичъл. Изглеждате много добре, ако ми позволите да го кажа.
	Тя поглади косата си. Толкова разумно беше да посещаваш добър салон за фризьорство и козметика. Кати постъпваше много глупаво в това отношение.
	— Не знаех, че ще бъдем всички…
	— Не, не, аз само ще ви сервирам и се махам.
	— Чух, че правите чудесен хляб за „Хейуърдс“.
	— Те са наистина изключително мили. Оставил съм да опитате няколко подбрани вида и един пакет за вкъщи.
	Най-после усмивката на Том Федър даде резултат — Хана Мичъл също се усмихна.
	— Ти си мило момче — каза тя, както вече му бяха казвали толкова матрони през последните няколко месеца.
	Снаха й стоеше в очакване, с лятна рокля на лилаво-розова щампа, която изобщо не й отиваше. Лицето й беше бледо като платно, косата — завързана отзад с ластиче.
	— Добре дошла, Хана — промълви безизразно тя.
	— За мен е удоволствие. Божичко, ама това място наистина изглежда добре!
	Том се надяваше Кати да реагира топло, в противен случай всичките им усилия щяха да отидат напразно. За негово облекчение съдружничката му се усмихна.
	— Това е предната ни стая, където каним клиентите и ги убеждаваме да направят по-голямо парти, отколкото са възнамерявали първоначално — обясни тя.
	— Добре е мебелирана. — Хана се огледа, изказвайки неохотно възхищението си. — И цветовете са хубави.
	— Майки ми уши завесите и дамаските.
	Свекърва й се вгледа невярващо в тях.
	— О, Лизи винаги е била… възхитително сръчна — каза най-сетне тя.
	Том въздъхна от облекчение, напълни чашите им с шери и влезе в кухнята.


	— Том, моля те, или изяж този сандвич, или го хвърли, но, за Бога, престани да го анализираш — не издържа накрая Джо, като се смееше на начина, по който брат му отделяше съставките една по една.
	— Като кремираните наденички, които ядеш ти? Хората нямат никакви стандарти — заяви ожесточено брат му.
	— Какво ще правя с мама? — попита Джо.
	— В какъв смисъл?
	— Ами, аз се отбих два пъти там.
	— Знам, това наистина означава много за тях…
	— Но те казват, че ти минаваш през ден…
	— Когато минавам оттам, наистина се отбивам, не е проблем…
	— Хайде де, кой минава покрай „Фатима“, където и да отива?
	— Трябваше да го правя, Джо, ти беше в Лондон. Но сега товарът ми олеква.
	— Окей, окей. И така, какво ще правя с мама? Тя иска да дойде на модното ревю.
	— Е, нека дойде. Аз ще я наглеждам.
	— Не, не става дума за това, а за дрехите.
	— Тя дойде на нашето парти при откриването. Не мисля, че й достави кой знае какво удоволствие, но определено се радваше да присъства… Какво им е на дрехите?
	— Ще се представят бански, бельо, навсякъде ще се разхождат полуголи момичета… Мама няма да издържи…
	— Цялото ревю ли е такова? — попита Том със странно усещане в стомаха.
	— Предимно. — Джо погледна брат си право в очите. — Марчела ти е казала, нали?


	Нийл влезе в „При Куентин“ и потърси елегантната Бренда Бренан.
	— Ще обядвам с един истински гангстер, Бренда, но той ще се опита да ме напие. Можеш ли да наливаш в чашата ми с водка само тоник?
	— А сметката, мистър Мичъл?
	— Ще измислите нещо, ще вземете по-малко за друго… Знаете как да се справяте…
	— Благодарение на това се задържах в бизнеса. Мистър Мичъл, ще се съгласите ли да гледате надолу, докато ви преведа покрай една маса, без да се налага да се срещнете с баща си, който и без това вече си тръгва?
	— Ти би трябвало да управляваш света, Бренда! — заяви той, като зърна в последния момент как баща му се измъква от ресторанта в компанията на някаква блондинка.
	— Често ми се струва, че точно това и правя — въздъхна Бренда Бренан.


	— Беше изключително вкусно, а хлябът… Боже, колко е хубав… Но ти не яде почти нищо — отбеляза Хана.
	— Хана, аз ям от него по цял ден и по цяла нощ…
	Какво следва сега? Действително ли някога се страхуваше от тази жена? Струваше й се, че е било преди цяла вечност.
	— Риба. Порцията е съвсем малка, за да остане място и за десерта.
	— Донесох ти това — обяви Хана и остави на масата елегантен пакет, увит в хартията на „Хейуърдс“.
	Младата жена знаеше, че трябва да го отвори, колкото и не навреме да бе поднесен. Рибата с шафранов сос, грахът с миниатюрни парченца бекон и запечените бадеми, картофите и джинджифилът ухаеха омайващо. Разгърна красивата хартия и отвътре я лъхна силен аромат. Призля й леко.
	— Едно от новите ароматични масла за баня, очевидно младите ги харесват… — започна мисис Мичъл.
	Кати се хвана за стомаха и се втурна тичешком към тоалетната, за да повърне. Чуваше как свекърва й вика отвън:
	— Кати, Кати! Добре ли си?


	Марчела нареждаше шишенцата с лак в салона. В един миг вдигна глава и видя Джо Федър.
	— Много си красива — заяви със странен глас той.
	— Джо? — възкликна тя, видимо притеснена.
	— Съжалявам, но се изтървах пред Том, че ще представяш доста сексапилна колекция. Той май не знаеше.
	Тя го погледна изненадано, а Джо съжали, че изобщо бе заговорил на тази тема.
	— А сега си тръгвам и оставям това в твои ръце, Марчела… Окей?
	— Естествено.
	— Просто той те обожава… според мен не знаеше.
	— Благодаря, Джо — каза тя с глас, който го накара да се почувства дребен.


	— Съжалявам, Хана, стомахът ми не е наред.
	— Защо не каза, щяхме да отложим обяда…
	— Не, моля те, вече съм добре.
	Кати си сипа от рибата и си наложи да преглътне първата хапка. Беше преместила тежко ухаещото масло във възможно най-далечния ъгъл на кухнята. Усети как стомахът й се връща постепенно към нормалното си състояние. Разговорът не течеше леко. Всяка тема имаше свое минало; всяка случайна забележка — своя история. Говориха за близнаците и за това колко добра бе с тях Лизи. Добра и великодушна, нямаше по-подходящо определение. Хана отбеляза, че снаха й все още не е намерила време за „Хейуърдс“, младата жена я погледна в очите и обеща да го направи в най-скоро време. Говориха за Нийл и служебната му претовареност, за това каква късметлийка е Кати, че той не играе голф като баща си, иначе щяла да разбере какво е да се чувстваш като вдовица. И изведнъж Хана спомена името на дъщеря си.
	— Кати, мислиш ли, че Аманда има някаква причина, за да не идва да ни види?
	Ето сега можеше да се издъни, трябваше да действа изключително предпазливо. Почти не помнеше Аманда Мичъл, която бе с две години по-голяма от Нийл, имаше склонност да командва, държеше се дистанцирано и не бе дошла на сватбата им, но пък изпрати наистина прекрасен подарък… първокласен атлас, скъпо радио, което хващаше всички възможни честоти и картичка с пожелание: „Дано да видите света и да го обикнете.“ Често бе питала за зълва си, но досега Хана отговаряше уклончиво и пренебрежително — Аманда била прекалено заета, прекалено преуспяваща в Канада, за да поддържа връзка с новата си снаха, която почти не познаваше.
	— Може би е срещнала някого там? — предположи тя.
	— Едва ли, Аманда никога не се е интересувала особено от мъже, никога не е водила гаджета вкъщи, докато живееше тук… Винаги сме говорили за нея като за отдадена на кариерата си жена — отговори замислено Хана.
	Кати се успокои, когато минаха на друга тема. Скоро свекърва й реши да си тръгва.
	— Още кафе?
	— Не, беше наистина прекрасно. Обядът ми достави истинско удоволствие, а и ти изглеждаш по-добре, скъпа.
	— Да, съжалявам… И благодаря за чудесното масло.
	Проследи с поглед свекърва си, която прекоси със ситни крачки посипания с чакъл двор. През всички години, в които бе водила война с тази жена, не бе предполагала, че ще дойде ден като днешния. Ден, в който щеше да стои на прага на собствената си фирма, носеща в утробата си внучето на същата тази жена.


	Саймън и Мод не вярваха на очите си — пред училището Мъти и Хувс ги чакаха.
	— Ами, някой трябва да ви качи в автобуса — рече възрастният мъж. Децата го гледаха очаровани. — Поне през първия ден, докато свикнете — уточни той и малката групичка се отправи щастливо към автобусната спирка.


	Сара седеше в градината и свиваше цигара, когато пристигна Нийл. Той седна до нея на старата дървена пейка.
	— Как изглежда вътре? — кимна към къщата той.
	— Имам чувството, че чичо ти е готов да побегне всеки момент.
	— Винаги е бил такъв — отвърна мрачно младият адвокат.
	— Ще държа под око случая — обеща тя. — Децата може и да живеят в прекрасна къща като тази, но това все още не означава, че нямат нужда някой да се грижи за тях.
	— Би трябвало да я продадат и да се преместят в по-малка, но само се надуват, говорят за стил и не отстъпват и на йота.
	— Ти не одобряваш ли поведението му?
	— През целия си живот не е работил като хората дори един ден. Баща ми също гледа леко на живота, но поне работи в офиса си. Абсурдно е в наши дни едно семейство да живее в толкова много стаи.
	— Значи вие с Кати нямате голяма къща?
	— Имаме малко жилище на „Уотървю“.
	— О, знам ги, много са хубави.
	— Но ние нямаме деца — уточни Нийл Мичъл и започна да вади разни документи, за да й обясни от какво по-точно имаха нужда във връзка с доклада за бездомните. Придърпаха старата градинска маса и се отдадоха на работата си.


	Кенет Мичъл ги наблюдаваше разсеяно — тези хора в градината не бяха в състояние да привлекат интереса му. Кей Мичъл ги гледаше тревожно от друга стая. Децата трябваше да се приберат от училище всеки момент. Беше помолила мисис… Бари да им приготви сандвичи. Тя попита дали да изреже кората на хляба или да я остави. В крайна сметка Кей реши да направи две чинии със сандвичи — в едната с кора, в другата — без нея.
	— Моля те, Мъти, влез.
	— Не, дете, не е удобно. С Хувс ще се прибираме.
	— Искаме да ти покажем нашата къща — намеси се Саймън.
	— Друг път, синко.
	Той беше непреклонен.
	— Но нали ще дойдеш някой път? — възкликна умолително Саймън.
	— Разбира се, когато се установите окончателно, когато Хувс започне да се държи по-прилично.
	— А ние определено ще дойдем на „Сейнт Джарлат“ през уикенда, уговорено е със Сара — обяви Мод.
	— С Лизи ви очакваме с най-голямо нетърпение.
	— Иска ми се… — започна Мод.
	— Тръгвай сега — каза Мъти, преди някой от близнаците да признае какво му се иска.


	— Сандвичи! — извика доволно Саймън.
	— Много ти благодаря, майко — каза сестра му.
	Двамата насядаха на масата и родителите им ги загледаха с възхищение. Нийл и Сара бяха дошли от градината.
	— Колко да изядем? — попита момчето.
	— Ами, те са за вас.
	Кей Мичъл бе много горда, че я виждат в ролята на грижовна майка.
	— Няма ли да си развалим апетита за чая? — осведоми се Мод.
	— Съпругата на Мъти, Лизи, винаги казва, като се приберем, да хапнем само по една бисквитка, иначе ще си развалим апетита за чая.
	— Ами, това е чаят — заекна Кей.
	— Не, имах предвид истински чай, с бекон и яйца — обясни синът й.
	— Или консервиран боб — добави с тънко гласче Мод, осъзнала сякаш че не всичко е наред.
	Майка й премести поглед от съпруга си към социалната работничка.
	— Никой не каза нищо за яйца и бекон, трябваше да има чай и той е готов.
	— Е, всичко е наред, ще ги изядем всичките — успокои я Саймън.
	— За мен е достатъчно — увери я Мод.
	Сара и Нийл се спогледаха. Кенет Мичъл се взираше към градината.


	— Днес обядвах с Хана — съобщи същата вечер Кати, когато се прибра вкъщи.
	— Браво — възкликна съпругът й и отиде до хладилника, за да налее две чаши „Шардоне“.
	— Говорихме за Аманда…
	— Надявам се да не ти е надула главата. Хей, да не ставаш въздържател? Това е втората чаша вино, която ми отказваш. Да не ти е зле?
	— Нийл, знаеше ли, че Аманда е лесбийка?
	— Нямах представа. Майки ми ли ти каза? Просто не мога да повярвам.
	— Разбира се, че не ми го е казала тя. Жените, които празнуваха онзи ден годишнина от абитуриентския си бал, споменаха за нея. После направих справка при една позната, между другото тя също е лесбийка, та тя потвърди — сестра ти имала великолепна партньорка и работели заедно в книжарницата…
	— Боже, кой би помислил! Е, пожелавам й късмет. И как съобщи тази вест на майка ми?
	— Изобщо не съм правила и опит. Слушай, така ли ще стоиш с това вино?
	— Вземам го на работа, т.е. в съседната стая. Имам да довършвам още много въпроси по случая за бездомните… Между другото днес се видях със Сара и близнаците, тя ми помогна много…
	— О, как мина? Поседни за минутка и ми разкажи.
	— Изумително е. Тя обясни, че се отпускат средства, но никой не може да се добере до парите. Явно се налага да се зададат нужните въпроси в необходимия момент.
	— Какви средства? — обърка се съпругата му.
	Той заобяснява надълго и нашироко за парите за бездомните, които отпускал Европейският съюз и как занимаващият се с този въпрос комитет… Най-сетне, след пространно обяснение на стратегията, Кати успя да попита за Мод и Саймън.
	— Те са добре — отвърна съпругът й и понечи да стане от масата.
	— Не, седни и ми кажи.
	— Близнаците бяха забавни, непрекъснато питаха за истинския си чай. Сара пое положението в свои ръце, така че всичко е под контрол.
	Повече очевидно нямаше да чуе, а и не бе подходящо да му казва за каквото и да било друго.


	Том търсеше подходящ начин да заговори с Марчела, така че да не издаде колко зле се чувства от перспективата тя да се разхожда полугола пред непознати. Знаеше, че същата тази ревност за малко не унищожи връзката им преди известно време, трябваше да я контролира. Защо не можеше просто да си стои облечена и да се присъедини към неговия бизнес? Беше наясно обаче колко разрушителни са подобни мисли. Невъзможно бе да проумее защо тя твърдеше, че е изпълнена с любов и се чувства щастлива от връзката им и въпреки това желаеше да се разхожда по бански и бельо пред другите? Трябваше да бъде изключително внимателен, сякаш стъпваше по яйчени черупки. За негова изненада тя сама повдигна въпросната тема.
	— Няма да повярваш какви цветове ще представи ревюто на брат ти — лимоненозелено и цикламено… не виждам кой би искал да носи подобно бельо.
	Най-после му каза, че става дума за бельо!
	— О, на мен ми дай всеки ден класическата черна дантела — усмихна се той.
	— Да знаеш, че ще бъде малко по-особено.
	— Разбира се. — Сърцето му заплашваше да се пръсне. Тя го подготвяше. — А банските, какъв цвят са те?
	Младата жена изпита облекчение, че той вече знае.
	— Същите луди, диви цветове… може би той е напипал пулса на времето… Разделителната линия е съвсем тънка и неуловима.
	Том впери поглед в нея. Тя наистина беше обсебена от целия този моден бизнес и това нямаше нищо общо с разсъбличането пред публика. Сигурно е полудял, щом позволи подобни мисли да нахлуят в съзнанието му.


	— Скъпа, никога няма да се досетиш с кого говорих току-що по телефона — възкликна Кенет Мичъл от вестибюла.
	— И кой беше той, скъпи?
	— Старият Барти се обади. Изкихал се здраво.
	— Барти… Кумът ни!
	— Да. Казах му, че може да остане. Изкихал се за една кола, не разбрах точно каква… Както и да е, щял да ходи на някакво ревю.
	— Как се е изкихал? — попита Саймън.
	— Моля? — погледна го неразбиращо баща му.
	— Хремав ли е? — допълни Мод.
	Родителите им ги съзерцаваха объркано.
	— Та старият Барти каза, че ще ни изведе с колата. В събота. И вас също, деца.
	Той ги погледна гордо, че може да им предложи подобно преживяване.
	— Но в събота ще ходим на „Сейнт Джарлат“ — напомни момичето.
	— Не, скъпи, ще ходите някой друг ден. Тези хора няма да имат нищо против — отвърна майка им.
	— Не можем друг ден, те ще се приготвят, те правят истински чай…
	Мод щеше да се разплаче всеки момент.
	— Е, тогава им се обади да ги предупредиш — разреши набързо въпроса Кенет.
	— И защо? — попита наежено дъщеря му.
	— Защото аз не ги познавам, скъпото ми дете.
	— Да се обади Саймън.
	— Момичетата са по-добри в тези неща, скъпа — обясни Кенет.
	— Но те ще се разстроят…
	— Аз също съм разстроен — проплака Саймън. — Исках да видя Хувс, да го науча на един нов номер.
	— Не е честно — обяви момичето.
	— Не е — подкрепи я Саймън.
	Спогледаха се.
	— Да се обадим на Кати — решиха в един глас и двамата.
	Кати каза да оставят това на нея.
	— Нийл, номерът им няма да стане — заяви разгневено тя.
	— Хей, мир, мир… Аз съм на твоя страна.
	— Кой тогава ще се обади на чичо ти — ти или аз?
	— Аз ще се обадя на Сара, тя ще им каже.
	— Но тя сигурно вече не е на работа.
	— Имам мобилния й телефон — отговори Нийл, с което изненада съпругата си.
	Стана така, че Барти дойде без колата си, следователно за разходката с автомобил не можеше да става и дума.
	— По-добре, че децата отидоха при онези хора — заяви Кенет Мичъл.
	— Кои хора? — Барти се настани на масата.
	Кей се суетеше като муха без глава. Първо донесе чиния с хляб, след това — купичка с масло, после върна хляба, за да го препече.
	— О, едни хора, които живеят на едно ужасно място, но бяха изключително любезни с близнаците…
	— Роднини ли са?
	— И да, и не. Много е сложно…
	Кенет сложи край на дискусията, за да прикрие неразбирането си защо онази двойка с невероятните имена Мъти и съпругата на Мъти се беше грижила месеци наред за сина му и дъщеря му.
	— Какво стана с колата ти, Барти? — попита Кей.
	— Ами, както каза Кен, много е сложно.
	Кей се върна в кухнята, за да реши какво следва да направи сега. Барти обясни на съпруга й с приглушен, напрегнат глас, че всъщност е изгубил колата на карти. После го попита дали би му помогнал да си я върне. Кенет обясни, че нещата вече не били като преди, бил вързан натясно от икономичния бюджет, определен от Нийл, а изпълнението му се контролирало изкъсо от хора като съпругата на момчето и една социална работничка. Трябвало да обяснява и най-дребните разходи. Колкото и малки да били, доходите му отивали директно в някакъв банков влог и всеки месец им се изплащала определена сума. Деградиращо, меко казано. Старият Барти обаче не губеше надежда и предложи да вземат заем срещу сумата за следващия месец. Оказа се обаче, че Кенет е нов човек в това отношение.
	— С две думи, завися от прищевките на други хора — заяви той. — Съжалявам, Барти, стари приятелю, не мога да направя нищо.


	— Учителят по танци идва днес — обяви Лизи.
	— С костюмите ли? — поиска да узнае Саймън.
	— Не, не искам да се изцапат. Уших ви нещо по-евтино за уроците… — Лизи преливаше от гордост. — Учителят казва, че ще имате нужда от повечко репетиции. Какво ще кажете да запишете музиката и да се упражнявате и у вас?
	— Да, предполагам, че ще можем — промърмори Саймън, но като че ли не беше убеден.
	— Може би няма да е толкова лесно? — намеси се Мъти.
	— Нали разбирате, баща ми… Той не може да разбере как така ще се танцува, нито пък каква е тази семейна сватба. Обясних, че е на наши братовчеди, които ще дойдат от Чикаго, но той не можа да разбере и това.
	Саймън изглеждаше смутен, че се налага да обяснява, но Мъти побърза да го успокои.
	— О, на човек като баща ти, който е пътувал толкова и знае какво ли не, просто няма как да му е ясно доколко са се променили нещата. Днес е нещо нормално хората да скачат и танцуват на воля…
	— Но това е семейна сватба, нали?
	— В известен смисъл… — започна Лизи. Все още не си позволяваше да претендира за родство с великата фамилия Мичъл.
	— Разбира се, че е семейна. Кати е сестра на булката, а Кати е омъжена за Нийл, вашия първи братовчед — обясни Мъти.
	Този отговор напълно задоволи близнаците и те хукнаха да учат Хувс на новия трик, преди да е пристигнал учителят по танци.
	Мъти и Лизи се спогледаха.
	— Не трябваше да ги вземаме — каза тя.
	— Не, не трябваше да ги пускаме — отвърна той.


	Нийл влезе в офиса на баща си.
	— Татко, налага се да помислим за Кенет и цялата ситуация там.
	— Така ли?
	Джок Мичъл бе разочарован. Беше слънчев ден и се надяваше да се измъкне от офиса. Вече бе приготвил стиковете за голф и само изчакваше възможност да си тръгне.
	— Да вървим заедно към колата, ще поговорим пътьом.
	— Не, татко, искам да му напишеш писмо върху бланка на фирмата.
	— И защо?
	Нийл обясни, че Кенет Мичъл е заплашен децата да му бъдат отнети, ако продължава да нарушава условията на договорката.
	— Не е възможно да ги нарушава!
	— Напротив, нарушава ги по всички показатели: не контролират подготвянето на домашните им, забравят да им дават джобни пари, опитаха се да не ги пуснат в събота у Скарлетови, Кати казва, че храната не е подходяща.
	— Да не би тя да се вживява?
	— Не, изобщо не мисля така. Освен това искат да ходят на почивка точно по време на сватбата, когато децата ще танцуват…
	— За сватбата на дъщерята на Лизи ли става дума? — попита Джок.
	— Да, която на мен ми се пада балдъза по една случайност. Та, Мод и Саймън няма да изпуснат това преживяване. Повярвай ми, няма.
	— Успокой се, Нийл. — Джок погледна часовника си.
	— Ако издиктуваш писмото сега и го подпишеш, всеки ще може да си върши работата, каквато и да е тя…
	Джок Мичъл си записа нещо с неохотен вид и повика секретарката.
	— Извинявай, Линда, синът ми настоява…


	Уолтър се прибра в събота вечерта и завари стария Барти все още там. На масата имаше бутилка хубаво уиски, която причиняваше мъки на майка му.
	— Татко, не мислиш ли…
	— Глупости, Кей добре знае, че не пие, а и аз не съм тръгнал да изчезвам.
	— Децата ще се приберат скоро, придружени от личната си армия — предупреди младежът.
	— Добре казано, да приберем временно бутилката. — Кенет я скри. — Уолтър, тъкмо си тук. Ако пак ще ходиш насам-натам, старият Барти може ли да използва стаята ти? Сложили сме го в малката стая до стълбището, но тя е като кутийка.
	— О, не, добре ми е там — възпротиви се гостът.
	— Съжалявам, татко. Ще бъда тук няколко дни, но се надявам да отида на конните надбягвания в Англия. Тогава ще е свободна.
	И ги дари с топлата си усмивка. Барти каза, че това са глупости, тъй като дотогава щял да си тръгне. Къде ли пък можеше да отиде? Та той си бе загубил на карти дори любимата кола. Смяташе, че проблемът ще бъде разрешен в най-скоро време: тепърва щял да има шансове да си я върне. Уолтър придърпа един стол до масата, за да обсъди с тях кога и как… Тази тема изглежда му допадна.
	Този път близнаците убедиха Мъти да влезе. Оказа се обаче, че няма защо да се тревожи. Кей вече си беше легнала, а тримата мъже около масата вдигнаха погледи, учтиво заинтригувани.
	— О, вие сте вечеряли в… — заекна Кенет. Но когато близнаците започнаха да обясняват ентусиазирано за всички екстри към наденичките, за гъбите и пълнените печени картофи, баща им изгуби интерес.
	— Толкова сте мил, че се грижите за тях — обърна се той към Мъти и здраво разтърси ръката му.
	Възрастният човек отвори длан. В нея блесна монета от една лира, по-малко, отколкото струваше обратният му път с автобуса. Лицето му придоби яркочервен цвят.
	— Много ви благодаря, сър — заяви с видимо затруднение той.
	— До другата събота, Мъти — каза Мод. — Благодаря за чудесното време, което прекарахме заедно.
	— И че плати за уроците по танци, Мъти. Те със сигурност не са евтини — добави брат й.
	Възрастният мъж заотстъпва заднешком.
	— Искаш ли да видиш стаите ни? — попита момичето.
	— Друг път, Мод. Все пак благодаря.
	— Или градината, бихме могли да направим колибка за Хувс, ако остава да нощува — въодушеви се Саймън.
	— Следващия път, Саймън. Благодаря. Желая късмет на всички.
	И си тръгна.


	Близнаците бяха решили, че тази вечер ще поупражняват новия танц. Тук щяха да имат нова публика. В този момент обаче забелязаха, че на масата се появи бутилка уиски, а баща им, брат им и старият Барти обсъждаха нещо, което определено не беше свързано с танците. Децата набързо пожелаха „лека нощ“ и мрачно се заизкачваха по стълбите. Спалнята на майка им беше затворена. Липсваше им, че не спят в една стая както на „Сейнт Джарлат“. Изобщо всичко беше по-различно.


	Кати смяташе, че няма как да поемат служебен обяд за трийсет души и то в същия ден, за който бе определено партито на Фреди Флин.
	— Страшно е лесно — молеше я разгорещено Том. — Тези хора са истински робовладелци, да не мислиш, че ще оставят техните служители да се мотаят и да се забавляват. Няма да има пиене и веселба, всички ще се върнат в конферентната зала най-късно в два и петнайсет, а час след това ние ще сме готови за тръгване.
	— Стига си ми се усмихвал, Том, желанието ни е да направим партито на Флин както трябва и ще бъде глупаво да поемем нещо друго.
	— А желаем ли да стартираме бизнеса? — попита младият мъж.
	— Желаем, но без да си забиваме сами ножа в гърба.
	— Ние с Джун ще се справим с обяда, а вие с Кон ще действате тук. Ще бъдем при вас преди три. Става ли?
	— Това си е истинско изсилване — възпротиви се тя.
	— Разширяване на дейността.
	Двамата се изгледаха продължително и безмилостно.
	— Това са лесни пари и добър контакт — каза най-сетне Том. Имаше намерение със спечелените лири да заведе през уикенда Марчела в някой елегантен хотел с плувен басейн и всякакви други екстри. Там тя щеше да има възможност да се издокара за вечерта.
	— Хората пропадат, когато се нагърбват с непосилни ангажименти — отвърна младата жена. Тя и сега едвам се справяше, гаденето продължаваше, спеше зле и все още не беше казала на Нийл. Тестът потвърди съмненията й, но този метод не беше безгрешен, затова си запази час при лекар за следващата седмица. Може би тревогата щеше да се окаже напразна — все пак беше прекалено рано за сутрешното гадене.
	— Нека тогава съдбата реши — заяви Том.
	Извади от чекмеджето на кухненската маса монетата, която използваха в подобни ситуации. Наблюдаваха тържествено как тя се завъртя и падна. Той я вдигна.
	— И така, печеля аз, но обещавам, че ще останеш доволна.


	— Можем ли да дойдем с теб в Англия? — попита Саймън.
	— Разбира се, че не — отвърна брат му.
	— Но това значи да нямаме ваканция — възпротиви се Мод.
	— Нали се върнахте вкъщи… и няма да ходите на училище? На това определено му се вика ваканция.
	— Докато живеехме в „Сейнт Джарлат“, Мъти смяташе да ни заведе в провинцията — разбунтува се Саймън.
	— Не сте живели там, бяхте отседнали временно — обясни Уолтър.
	— Аз пък се чувствах така, сякаш живея там.
	Младежът отново се зае с подреждането на куфара си.
	Близнаците не помръднаха.
	— Деца, съжалявам, трябва да си приготвям багажа.
	— Днес ли заминаваш? — попита разочаровано сестра му; в „Дъ Бийчис“ донякъде бе по-оживено, когато Уолтър си беше вкъщи.
	— Тази вечер или утре. Имам малко работа с татко и Барти.
	— Но татко няма никаква работа. — Саймън беше неумолим, когато ставаше дума за изясняването на нещата.
	— Разбира се, че има — отговори с досада младежът. — Има своите срещи и отговорности.
	— С Барти ли? — поинтересува се Мод.
	— Невинаги, но днес — да, с него.
	— Добре, но след като татко го няма, а мама през цялото време си е в леглото… какво ще правим ние?
	— Можете да се захванете с някаква работа — предложи Уолтър.
	— Не мисля, че сме достатъчно големи.
	— Имам предвид работа, подходяща за вас: да подреждате полици, да връщате количките на местата им в някой супермаркет, да се грижите за нечия градина… — изброяваше младежът, който никога през живота си не бе вършил нито едно от тези неща.
	— Бихме могли да мием чиниите за Кати и Том — извика Саймън.
	— Доста труден работодател е тя.
	— Въпреки това си заслужава да опитаме — възкликна Мод.


	— Представяте ли си, никакво училище повече до септември — рече Кати, когато малчуганите пристигнаха във фирмата. Опитваше се да измисли с какво биха могли да помагат, така че да не направят някоя беля.
	— Защо не им дадеш да лъскат чаши? — предложи Кон.
	— По-скоро ще ги замажат — прошепна тя.
	— Да кълцат нещо…
	— По-лоши са и от мен в това отношение, но могат да лъснат среброто и да преброят вилиците.
	Настаниха децата в помещението, което скоро щеше да бъде наречено „втора кухня“, но все още беше склад. Двамата бъбреха щастливо. От време на време Кати се подпираше на вратата и се вслушваше. Споменаха за работата, която имал баща им с Барти, колко добра била Сара, че пишела списък на мисис Бари, с който да пазарува. Притесняваха се дали Мъти ще дойде отново на гости след онова, което бе направил баща им.
	Младата жена въздъхна. Само преди няколко месеца беше толкова недоволна от появата им в своя живот, но всичко се промени невероятно. Кой можеше да предполага? За кой ли път се запита кога ли е успяла да забременее? Щеше да съобщи тази вечер на Нийл.
	Том и Джун се върнаха от служебния обяд в чудесно настроение.
	— Ей, здравейте. Имали сме помощници. — Том бе изненадан и доволен.
	— Точно полирахме сребърните ви неща — обясни Саймън.
	— Можеш да се огледаш в купата за пунш! — гордо заяви сестра му.
	— Страхотно, тъй като всичко, което притежаваме, се намира между тези четири стени.
	— Нима това тук е всичко, което имате?
	— Да, това са нашите съкровища — съгласи се Том.
	— Много ли са ценни? — попитаха едновременно близнаците.
	Джун, която пълнеше миялнята машина, завъртя очи към тавана.
	— Някои от тях са незаменими, като купата за пунш например — обади се Кати. — Спечелих я на едно състезание в колежа, беше първа награда за летен плодов пунш. Сега я използваме навсякъде.
	— Но очевидно семейство Флин не я искат тази вечер — промълви замислено нейният съдружник. — Което значи, че ще бъде готова и блестяща за следващия ангажимент, а това е наистина страхотно.
	Мод засия от удоволствие.
	— А кое е следващото най-ценно нещо? — попита брат й.
	Том, Кати и Джун шеговито обясниха, че това е дискът с рецепти в компютъра, бележникът с адреси и телефони, двойната фурна, фризерът.
	— Застраховани ли сте, ако някой ви отмъкне съкровищата? — притесни се Мод.
	— Имаме чудесна застраховка. Джеймс Бърн е като квачка — увери я Кати.
	— Кати има предвид, че Джеймс Бърн е прекрасен човек, защото ни накара да направим солидна застраховка, а не, че прилича на квачка.
	Това очевидно задоволи близнаците, но Саймън не можеше да не сподели още една своя тревога.
	— Заключвате ли добре, като тръгвате?
	— Да, Саймън. Поставили сме две ключалки, аларма с код и изобщо всичко необходимо.
	— А как помните кода?
	— Трябваше да бъде съвсем прост заради Том — отговори младата жена.
	— На мъжете им е трудно да се оправят със сложни неща — потвърди Джун.
	— Рождения си ден ли сложи? — попита го момчето. — Или щастливото си число?
	— Не, предупредиха ни да не ги използваме — отговори Том. — Затова използвахме инициалите на „Аленото перо“.
	— Позволено ли е да се използват букви?
	— Използваме номерата им от азбуката. Ако забравим, трябва само да преброим. Дори мъжете разбират това, Саймън.
	— Не мисля, че мъжете са по-глупави от жените — заяви замислено момчето.
	— Вярно е, Саймън — отговори разкаяно Том.
	Решиха да закарат децата до „Дъ Бийчис“, тъй като им бе на път. Близнаците наблюдаваха тържествено набирането на алармения код.
	— Блестяща идея — каза Саймън.
	— Никой никога не би се сетил — съгласи се Мод.
	Те наблюдаваха като хипнотизирани и как окачиха ключовете на фирмата на скритата кукичка в задната част на буса.
	— Защо ги слагате там? — попитаха те.
	— Този от нас, който вземе колата, трябва да може да си отключи, така че винаги правим церемонията с ключовете… — обясни Кати.
	Пристигнаха в „Дъ Бийчис“. Двете деца побягнаха към голямата къща с огромна, подивяла градина.
	— Изглежда хубаво местенце — промълви Джун.
	— Да — отвърна Кати, — хубаво и мъртво.


	Фреди Флин ги посрещна с отворени обятия.
	— Вече знам правилата. Леля ти обясни, че мразиш да ти казват: „Това е кухнята, това е кранчето за студената вода, това — за горещата…“.
	— Вие никога не бихте постъпили така, мистър Флин — усмихна му се изпод спуснатите си ресници младата жена.
	Том подсвирна тихичко, когато домакинът се отдалечи.
	— А ти говориш, че аз съм използвал чара си с дамите. Никога не съм виждал подобно представление — подразни я той.
	— Обещах на Джералдин, че ще бъде обслужен по всички правила — прошепна тя.
	В този момент се появи дребната, пухкава съпруга на Фреди — Полин.
	— Фреди каза да не се суетя около вас и аз му обещах, но ми се струва някак си неловко, ако ви оставя да свършите всичко — обясни тя.
	Кати усети как в гърлото й заседна буца. Тази жена бе мамена от съпруга си заради Джералдин, на която подаряваше диамантени часовници.
	— Ни най-малко, мисис Флин. Хора като вас осигуряват щедър доход на двама ни с Том, затова искаме партито да се увенчае с успех. Съпругът ви ми каза, че не желаете никой да поема горните дрехи на гостите. Правилно ли съм разбрала?
	— Да. Все пак е лято… освен това горният етаж бе преобзаведен току-що и аз се надявах така да ги накарам да се качат.
	— Напълно сте права. Покажете ми накъде да ги насочвам.
	Кати изтича леко по стълбите пред Полин Флин и се озова във великолепната спалня, за която ставаше дума. Беше обзаведена в светлозелени и сини нюанси и с елегантна бяла тоалетка. Над огромното легло се спускаше балдахин, а то самото бе застлано с бяла кувертюра и възглавници с дантелени калъфки. В луксозната баня бяха окачени бели и светлосини хавлии. Спалнята имаше вид на олтар, издигнат в чест на бога на удоволствието. Джералдин нямаше как да знае, че „мъртвият“ брак на Фреди включва подобно обзавеждане.
	— Прекрасна стая — промълви тя.
	— Радвам се, че ви харесва. Знам, че съм стара и глупава, но винаги съм искала нещо такова. Фреди също е доволен.
	Кати побърза да изтича надолу по стълбите.


	— Здравей, Уолтър.
	Близнаците бяха изненадани; мислеха, че е заминал за Англия.
	— Здравейте — изсумтя той.
	— Как беше бизнесът? Ти каза, че имаш бизнес среща с татко и Барти.
	— О, да, наистина.
	— Значи не стана нищо? — Саймън беше настроен философски. — Мъти винаги казва, че човек печели едно и губи друго.
	Настана мълчание.
	— Намерихме си работа — обяви най-сетне момчето.
	— Много добре. Къде?
	— При Кати и Том… Те имат цяло богатство във фирмата си, пълно е със съкровища. — Саймън искаше да впечатли по-големия си брат.
	— Сигурен съм — засмя се Уолтър.
	— Наистина имат, всичките им богатства са там. Затова използват два ключа и код с аларма, в случай че някой се опита да влезе.
	— Да бе, представям си как целият свят се опитва да им открадне чиниите и платнените салфетки — присмя се младежът.
	— Имат една купа за пунш от масивно злато, която е безценна. И какви ли не неща още — обясни сестра му.
	— Сигурен съм, но имате ли нещо против да излезете.
	— Окей — отговориха добродушно близнаците.
	— И няма да пищите за храна или нещо друго.
	— Кати ни даде ядене, което ще притоплим на микровълновата фурна.
	— Какво е то? — попита с интерес Уолтър.
	— Макарони. Ще им стигнат четири минути на най-високата температура — обясни Мод. — Ти искаш ли?
	— Благодаря — отвърна неохотно големият й брат.
	Седнаха на масата. Умът на младежа бе на километри оттук, докато близнаците бъбреха щастливо за партито, организирано тази вечер от Кати и Том.
	— Те имат пари за горене, тези Флинови — рече момичето.
	— Не мисля, че наистина ще ги изгорят, според мен това е израз — обади се Саймън.
	— Може. — Тя се опита да включи Уолтър в разговора. — Мислиш ли, че трябва да сложим аларма и тук, Уолтър?
	— Никой крадец не би се вмъкнал у нас, просто няма за какво — отговори мрачно той.
	— Ще можем да я включваме, преди да излезем и да я изключваме, като се приберем. — На нея определено не й се искаше да се откаже от идеята.
	— Как си представяш майка ни и баща ни? Ами Барти, ще се справи ли някога изобщо с дезактивирането на аларма?
	— Толкова е просто — възпротиви се Саймън. — Ние разбрахме как можем да влезем в офиса на Кати и Том, след като само веднъж видяхме как се прави.
	— Ами ключовете? — Младежът стана да занесе чинията си до мивката.
	— Е, ключове нямаме, но знаем къде са — отвърна Мод.
	Уолтър се върна и седна при тях.


	Партито в дома на семейство Флин вървеше по план. Фреди два пъти надникна в кухнята, за да ги поздрави.
	— Няма нещо, което да не им хареса. Браво!
	— Защо симпатичен мъж като него не е в състояние да ме погледне в очите и да ми каже, че желае да се превърне във важна част от живота ми? — попита Джун.
	— Наистина е трудно да се разбере — отговори Кати, докато украсяваше със сметана палачинките, които изчезваха зашеметяващо бързо от чиниите.
	— Никой не би повярвал, че жена като мисис Флин му е достатъчна — въздъхна Джун и понесе поредния пълен поднос към гостната.
	Погледите на Том и Кати се срещнаха.
	— Колко е странен живота, Том, винаги съм го казвала!
	— Просто жените преливат от интуиция, Кати.


	Уолтър погледна адреса на семейство Флин в указателя. Не беше далеч. Успя да вземе за няколко часа колата на един приятел. Паркира я до микробуса и намери ключовете точно на мястото, на което му бяха казали близнаците. През прозорците видя Кати, Том, Джун и онзи подлизурко Кон, които шетаха насам-натам.


	Джералдин беше неспокойна. Беше искрена, когато каза, че личният живот на Фреди си е негова работа и не я интересува. Само дето… ами, нямаше никакви планове за тази вечер. Беше си взела работа за вкъщи, но не й вървеше, а и телевизията не предлагаше нищо интересно. За нищо на света нямаше да го признае, дори пред себе си. Чувстваше се самотна. В този момент телефонът иззвъня.
	— Липсваш ми — каза той.
	— И ти на мен. Как е?
	— Фантастично. Тези деца наистина са талантливи. Всичко върви като по вода.
	Той затвори. Това бе откраднат миг от гостите му, от неговата съпруга. Винаги досега е било така и така щеше да бъде. Защо тогава се оплаква? Знаеше много добре какви са условията, когато избра този начин на живот.


	Уолтър сложи черните ръкавици. Отключи, влезе и набра кода за алармата. Къде бяха богатствата, за които говореха децата? Трябваше да действа бързо, да скрие нещата в градинската барака, да върне ключовете в буса и автомобила — на приятеля — нощна птица, който започваше вечерта си в десет часа. Вътре всичко изглеждаше така, както изглеждаше винаги: грозна кухня, много неръждаема стомана, метнати по облегалките на столовете цветни платнени салфетки, пълни с обикновени порцеланови чинии полици, чекмеджета с евтини прибори. Извади тостер, електрическа скара, микровълнова фурна. Но това бяха дреболии, нямаше да му донесат дори и малка част от парите, които му бяха необходими. Парите, които бе изгубил с глупавия приятел на баща си, стария Барти, който го бе завел да участват в някаква страхотна игра. В този момент видя в предната стая голямата сребърна купа за пунш, за която бяха споменали близнаците. Изобщо не беше от масивно злато и той я бутна с отвращение. В склада имаше кутии с хранителни стоки, неразопаковани тенджери и съдове за варене. Можеше да изкара нещо от тях, само ако успееше да ги достави на когото трябва. А определено имаше нужда от някаква сума за начало. Започна да пренася стоката към предната стая и пътьом бутна поднос с чаши. Парчетата стъкло полетяха във всички посоки. Това нямаше да им хареса. Сам не разбра какво го накара, но събори на пода цяла полица с чинии, този път нарочно.
	Работи в продължение на четирийсет минути, като пренесе в колата всичко, което смяташе, че би могъл да продаде. След това с рамо надигна края на един от рафтовете с порцелан, така че цялото му съдържание се изсипа с оглушителен трясък на земята. Измъкна щепсела на фризера и извади напосоки част от съдържанието му. Забеляза с досада колко беден бе запасът им от алкохол и тогава се сети, че обикновено се уговаряха с търговеца на вино да достави стоката си на съответното място. Все пак намери бутилка бренди и още някакви течности, които не можа да определи; с тяхна помощ щеше да подобри настроението на собственика на автомобила. Спомни си колко ентусиазирано бяха говорили един ден за поръчките, които получаваха по телефонния секретар, затова го измъкна от стената и скочи отгоре му. Счупи крушките с пръчка, като отскачаше встрани, за да не го посипят стъклата. Натовари колата и взе купата за пунш в последния момент. Все пак струваше двайсетина лири, а в положението, в което се бе озовал, не би се отказал и от тях. Какви глупаци — да кажат на децата, че тези боклуци са съкровища! Щеше да им бъде за урок.


>	Седма глава
>	Юли

	Никога нямаше да забравят онази нощ. Бяха в прекрасно настроение след успеха на партито в семейство Флин.
	— Справихме се добре — заяви Том и посегна към ключовете.
	— Понякога ми се струва, че вече сме по-уверени — отговори Кати.
	— Наистина сме по-добри — настоя Джун. — Там видях семейство Райърдън, на които правихме кръщенето… Те казаха, че нашата храна влизала в съвсем друга категория.
	На Том и Кати им беше приятно, че Джун е съпричастна към фирмата, дори младият Кон започваше да става част от тях. Тогава отвориха входната врата и влязоха в предната стая. Кати видя до вратата часовника, който им беше подарил Джок, безнадеждно строшен. Том съзря огромната ваза, която Марчела бе избрала, счупена на три край прекатурената маса. И всичките им чинии се валяха изпотрошени на пода, чекмеджетата бяха изсипани, телефонът и телефонният секретар — съборени от стената. Нейната купа, единствената награда, която бе печелила някога в живота си, липсваше. Никой не можеше да повярва на очите си. Том успя пръв да се обади:
	— Копелета! Гадни копелета! Тук няма нищо за крадене и затова са унищожили всичко…
	Не успя да довърши мисълта си. Беше готов да се разплаче всеки момент.
	Полицията беше озадачена. Нямаше и следа от взлом, никой не бе разбил вратата, но и никой друг нямаше достъп до ключовете. Том, Кати и Джун нямаха представа кой може да им има зъб. Може би е конкуренцията, предположиха полицаите. Но те не представляваха заплаха за никого, бяха нови в бизнеса. Един от младите полицаи, който вече два пъти питаше дали са застраховани, отново попита Том.
	— Да, казах ви — отвърна с лека досада той. — Нашият счетоводител настоя да платим огромна сума, както ни се стори, но там е работата, че…
	— Знам, сър. Те могат да се заемат сами с разследването — обясни той.
	— Кой?
	— Застрахователната компания.


	Нийл беше заспал, когато се обади Кати.
	— Да. Нийл Мичъл — измърмори сънено той.
	— Нийл, някой е влязъл с взлом във фирмата.
	— Кати?
	Младият мъж все още не можеше да дойде на себе си. Мислеше, че съпругата му е до него в леглото.
	— О, Нийл, всичко е съсипано — изхлипа тя.
	— Някой ранен ли е?
	— Не, но е ужасно. Полицията е тук, Нийл. Много е страшно.
	— Пристигам.
	Съпругът й пристигна, облечен с пуловер и избелели памучни панталони, но излъчващ авторитет, все едно че беше в пълно адвокатско снаряжение и с дипломатическо куфарче в ръка. Въпросите бяха безкрайни, но не водеха наникъде. Патрулът не бе чувал за гангстери, специализирани в този вид престъпления. Затова непрекъснато се връщаха към въпроса за ключовете и начина, по който бяха проникнали в сградата на фирмата. Най-сетне полицаят заяви:
	— И така, всичко, което мога да кажа, е да приемете случилото се, колкото се може по-спокойно.
	— Какво означава това? — попита Том.
	— Със застрахователната компания — поясни полицаят.
	— Но какво общо има това с откриването на извършителя? — махна отчаяно с ръка младият мъж.
	Внезапно Нийл заговори с отривистия си адвокатски глас:
	— Полицаят посочва, Том, че поради липсата на каквито и да било признаци за проникване с взлом, застрахователната компания ще започне разследване с цел да разбере дали не е вътрешна работа.
	Настъпи мълчание. Никой не бе предполагал, че нещата могат да бъдат и по-лоши.


	Стори им се, че пекоха цяла нощ хляба за „Хейуърдс“, макар да разпределиха работата между малката фурна в „Стоунифийлд“ и по-добрите съоръжения в „Уотървю“.
	— Какво ще си помисли твоят Джими? — попита Том.
	— Вече имаше възможност да свикне, ще помисли, че е поредното парти — отвърна Джун.
	Нощта приключи, хлябът бе доставен и всички се върнаха във фирмата.
	Започнаха да разчистват натрошените сервизи. Том настоя Кати да си сложи дългите дебели ръкавици, с които вадеха храната от фризерите.
	— Нищо не усещам с тях — оплака се тя.
	— Но иначе ще си нарежеш ръцете. Слушай, единственото, което ни остана, са сръчните ни ръце, ако изобщо някога успеем да се оправим с тази каша.
	Със или без сръчни ръце, те вероятно никога нямаше да вдигнат на крака бизнеса си, нищо вече нямаше да бъде същото. Изпитваше непреодолимото желание да заплаче. Кати преглътна мъчително при мисълта, че сред разрухата на пода лежеше съсипаната кариера не само на тях двамата с Том, а и на Джун. Погледна към Нийл, който работеше рамо до рамо с тях. Изражението му беше мрачно и ядовито, действаше енергично, макар че след няколко часа трябваше да се яви в съда. Това бе мъжът, на когото се надяваше да съобщи за бременността си, но новината явно трябваше да почака. Поспря и го погледна, коленичил пред печката заедно с Том. Опитваха се да разберат каква част от електрическата инсталация е пострадала.
	Когато Дъблин започна да се пробужда, изпратиха Джун вкъщи с такси. Марчела си взе душ, преоблече се и отиде в „Хейуърдс“, където сложи елегантна бяла престилка и се зае с ноктите на хората, които имаха време и средства да плащат за подобни услуги. Въпреки шокиращите събития от нощта, чувстваше сърцето си по-леко от обикновено. Нямаше да оформя и лакира нокти цял живот. Беше получила първия си професионален ангажимент като манекен и можеше да си позволи да се усмихва и да се държи чаровно с клиентите. Този живот нямаше да продължи вечно.
	Нийл взе душ, преоблече се и отиде на „Фоур Кортс“ да защитава двама неправомерно уволнени от работа. Всички твърдяха, че няма никакъв шанс, тъй като двамата открай време създавали проблеми, Нийл обаче знаеше, че уволнилата ги компания е известна с отрицателното си отношение към професионалните съюзи. Щеше да победи и да им обърка сметките. Клиентите му наистина можеха да бъдат определени като хора, на които не може да се разчита особено, но важното в случая бе принципът.


	Джеймс! Бяха забравили за него. Дали не беше прекалено рано да му звънят? Решиха да рискуват и да му се обадят преди осем часа.
	— Джеймс Бърн.
	Прие вестта хладнокръвно. И ги засипа с въпроси. Сейфът? Беше отворен и книжата — пръснати. Полицаите? Някакви подозрения? Не, не. „Аленото перо“ беше ли в състояние да продължи работата си? Трудно можеше да се каже. Застраховката? Увери ги, че всичко е наред и ще покрие загубите. Тогава му казаха, че вратата не е била разбита, което поставяше под съмнение версията за влизане с взлом.
	— Разбирам — промълви счетоводителят.
	— Но ти знаеш, че не е наша работа — извика Том.
	— Да, знам. Разбира се, че знам — беше отговорът.
	— Да не искаш да кажеш, че няма да платят.
	— Нека кажем, че плащането ще отнеме повече време.
	Джеймс Бърн беше мълчалив и смутен. Снощи бе вечерял в компанията на Мартин Магайър, който каза, че желаел успех на онези младежи, купили сградата на неговата печатница, наистина им го желаел. Но същевременно чувствал, че над тази постройка тегне проклятие. Счетоводителят не сметна за необходимо да им предаде снощния си разговор. И без това си имаха предостатъчно притеснения.


	Шона Бърк им разреши да използват кухните на „Хейуърдс“. Том увери управата, че няма да ги използва за другите си поръчки.
	— Нормализира ли се положението? — питаше го от време на време управителят.
	— Абсолютно — лъжеше младият мъж. Не можеха да кажат на никого, че от кухнята им не бе останало нищо.
	Кати подготви цялото рожденическо парти, включително шоколадовата торта за Шей и Моли Хейс, в собствения си дом. А Нийл, който на всяка крачка се натъкваше на кутии и касетки, качи една маса в спалнята, за да работи на спокойствие.
	Бяха забравили колко трудно е да се готви на такова тясно пространство. Нямаше място да оставиш нищо. Всеки стол, табуретка и дори куфар бе пуснат в употреба за съхраняване на приготвените вече блюда, но непрекъснато събаряха по нещо. Хладилникът и фризерът бяха препълнени: сладоледът се топеше, ножовете падаха по пода. Всеки следващ ден бе по-кошмарен от предишния.


	Джун и Кати работеха така, както не бяха работили никога досега. Направиха пикник за Фреди и Полин Флин, в един ден подготвиха две партита в чест на първо причастие, като прелетяха от едното на другото място заедно с Кон. Оставиха Том да се занимава със събирането на парчетата. Дойдоха хора от фирмата на Джи Ти, за да разчистят, но едва след като, по настояване на Джеймс Бърн, бяха направени снимки и представител на застрахователната компания видя ужасните разрушения и загуби.
	Едни от първите, на които трябваше да съобщят, бяха Джералдин и Джо, техните гаранти и инвеститори в компанията. Но нито Том, нито Кати искаха да им кажат за случилото се, преди да са овладели положението и да се уверят, че ще могат да се измъкнат от тази ужасяваща ситуация. Имаха кошмарното усещане, че ще фалират.
	Кати не желаеше да казва на леля си. Нямаше намерение да я моли да бръкне отново в дълбоките си джобове, пълнени от богатите мъже; нещо, което не одобряваше и дори й го бе заявила. Освен това се опасяваше, че Джералдин ще я убеждава да се откаже от фирмата, след като е бременна. Това бе минно поле, през което не й се искаше да преминава.
	— Имаш ли нещо против, ако все още не съобщаваме на Джералдин? — попита Кати.
	— Странно, аз се готвех да предложа същото за Джо — отвърна Том.
	Не обясни причината. Но брат му беше последният човек, с когото желаеше да разговаря точно сега. Джо бе дал възможност на Марчела да се разхожда полугола пред половин Дъблин. Джо бе напълнил главата й с надеждата да я запознае с някакъв собственик на агенция за модели, който можеше да сложи снимките й в своите албуми и да й осигури работа „отвъд морето“, както се изрази. Том мразеше тази фраза. Ако имаше предвид Лондон или Манчестър, защо не го кажеше? Непоносимо му беше да слуша как неговата Марчела говори само за възможността „отвъд морето“. Джо бе добър да финансира „Аленото перо“ и послушно бе станал постоянен посетител на родителите им във „Фатима“. Той се чувстваше някак си гузен заради модното ревю и щеше да намери средства да помогне на брат си, за да се избави от чувството на вина. Том обаче не искаше Джо да разбере колко близо до пропастта се намират.
	След като не искаха Джералдин и Джо да разберат, не трябваше да казват и на другите. Шона се закле да мълчи, бяха помолили и Джун да си трае, така че засега нямаше проблем. Не можеха да кажат нито на Мъти и Лизи Скарлет, нито на Джи Ти и Мора Федър. Кати копнееше да сподели с майка си, да отиде в познатата кухня и да си поплаче. Но ако кажеш на един, трябва да кажеш на всички. Във вечерния вестник не писаха нищо за случилото се. Не се появиха и в телевизионната програма, която се опитваше да въвлича хората в разрешаването на различни престъпления. Както винаги, Джеймс Бърн настояваше да бъдат предпазливи, а Нийл Мичъл обяви, че няма да позволи голямата многонационална застрахователна компания да се скрие зад лицемерни фрази. Изходът на този спор го вълнуваше дълбоко. Щеше да се бори за тях срещу безименните бюрократи, които винаги караха дребните хорица да чакат, докато получат парите си. Вече търсеше в правната литература подобни случаи и нямаше да остави онези мерзавци да се измъкнат. Въпреки огромната му морална подкрепа, на Кати й се искаше да я погали по косите, да й каже, че я обича и тогава тя щеше да му каже за бебето.


	— Ще имаме ли уроци по тенис? — попита след закуска Саймън.
	— Тенис ли? — майка му го изгледа неразбиращо.
	— Сара каза, че ще ходим на уроци по тенис — обясни брат й.
	— О, Сара… — обади се баща им.
	— Това дамата с обърнатото кепе ли е? Боже, Боже! — измърмори Барти.
	— Имам телефонния й номер, мога да й позвъня — каза Саймън. — Тя знае къде и кога.
	Кенет Мичъл въздъхна.
	— Адресът е някъде тук, няма нужда да се обаждаш. Позвънете направо там и започнете уроците, когато искате.
	— А кой ще плаща за тях, татко? — попита притеснено момчето.
	— Това не е твоя грижа.
	— Ще се обадя на Сара.
	— По дяволите, момче, аз ще платя за проклетите уроци. Стига си ни подлудявал, имаме достатъчно грижи.
	Кей Мичъл потрепера, не обичаше да вижда съпруга си разстроен.
	— Съжалявам, татко.
	— Извадете си ракетите от бараката и тренирайте на поляната.
	Близнаците сведоха очи. Моментът не беше подходящ да му кажат, че бараката е заключена и не могат да влязат в нея.


	— Кати, можем ли да дойдем днес да лъскаме разните неща и съкровища? — попита Мод.
	— Не, Мод, съжалявам, днес не е подходящо.
	— Няма да искаме нито пари, нито пица, нищо — помоли я детето.
	— Миличка, ако можех, щях да се съглася. Друг път ще го направим.
	И затвори.
	— Тя ми затвори телефона — обясни притеснено Мод.
	— Стори ли ти се ядосана?
	— Малко. Какво ще правим?
	— Сара, Саймън е. Татко ли плаща за уроците ни по тенис?
	— Да. И той го знае.
	— Струва ми се, че има проблеми с парите.
	— Едва ли са такива, че да не може да плати. Започнете, когато искате, аз ще го държа под око.
	— Само дето… той е малко…
	— Ще бъда тактична — обеща младата жена.
	— Сара, ракетите ни са заключени в бараката.
	— Уолтър ли е? — попита тя.
	— Предполагам, но всички са в такова настроение, че щом ги попиташ нещо…
	— Не е нужно, аз ще го направя.
	— И тя ли беше ядосана? — поинтересува се Мод.
	— Да, но май не на нас — отвърна след кратък размисъл момчето.


	— Уолтър Мичъл? Аз съм Сара, социалната работничка за Саймън и Мод.
	— Знам — усмихна й се топло той. — Нито вкъщи, нито в офиса ни идват момичета като теб.
	Този път обаче чарът нямаше да му помогне.
	— Защо си заключил градинската барака?
	— А теб какво те интересува? — от усмивката му не остана и следа.
	— Слушай, не ми пука дали си складирал там две хиляди порнографски списания, дай ракетите на децата.
	— И трябваше да изминеш целия път до офиса, за да ми кажеш това? Защо те не ме попитаха?
	— Очевидно всички в къщата, където се борих да бъдат върнати, са в лошо настроение. Те не искат да усложняват обстановката. Ще ми дадеш ли ключа?
	— Аз ще отида да им ги дам.
	— Ами работата ти?
	— Аз съм си господар. Сам решавам дали да остана или да тръгна.
	Тя забеляза как той огледа коридора и не слезе с асансьора, а хукна по задното стълбище. Мистър Уолтър Мичъл, който работеше в офиса на чичо си, изобщо не бе толкова уверен, колкото му се искаше да мислят хората.


	— Здравей, Кати, Джералдин е.
	— О, да, Джералдин.
	— Да не би да се обаждам в неподходящ момент?
	Моментът наистина не можеше да бъде по-лош. Офисът беше пълен с хора, Джеймс Бърн, Нийл и човекът от застрахователната компания обикаляха вече за десети път помещенията на „Аленото перо“. Кати, Том и Джун седяха като на тръни и разказваха историята за стотен път.
	— Не е особено подходящ. Какво ще кажеш да ти се обадя по-късно?
	— Питам се — обяви троснато Джералдин.
	— Какво?
	— Ами защо не се обаждаш. Не съм те чувала от тържеството на Фреди…
	— Не е нарочно.
	— И как прие Нийл новината?
	— Не съм му казала.
	— Но оттогава измина цяла вечност…
	— Моля те, нека ти се обадя по-късно — прекъсна я Кати, почти на ръба на истерията.


	— Ще минат месеци, докато платят — каза Нийл, когато представителят на застрахователната компания си тръгна. — Ако успеем да вземем парите до Нова година, ще е истински късмет.
	— Колко ни трябват, Джеймс?
	Лицето на Том бе безизразно.
	— За да се върнете там, където бяхте, около двайсет хиляди — отвърна счетоводителят. — Вероятно и повече, тъй като пресмятанията ми са направени при положение че успеете да намерите кухненско оборудване на по-ниски цени, както се случи тогава.
	— Колко излиза на седмица? — попита Кати.
	Джеймс Бърн обясни колко трябваше да плащат всяка седмица на банката, ако вземат заем. И то в случай че го получат.
	— Ще го получим, тъй като знаят, че застрахователната компания ще плати в крайна сметка, но сумата е наистина голяма — каза Нийл.
	— Нийл, няма да можем да изкарваме и половината от парите, да не говорим и за заема за покупката на мястото — обади се тъжно Том.
	— Преди да направим или отхвърлим каквото и да е решение, бихте ли ми дали двайсет и четири часа, за да подготвя някои цифри — заговори Джеймс Бърн. — Тогава ще имате реална представа какви са възможностите.


	— Съжалявам, скъпа — каза в колата Нийл, когато потеглиха към къщи.
	— Нийл, ще си бъдеш ли тази вечер у нас? — мина направо на темата тя.
	— Знаеш, че имам среща с групата, която работи по проекта за бездомните. И това е последният ни шанс да спечелим някоя точка за тях преди конференцията.
	Конференцията! Беше забравила, че съпругът й и четирима други адвокати представяха Ирландия в един международен форум за бежанците, който се провеждаше в Африка. Той заминаваше утре вечер.
	— Говори с мен в колата, скъпа, не мога да изоставя онези хора.
	— Сара ще им обясни това, което искаш да им кажеш.
	— Кати, бъди разумна, Сара е млад социален работник, не е адвокат.
	— В колко ще свършите?
	— Откъде да знам? Когато свършим.
	— Не отивай след това в някоя ужасно кафене, където ще обсъждате и ще мърморите цяла нощ. Моля те!
	Сега вече той се изнерви.
	— Кати, прекарах цял ден в офиса ти, за да се оправям с кашата там. Знаеш, че бих направил всичко за теб, но не е възможно да не ходя на тазвечерното мероприятие. И не говори за работата ми като за „мърморене цяла нощ в някакво ужасно кафене“. Аз никога не съм казвал подобно нещо за твоята работа.
	— Нийл! — извика възмутено тя.
	— Не, говоря сериозно; споразумяхме се и сме партньори в най-най-хубавия смисъл на думата. И двамата милеем за работата си и си помагаме. След няколко години нещата ще се поустановят и ще намалим темпото.
	— Кога? — извика тя.
	— Очевидно не тази вечер… Не и преди да изправиш отново на крака бизнеса си… Не и преди аз да съм направил нещо по-съществено.
	— Но дотогава ще изминат пет-шест години.
	— Е, ние и не сме предполагали, че ще отнеме по-малко. Не искам да се карам с теб, Кати, разстроени сме, това е всичко.
	— Така е — съгласи се тя.
	— Ще се измъкна по-рано. Обещавам — усмихна й се Нийл. — И слушай. Като се върна от Африка, ще отидем в онзи хубав хотел в Уиклоу, където обядвахме веднъж. Ще вечеряме и ще прекараме нощта там.


	Когато той се прибра, тя лежеше будна в леглото. Ако не изглеждаше толкова уморен, щеше да стане и да му каже. Не можеше да замине за девет дни, без да знае. През полупритворените си клепачи го видя как съблича ризата си, влезе в банята, прокара един-два пъти четката през зъбите си и плисна шепа вода на лицето си. А то бе наистина уморено и напрегнато. Щом се пъхна в леглото до нея, заговори:
	— Съжалявам, скъпа, в крайна сметка имаше много мърморене, точно както предсказа.
	— Искаш ли чаша чай?
	— Ще заспя, преди да я приближа до устните си — отвърна той и потъна в сън.
	Кати стана и отиде в кухнята. Призори все още стоеше там, но така и не намери решение на проблема. Бракът им бе здрав и солиден, партньорство в най-добрия смисъл на думата. Да не би да се страхува да му каже? И то най-хубавата новина в живота на всеки човек? Чу го, като се раздвижи. Беше спал пет часа и половина, а тя прекара цялото това време на кухненската маса. Дори сега той разполагаше с цял час, което бе почти невероятно, но тя самата се чувстваше прекалено объркана и уморена. Когато той заминеше в Африка, тя щеше да отиде на лекар, за да провери резултатите от теста. В колко неподходящ момент бе забременяла наистина.


	— Ужасно сте досадни — нападна ги Уолтър, когато се прибра.
	Близнаците веднага се омърлушиха.
	— Тя каза да се свързваме с нея при всяко затруднение.
	— За какво затруднение ми говорите, можехте да почакате да се прибера от работа.
	— Помислихме, че заминаваш за Англия. Никога не ни казваш какво смяташ да правиш — оправда се Мод.
	— Не че трябва да го правиш, разбира се — допълни Саймън.
	— О, ще ви дам проклетите ракети, а после й се обадете, че сте готови за Уимбълдън.
	— Ще дойдем с теб, за да видим дали в бараката няма нещо друго, което ни трябва.
	— Не — отсече младежът. — Сядайте и млъквайте.
	— Но как ще познаеш нашите… — започна Мод.
	— Ще извади всички ракети и ние ще си изберем — побърза да обясни Саймън, на когото изражението на по-големия им брат изобщо не му допадна.
	— Започваш да се учиш, Саймън — заяви Уолтър. — Бавно, но поне се учиш.


	Мартин Магайър замина за Англия. Този път Джеймс Бърн не се опита да го уговоря, Мартин бе изживял толкова голяма тъга на това място, че сигурно нямаше да има сили за среща с Кати и Том, изпаднали в такава отчаяна ситуация.


	Джералдин позвъни на Джо Федър. Имаше нужда от екземпляр от речта му за пресконференцията, предвидена за края на следващата седмица.
	— Предпочитам да импровизирам — отговори той.
	— Въпреки това е необходим материал за журналистите, за намеренията, тенденциите, патриотизма…
	— О, хайде, хайде — засмя се младият мъж.
	— Защо харесваш ирландките, колко по-освободени са днес, колко хубаво се обличат, какво чудесно правителство имаме, което насърчава това и онова…
	— Шегуваш ли се?
	— Не.
	— Не би ли го написала вместо мен?
	— Днес излизам. Ако те осени някаква идея, изпрати ми я по факса или по електронната поща, аз ще се свържа отново с теб утре сутринта.
	— Добре. Между другото, виждала ли си Кати и Том?
	— Защо питаш?
	— Имам чувството, че са изчезнали. Опитвам се да се свържа с брат си. Марчела казва, че бил добре, но защо тогава не отговаря на обажданията ми?
	— Ще разбера какво става — увери го тя.
	След това напусна офиса си и взе такси. Нямаше смисъл от повече предположения и догадки. Нещо не беше наред.


	Строшените стъкла, порцелани и дървени плоскости бяха разчистени. Но вечно откриваха нещо, което им напомняше за преживения ужас, например счупеното стъкло в задната част на чекмеджето за прибори. Или големият поднос, който се разпадна, докато се опитваха да го вдигнат, съсипвайки и приготвената по сложна рецепта сьомга, която бяха сложили върху него. Парчетата се разпиляха по пода.
	— Колко часа труд отидоха — проплака Джун.
	Оставаха без основно ястие за обедното парти. Кати позвъни в магазина за рибни деликатеси и поръча да й приготвят същото блюдо до два часа.
	— Но ще ти струва скъпо — уведомиха я с извинителен тон.
	— Ще ни струва повече, ако отидем без рибата!
	Забеляза, че Том я гледа. Двамата хвърляха такива усилия, за да ободряват другите и да поддържат „шоуто“, че почти нямаха възможност да разговарят.
	— Ще оцелеем ли, Том?
	— Знам какво чувстваш. И на мен понякога ми се струва, че няма да ни бъде.
	Изгледаха се ужасено. Обхванеше ли ги паниката, спасителната лодка щеше да потъне. Засега се държаха на повърхността благодарение на оптимизма си.
	— Разбира се, тук вече изглежда много по-добре, отколкото в понеделник — промълви младата жена.
	— Дори и от вчера — допълни я съдружникът й.
	Хората на Джи Ти бяха боядисали всичко. Том обясни на баща си колко важно е да не казват на никого, никой не гледаше добре на бизнес, с който се е случило нещо подобно. Баща му се съгласи, но не помисли и за миг, че трябваше да пази тайна и от Джо. И когато големият му син намина през „Фатима“ в късния следобед на същия ден, той го запозна със случилото се.
	— Защо не ми е казал Том?
	— Обясни, че не казва на хората от бизнеса, защото било лошо за фирмата.
	— Ясно.
	— Но е странно, че не е казал на теб, ти не си от този бизнес.
	— Струва ми се, че според него в известен смисъл съм — промълви замислено Джо.
	— Какво имаш предвид, синко?
	— Нищо, татко, просто си мърморя. Не му споменавай, че си ми казал. Той сам ще ми съобщи, когато е готов.


	— О, Джералдин — заяви без капчица ентусиазъм Кати, не направи опит да я покани.
	— Аз съм — обяви леля й и понечи да влезе.
	— Моментът не е подходящ.
	— Изглежда напоследък никога не е подходящ — леля й внимателно, но твърдо я бутна встрани.
	— Извинявай, Джералдин, ти винаги си казвала, че никой няма право да нахлува в чуждото пространство… Ти си го казвала. Аз не бих дошла в „Гленстар“, без да се обадя предварително…
	Беше прекалено късно, леля й влезе и огледа помещенията.
	— О, Боже! — извика тя. — Кой ви причини всичко това? Кога се е случило? Преди колко време?
	— В нощта на тържеството на Фреди.
	— Изобщо не ми е споменавал.
	— Той не знае, Джералдин, никой не знае.
	— И защо?
	— Първо трябваше да решим какво ще правим, след това щях да ти кажа.
	— Но, Кати, аз съм ти приятелка, ти нямаш по-близка приятелка от мен.
	— Знам.
	— Защо тогава не ми каза…
	— Знаеш защо…
	— Ако някой бе влязъл и бе направил такива поразии в моя дом или офис, аз щях да ти кажа веднага… нямаше да пазя някакви глупави тайни.
	— Аз не съм плащала за твоя офис, докато ти плати за моя — отвърна младата жена, без да вдигне очи от пода.
	— Но едното няма нищо общо с другото. Кой го е направил, Кати? Имат ли подозрения?
	— Смятат, че сме го извършили ние. Изпотрошили сме всичко, за да получим парите от застраховката.


	— Мислех, че обичаш тениса, Мъти — каза Саймън на другата събота.
	— Тенисът не е за такива като мен — отвърна възрастният мъж.
	— Но нали всеки може да прави всичко? — попита Мод.
	— Не съм сигурен.
	— Кати казваше, че може — обясни момичето.
	— Да, тя наистина мисли, че може всичко, дори да лети — отсече недоволно Лизи.
	— Кати определено е в състояние да премества и планини — обади се съпругът й.
	— Ние мислим, че Кати ни е ядосана — сподели Мод.
	— Защо да ви е ядосана? — учуди се Лизи. — Та тя ви обича много.
	— Но вече не ни води никъде — обясни Саймън.
	— Нали сега трябва да бъдете в голямата къща, в „Дъ Бийчис“ — поясни Мъти. — Измислиха какви ли не правила и ограничения, така че тя не иска да ги нарушава.
	— Но ние просто не я виждаме. Според мен сме направили нещо, за да я ядосаме — реши момичето.
	— Ние също почти не я виждаме напоследък, детето ми — отвърна Лизи. — Работата, с която се е заела, е изключително трудоемка. До края на годината с Том ще се съсипят, ако продължават по този начин.


	— Джо, разбра ли какво е станало при Том и Кати?
	Работеха върху материала за пресата.
	Чух, но не ми е казано, ако имаш предвид това.
	— Същото беше и при мен… Според мен е свързано с нежеланието им да ни намесват по-нататък. Финансово.
	— И аз подразбрах така. Но съм готов да дам още. А ти?
	— Разбира се. Но двамата са много трудни, да почакаме, докато ни помолят.
	— Кати винаги е била уравновесена, не я възприемам като труден човек.
	— Тя си има своите проблеми, Джо, повярвай ми.
	— Това е лоша новина, тъй като в момента брат ми не може да се побере в кожата си заради участието на Марчела в ревюто. Съжалявам, че ходатайствах пред онези хора от агенцията за манекени.
	— Не мога да повярвам, това не е ли големият й шанс?
	— По-скоро — голямото нищо, Джералдин. Марчела е на двайсет и пет години, прекалено е стара, за да става тепърва модел. Трябвало е да влезе в бизнеса на шестнайсет години.
	— Тя знае ли го?


	— Би трябвало, ако има капчица здрав разум.
	— Ела утре на репетицията, Том — помоли Марчела.
	— Не, не искам да се пречкам.
	— Няма да се пречкаш. Ще дойдат приятелите на другите момичета. Еди и Хари смятат, че ще е добре да се упражняваме пред публика.
	Младият мъж нямаше желание да ходи. Предостатъчно беше, че ще трябва да отиде на самото ревю.
	— Скъпа, ако мога, ще дойда, но утре ни чака отчайващ ден.
	— Но, Том, ти така или иначе си в „Хейуърдс“. Трябва само да се качиш на четвъртия етаж. Много бих искала да дойдеш.
	Тя наистина изгаряше от желание да го направи част от шоуто. Защо да не й достави подобно удоволствие?
	— Имаш право. Ще ми бъде приятно да те видя още веднъж преди ревюто — отговори той и очите й светнаха от възбуда.


	Шона се появи в кухнята на другата сутрин.
	— Знаеш ли, че си много популярен тук, Том?
	— Какво съм направил пък сега?
	Персоналът твърдеше, че е приятно сутрин да влизаш в кухня, която вече функционира. На печката ги чакаше приготвеното от Том кафе и самун от неговия хляб. Първоначално хората от ресторанта изпитваха съмнения дали да пускат външен човек на своята територия, но резултатите надминаха очакванията им.
	— Чудесно е да чуеш такова нещо, Шона.
	Умът му всъщност не беше тук. Знаеше, че трябва да се качи на четвъртия етаж и да наблюдава Марчела на „новата й работа“, както се изразяваше тя. Младата жена се поколеба.
	— Просто… Не знам как да го кажа, но ако с Кати не успеете да влезете в релси след онази кражба, бих искала да знаете, че за теб винаги ще има работа на пълен работен ден.
	Том преглътна с усилие. Шона нямаше представа какво прави. Тя изразяваше на глас страха им, че „Аленото перо“ няма да стъпи отново на крака. Нещо, което двамата с Кати не смееха дори да помислят. И, нещо повече, хвърляха им спасителен пояс. Всъщност не на двамата, само на него. Не смееше да отговори от страх да не му изневери гласът.
	— Шона, безкрайно си добра, а и за мен е голяма чест, но ти знаеш какви усилия полагаме.
	— И съм сигурна, че ще успеете — прекъсна го дипломатично тя.
	— Правим всичко, за да осъществим отдавнашната си мечта. Не мисля, че е възможно да живееш без мечта.
	— Не знам — промълви младата жена.
	— Ти имаш ли твоя мечта?
	— Имах някога.
	— И осъществи ли я?
	— Да, осъществих я. Исках да имам апартамент на „Гленсгар“ — отговори с тънък гласец Шона.
	Струваше му се странно да имаш подобна мечта, но всъщност и неговата кетърингова компания не бе в състояние да развълнува всеки.
	— А любовта? — попита с привидно безгрижие той.
	— От нея съм се отказала отдавна — отговори също така безгрижно тя, но на Том му се стори, че говореше сериозно.


	Част от четвъртия етаж бе отделена със завеси за репетицията. Том застана в единия край, не беше сигурен къде да отиде. Доста хора се мотаеха около него. Част от тях се занимаваха с осветлението и оформяха пътеката за манекените. Рики също беше там — съветваше фотографите къде да застанат. Все още нямаше и следа от момичетата. Трябваше да бъдат в единия край зад завесите и да излизат през арковидната врата. Стомахът му се сви мъчително при мисълта, че неговата Марчела също ще участва. Забеляза Джо в далечината, но не улови погледа му. След това ги призоваха да заемат местата си.
	— Искаме пълна тишина — обясни Джо. — Времето трябва да бъде измерено съвсем точно, така че ако някой падне или някоя от светлините не се включи, продължете, без да спирате… Започваме след десет секунди.
	До Том се приближиха двама мъже. Той се усмихна и им направи място да минат.
	— Благодаря, приятел — каза единият.
	Сигурно бяха съдружниците на Джо от Лондон. Трябваше да дойде и собственикът на агенцията за манекени. Марчела не говореше за нищо друго.
	— Самият мистър Нютън — повтаряше тя с благоговение, което караше Том да скърца със зъби.
	Може би един от тези мъже с лондонски акцент бе въпросният мистър Нютън.
	— Мистър Нютън? — попита той.
	— Ей там, приятел — обясни единият и кимна към някакъв дребен човек. Том установи с удоволствие, че въпросната персона приличаше на неприятно прасе. А след това насочи вниманието си към излизащите едно след друго момичета, повечето бяха съвсем млади и още неоформени, ученички в бански костюми. Те танцуваха, подаваха си плажна топка в ритъма на музиката. Марчела се появи последна. Тя не танцуваше с другите, а се движеше високомерно, сякаш й бе омръзнало от детински игри. Носеше бял бански във формата на три раковини, две от които покриваха едва-едва гърдите й, а третата представляваше съвсем скромни по размери бикини. Плоският загорял корем и дългите й, потъмнели от слънцето крака му се сториха едновременно познати и чужди сред тази обстановка. Приплака му се. Беше обяснила, че Джо настоявал тя да играе главна роля и изглежда беше вярно. Когато дойде ред на плажните рокли с голи гърбове, танцуващите ученички се появиха с тоалети в пастелни тонове, обхващащи всички цветове на дъгата. Марчела обаче излезе с черна рокля, чието деколте достигаше почти до пъпа. Съседите му я съзерцаваха с възхищение. Реши, че трябва да каже нещо.
	— Аз я познавам. Добра е, нали?
	— Великолепна — отвърна единият мъж.
	— Някои хора са големи късметлии — каза другият.
	— Мислите ли, че може ще направи кариера? — попита Том, като се стараеше гласът му да звучи неутрално.
	— О, тя го прави само за забавление.
	— Приятелка е на Джо Федър, той я е уредил — обясни вторият.
	— Мислех, че тя се надява на кариера…
	— Няма начин, прекалено е стара…
	— Само на двайсет и пет е.
	— Точно за това става въпрос — заяви единият от съседите му и отново насочи поглед към пътеката, където момичетата се появиха по нощници.


	Остави й бележка, че е била прелестна, че ревюто е невероятно и той много се гордее с нея. След това отиде с буса до канала и наблюдава в продължение на десет минути двата лебеда, които извиваха грациозно дългите си красиви шии. Осъзна, че плаче, едва когато запали отново и усети капещите върху ръката си сълзи. Очевидно беше полудял напълно.
	Във фирмата намери две доставени на ръка писма. Едното беше от Джералдин до Кати, кратко и по същество. Тя предлагаше нова инвестиция и смяташе, че Кати ще постъпи недалновидно и срещу интересите на инвеститорите, ако й откаже. Кати се обади на леля си и остави няколко благодарствени слова на телефонния й секретар: „И двамата с Том мислим, че идеята е страхотна. Звучи напълно разумно да наемем тези неща само за няколко месеца. Благодаря отново, Джер. Невероятна си.“
	Другото писмо беше от Джо Федър за Том. Той бе научил за кражбата и искаше да предложи известна сума в брой. Сега не бе моментът за попълване на фактури и данъчни декларации. Даваше им хиляда лири и щеше да плати пак в брой кетъринга за ревюто. Том се обади на брат си и изказа благодарността си на телефонния му секретар: „С Кати ти благодарим от цялото си сърце. Приемаме тези хиляда лири като добавка към досегашната ти инвестиция, но, уви, всичко останало трябва да се направи по правилата и да влезе в счетоводните книги. Ако познаваше нашия счетоводител, щеше да си обясниш защо се страхуваме от него повече, отколкото от всичко друго на земята. Отново ти благодаря, Джо, страхотен си. О, тази сутрин бях на репетицията, ревюто изглежда наистина добре.“


	— Наистина ли смяташ, че мина добре? — попита Марчела, когато се прибра.
	След репетицията Джо и неговите съдружници ги поканили да пийнат по нещо и мистър Нютън се присъединил към тях.
	— Той е много мил, като си помислиш с какви хора е работил през дългата си кариера! А е съвсем нормален, все едно говориш с обикновен човек. И похвали ревюто. Джо беше поласкан.
	— Чудесно.
	— Направо не ми се вярва — възкликна Марчела.
	Той я погледна, занемял от страх да не би съдружниците на брат му да се окажат прави, че е прекалено стара за модел.
	— И наистина ли мистър Нютън ще подпише договор с теб? — попита той.
	— Не искам да храня големи надежди, но изглежда, че ще стане. Все пак той е видял само две репетиции, а всичко зависи от самото ревю… Човек може да се справи чудесно, когато излиза пред шепа хора, и да се разпадне пред истинска публика.
	— Ти обаче не се разпадна днес, а хората не бяха никак малко.
	— Но тогава ще има много повече — отговори младата жена. — Но аз смятам, че мога да се справя. По-младите в групата ми дават увереност… Страхотно е да се работи с тях.
	— Да не искаш да кажеш, че са по-млади от теб? — ококори се насреща й той.
	— О, Том, разбира се, че са по-млади. Престани да се правиш на глупак.
	— Не съм забелязал. Ти ги превъзхождаше всички… Но в такъв случай мистър Нютън няма ли да търси такива като тях или смяташ, че са прекалено млади?
	Марчела се намръщи.
	— И аз мислех за това. Може би ще вземе снимки на по-младите за своята колекция, която представя на клиентите си. Той обаче казал на Джо, че според него съм подходяща за доста неща, които имал наум. Всичко е чудесно, Том, просто не мога да повярвам.


	Писмата, факсовете и e-mail-ите пристигаха от Чикаго, всичките озаглавени „Венчавката“.
	— Сякаш досега никой на света не се е омъжвал — измърмори Кати, след като прочете поредното послание.
	— От какво се оплакваш? Те искат пищно тържество и ние ще им го направим — каза Том, твърдо решил да запази добро разположение на духа.
	— Чуй само…
	— Кати, изнервена си, защото ти е сестра. Залата към църквата, където никога досега не са правили сватби, е точното място, което ни трябва, повярвай ми. Рики ще…
	— Но ти още не си чул…
	— Свещеникът е очарован и аз смятам, че ще изкараме цяло състояние както за нас, така и за него — побърза да добави Том. Съдружничката му го гледаше безпомощно. — Хората на баща ми вече боядисаха, свещеникът накара енориашите да поставят сандъчета с цветя по прозорците. Ще изглежда… — Не довърши мисълта си, като видя изражението й. — Какво има?
	— Искат традиционна ирландска сватба, Том, искат да сервираме говеждо с царевица и зеле.
	— И за какво, ако смея да попитам?
	— Ами те смятат, че това е традиционната ирландска храна.
	— Но Мариан е израснала на улица „Сейнт Джарлат“, няма как да мисли такова нещо.
	Том беше ужасен.
	— Живее от доста време в Илинойс — сви рамене Кати.
	— Няма да им сервираме говеждо с царевица и зеле — заяви той. — Кой ще й каже?
	— Ти си по-красноречив.
	— Ама тя е твоя сестра.
	— Как да ги убедим, че и други яденета са типично ирландски.
	— Има хиляди неща, агне по Уиклоуски, ирландска сьомга, омари, миди, изобщо можем да поставим центъра на вниманието върху морските продукти. Нали Чикаго е пълен с големи кланици? Те са свикнали да виждат в чиниите си големи пържоли.
	— Само че не искат това, на което са свикнали. Искат ирландски танцьори, ирландска борба, момичета в народни носии.
	— Шегуваш се — ужаси се отново Том.
	Кати размаха писмото пред лицето му.
	— Роднините на Хари очаквали с нетърпение ирландското преживяване.
	Младият мъж обхвана с ръце главата си.
	— Да помислим какво да им предложим. До неотдавна изглеждаше, че няма да е трудно за изпълнение.
	— В тази игра не съществува нещо, което е лесно — заяви Кати и въздъхна така тежко, че той веднага вдигна очи.
	— Добре ли си?
	— Разбира се, че не съм. Не можем да се заблуждаваме. Не виждам как бихме могли да направим тази сватба. — Приведе се, прикри лице в длани и цялото й тяло се затресе от ридания. — Не можем да продължаваме, абсурдно е. Бяхме луди, че изобщо се захванахме… — хълцаше тя.
	— Кати, Кати. — Том коленичи пред нея. — Ще измислим нещо.
	— Мариан се е побъркала, не слуша нищо от това, което й се казва. Трябваше да й кажем, че с нас е свършено и не можем да се справим. Защо се преструваме, че всичко е наред, когато не е.
	— Защото това е единственият начин да оцелеем.
	— С нас е свършено, никога вече няма да се изправим на крака и да се впуснем напред… — Внезапно го погледна със зачервените си очи. — Не виждаш ли, че само се заблуждаваме, с всяка следваща крачка затъваме все по-дълбоко, трупаме нови и нови дългове…
	Том я придърпа в мечешката си прегръдка. Тя плачеше в обятията му. Раменете й се тресяха, после измънка нещо, както бе заровила лице в пуловера му, затова не я чу.
	— Какво каза?
	— Казах, че е свършено, Том. Трябва да бъдем силни, за да го посрещнем.
	— Не виждам нищо силно, ако изоставим сестра ти в най-великия ден от живота й.
	— Кажи й да си избере друг екип от джуджета.
	— Но ние сме единственият екип в града!
	Шегата му сякаш подейства, на лицето й се появи неуверена усмивка.
	— Никога ли не си помислял да се откажем?
	— Не, никога.
	— Добре тогава. Няма да се отказваме, но трябва да преосмислим плана си.
	Тя изглеждаше по-добре и те се върнаха към работата си.
	Компютърът им се бе отървал от вандалския обир по щастлива случайност — точно тогава го бяха занесли на поправка. Сега Кати се намести пред него.
	— Ще изпратим e-mail, ти ще напишеш творческата част, а за мен ще остане частта за отдавна изгубената сестра.
	— Трябва да я убедим, че това, което й предлагаме, е най-доброто за нея — промълви замислено младият мъж.


	— Ревюто е само за представителите на бизнеса, майко — повтори за двайсети път Джо Федър.
	— Но във вестника пишеше, че е за всички.
	— Повярвай ми, щях да те поканя, ако смятах, че има нещо интересно за теб.
	И това беше самата истина.


	Кати се върна от супермаркета и Том й помогна да разтовари буса.
	— Само едно съобщение — Саймън и Мод не те обичат повече.
	— Какво съм направила пък сега?
	— Става дума по-скоро за това, което не си направила. Те искат да дойдат и отново да лъснат твоите съкровища.
	— Но ние нямаме вече никакви съкровища.
	— И никога не сме имали — отвърна мрачно съдружникът й.
	— Те ще кажат на всички. Това е по-лошо, отколкото да го съобщят по телевизията. Дойдат ли тук, ще подпалят Мъти и Лизи, от Чикаго ще се откажат от венчавката, всички ще се откажат, ако разберат при какви условия работим.
	Чувстваше се виновна заради близнаците, но знаеше, че правото е на нейна страна. Том обаче нямаше намерение да я остави да се отърве така лесно.
	— Мислят, че вече не ги обичаш и искат да разберат какво са направили.
	— По дяволите! Само те ни липсват сега. — Том не отговори. Продължи да разтоварва. — Добре де, ти победи. И те си имат предостатъчно проблеми, ще ги заведа някъде.
	— Записах номера им и го оставих на бюрото. Бедните хлапета! Ако питаш мен, животът им в „Дъ Бийчис“ съвсем не е розов.


	Кати се приближи до телефона. Отговори бащата на близнаците. Тя не можа да се сети дали се обръщаше към него с „Кенет“ или с „мистър Мичъл“.
	— Казвам се Кати Скарлет. Бих искала да разговарям с Мод или Саймън.
	— О, да, ако не се лъжа, ние се познаваме.
	Чу го да казва „изключително невъзпитана жена“, докато викаше децата. Кати изпита отново вина, когато до нея достигна вълнението им.
	— За нас ли? — възкликна Саймън. Тях никой никога не ги търсеше.
	— Кой е? — попита сестра му, но не получи отговор и грабна телефона. — Кати е! — извика миг по-късно тя.
	Младата жена усети как очите й се напълниха със сълзи, със задавен глас им предложи да излязат някъде заедно.
	— Какво ще кажете да отидем на кино и да хапнем по един хамбургер, а после да ви закарам вкъщи?
	— Ако искаш, ще те вземем от фирмата? — предложи момчето.
	— Не. Искам да кажа, не, благодаря, Саймън, елате с автобуса до улица „О’Конъл“… Ще ви взема оттам за прожекцията в четири.


	— И си сигурна, че не сме направили нищо лошо? — поинтересува се Мод, докато ядяха хамбургерите си след филма.
	— Не, Мод. Помниш ли какво ви казах? Че никой не е център на света.
	— Да, но се страхувахме, че ти…
	— Изобщо не съм мислила за вас, бяхме страшно заети.
	— Как тогава може да разбере човек дали някой му е наистина ядосан или е толкова зает, че не се сеща за него? — попита Саймън.
	— Просто се научава с времето.
	— Ти по-голяма ли беше от нас или по-малка, когато научи?
	— Малко по-голяма, с около шест месеца по-голяма, струва ми се.
	Кати се чувстваше много уморена. Колкото повече близнаците разказваха за някакъв побъркан, когото баща им наричал „стария Барти“ и странната храна, която ядяха, и за това как майка им прекарвала голяма част от деня в леглото, а баща им не си бил вкъщи по цяла нощ, толкова повече се убеждаваше, че бяха допуснали огромна грешка, като позволиха да им ги вземат така лесно. Съветът на Нийл се оказа погрешен. Мъти и Лизи щяха да бъдат много по-добри родители за тях, отколкото мъжът и жената, които ги бяха създали.
	— Какво ще кажете да ви заведа при Хувс? — предложи внезапно тя. — Малчуганите се спогледаха странно, Мод потърка смутено подметката на обувката си по пода, а брат й погледна навън през прозореца. — Какво има?
	Младата жена ги изгледа един след друг.
	— Ами, нали знаеш уговорката, можем да ходим на „Сейнт Джарлат“ само в събота — поясни Саймън.
	— Сега обаче сте във ваканция.
	— Сара каза, че едно и също важи и за сроковете, и за ваканциите.
	— Ще ви закарам само за малко.
	— Сара каза, че майка ни и баща ни ревнуват, защото сме се чувствали по-добре при Мъти и неговата съпруга Лизи… И не искат да ходим там… така можело да покажем предпочитанията си.
	— А какви са те? — поинтересува се Кати.
	— Ти ни предупреди да не казваме, че предпочитаме едно място пред друго, че е невъзпитано — отвърна Мод, объркана от въпроса й.
	— Така ли съм направила? Явно тогава съм била много интелигентна.
	— Не беше чак толкова отдавна — уточни брат й.
	— Обичам те, Саймън — заяви внезапно младата жена. — Обичам и теб, Мод. Добре, ако сме приключили, тръгваме за вас. — Стараеше се да не поглежда към децата. Никой досега не им беше казвал, че ги обича и те не знаеха как да се справят с чувствата си.
	Когато пристигнаха, тя понечи да ги остави пред вратата.
	— Моля те, влез! — поканиха я те.
	— Не, по-добре да не влизам. Наистина.
	— Но ти не се страхуваш от тях като Мъти — извика Саймън.
	— И ще ти покажем танца — добави сестра му.
	— Идвам — заяви тя и влезе.


	— Кенет, Кей, благодаря ви, че пуснахте децата. Прекарахме си чудесна вечер. Поне аз така мисля.
	— Страхотен филм — каза Мод.
	— И Кати ни купи по два бургера — добави Саймън.
	— Така че няма да имат нужда от вечеря.
	Кати се огледа, но така и не видя никакви признаци, че някой е приготвил храна за близнаците.
	— В хладилника има малко шунка — отвърна Кей, сякаш се оправдаваше.
	— А сега можем ли да донесем обувките и касетофона? — поинтересува се сестра му.
	Родителите й гледаха слисано, докато близнаците търпеливо изчакаха първите акорди на музиката и затанцуваха тържествено в кухнята.


	— Скъпа моя, преди да си казала каквото и да било, искам да те уверя, че ще бъдеш истинска сензация. — Лицето й бе все така смутено, сякаш не го бе чула. — Марчела, от какво се притесняваш? Изглеждаш прекрасно, изумителна си, другите бледнеят пред теб… това е просто сценична треска…
	— Не, въпросът не е там.
	— След едно денонощие, утре вечер в десет часа всичко ще свърши и животът ще продължи нормално.
	— Ето за това става въпрос. Не мога да се върна, не и сега.
	— Какво имаш предвид?
	— В козметичния салон на „Хейуърдс“.
	— Но ти ще получиш други ангажименти…
	— Няма да има други ангажименти без агент.
	— Нали каза, че мистър Нютън…
	— Пол Нютън проявява интерес и уреди да замина в Англия за пробни ангажименти… Но това не е окончателно… зависи от много неща.
	— Знам какво чувстваш, но пак ти казвам, че ще се представиш както трябва. Всяка твоя клетка излъчва увереност.
	Буквално я умоляваше да му повярва.
	— Те са безмилостни егоисти, Том, свикнали са да получават, каквото искат.
	— Като те види утре вечер на ревюто, ще му стане ясно, че иска точно теб.
	— По-различно е.
	— Защо?
	— Играта се играе на техен терен, те могат да те направят звезда или да те съсипят, зависи дали спазваш или не спазваш техните правила. Трябва да бъдеш част от всичко, в противен случай няма да те допуснат.
	Младата жена кършеше неспокойно ръце. Том не разбираше нищо.
	— Какъв е проблемът? Ако се справиш добре на ревюто, както и ще стане, ще бъдеш част от тях, както се изрази.
	— Казаха, че утре вечерта трябва да отидем и да се забавляваме с тях на някакво парти — поясни тя, свела поглед към пода.
	— Парти ли?
	— Да, в хотела им.
	— Но ние не можем. Знаеш добре, че съм уредил вечеря в италианския ресторант, всички ще дойдат. Обясни им, че сме ангажирани.
	— Не ти, само аз. — Том реши, че тя се шегува и се засмя. — Говоря сериозно. Ако го направя, ще вляза в каталозите му, това е.
	Сега вече младият мъж разбра, че не беше шега. Тя се опитваше да му обясни, че онзи човек й е казал — или идваш в хотела и на партито, или няма да те включа в моите каталози. Смехотворно.
	— Точно защото изглеждаш така страхотно, мъжете си губят ума и говорят подобни смехории.
	— Беше напълно сериозен.
	— Нека си е сериозен. Ще кажа на Джо да не го допуска на ревюто, за да не те разстройва.
	Марчела рядко си позволяваше да пуши, но сега запали цигара.
	— Можеш ли да спреш с тези жестове поне за минутка? И не споменавай за Джо. Той има нужда от Пол Нютън, за да показва дрехите си; не можеш да искаш от него неща, които са против бизнеса му.
	— За какво става дума тогава?
	— За предложението на Пол Нютън — отвърна простичко тя.
	Том я изгледа невярващо. И тогава започна да се смее. Това бе истински смях, не престорен. Тя със сигурност се шегуваше. Но защо не се смееше?
	— Това не е истина, нали? — попита внезапно той.
	— Истина е. Точно за това исках да поговорим.
	— Да не си се побъркала, ти не си проститутка, която да купи с обещанието за някакви договори!
	— Става дума за истински договор.
	— И ти би се чукала заради това?
	— Няма да се стигне дотам, знаеш, че няма да се стигне. Просто парти с момичета и шампанско, те си падат по този род неща.
	— Чакай да си отдъхна, наистина успя да ме заблудиш.
	— Никога не съм те мамила по какъвто и да е начин, защо да го правя сега?
	Говореше с онзи странен, подобен на робот глас, както в нощта, в която той бе помислил, че го е излъгала и е отишла на парти, вместо в гимнастическия салон.
	— Това е само блъф, не му се хващай, за Бога.
	— Трябва да избирам — или едното, или другото. Е, тогава да върви на майната си.
	— Изборът е мой. Става въпрос за моето бъдеще, аз съм тази, която трябва да го направи или да не го направи, да си осигури престижна агенция за манекени или да изгуби завинаги шанса си.
	Том я погледна и разбра, че говори сериозно.
	— Значи ние всъщност не обсъждаме нищо, ти просто ми казваш, че ще го направиш. Така ли?
	— Не е така.
	— Как е тогава?
	— Не искам да правя нищо зад гърба ти, въпреки че това би опростило нещата.
	— Иска ми се да бе постъпила така.
	— Не говориш сериозно. Заклехме се да бъдем честни един с друг. Никога не съм предполагала, че честността ми ще има такива последствия.
	— Значи се опитваш да ми кажеш, че не би имала нищо против, ако аз намисля да извърша нещо подобно в името на работата си?
	— Трябва да бъдем мили с хората от бизнеса. Ти го правиш всеки Божи ден. Спомни си онази ужасна жена, шефката на списанието, където публикуваха нашите снимки… Тя не само не криеше, ами и парадираше, че си пада по теб. Мислех, че може да се наложи да излизаш с нея, да обядвате и да ходите на партита заедно… ако нещо трябва да се направи, значи трябва.
	— Виждаш ли, всички тези приказки ме убеждават, че се шегуваш с мен. — Отново не последва очакваният смях. — Значи признаваш, че той си пада по теб?
	— Възхищава ми се, а и аз съм по-близо до неговата възраст от онези тийнейджърки. Това е само едно парти, Том. Повтарям, не бих имала нищо против, ако ти отидеш на някое парти с друга жена.
	— Няма да го направя дори от това да зависи животът ми, камо ли заради една кариера.
	— Съжалявам за италианския ресторант.
	Беше много важно какво ще направи сега. То щеше да се отрази върху целия му живот. Трябваше да бъде много, много предпазлив. Все още стоеше прав в малката дневна, Марчела седеше пред масата. Тази картина се запечата в съзнанието му. Масата бе покрита с розовата кадифена покривка, която Кати им подари за Коледа. Отгоре бе поставена бяла купа за плодове, пълна с праскови и черно грозде. Късното следобедно слънце докосваше косите на Марчела, сякаш беше светица. Тя беше с широка черна блуза и сини джинси, изглеждаше на осемнайсет години. Огромните й очи се взираха в лицето му.
	— Е, Том? — попита тя.
	— Е, Марчела?
	— Какво ще ми отговориш?
	— Решението е твое, изборът е твой, става дума за твоята кариера. Какво да кажа?
	Говореше нежно и я държеше за ръката.
	— Но? — продължи вместо него тя.
	— Но ще разбиеш сърцето ми, ако скочиш по негова команда в ролята на момиче за парти, ще погубиш достойнството и уважението ми. Каквото и да казваш, в действителност имаш нужда от това. — Погледна я, очаквайки тя да се хвърли в обятията му и да му благодари. Настъпи дълго, дълго мълчание. — В такъв случай, любов моя, ще дойдеш ли на нашето парти с нашите приятели, които ще пият за твоя успех?
	— Благодаря ти за всичко… за това, че не се ядоса и не позволи да те нападнат луди идеи, като например че ще те излъжа.
	— Знам, че не би го направила — успокои я той.
	Тя все още не беше казала нито „да“, нито „не“. Трябваше да я остави да реши сама. Тя не желаеше да ходи на онова парти, а той бе говорил толкова честно, колкото можеше, без да стовари юмрук върху вратата, както му се искаше. Тя се приближи към него, прегърна го и го привлече към дивана. Двамата дълго стояха така на фона на залязващото слънце.


	Голяма част от взетото назаем кухненско обзавеждане пристигна. Кати и Джун наглеждаха инсталирането на уредите и приготвяха сандвичите и соленките за модното ревю.
	В „Хейуърдс“ кипеше трескава дейност. Стомахът на Том бе свит поради милион причини. Помагаше на Кон, Джун и Кати, но по някое време се измъкна и остави букет от рози в стаята за преобличане. Към него прикрепи картичка: „Красива, прекрасна Марчела. Късмет в твоята първа нощ…“ Ръката му леко трепереше, когато я остави. Момичетата бяха на сцената за снимки, по-късно щяха да се смесят с представителите на медиите. Том се мотаеше из стаята, но в сърцето си знаеше, че всичките му притеснения са безсмислени и Марчела никога повече нямаше да спомене за снощния разговор. Много му се искаше да избие от главата си странния тон, с който му беше говорила. Напомняше му на сомнамбул, на човек, изгубил самоконтрол.


	Кати бе шокирана от разкритията тази сутрин. Беше им скалъпила красива история: уж отишла на лекар едва сега и той потвърдил предположенията й, но нямало как да каже на Нийл, защото бил в Африка. Затова се налагаше цялата тази дискретност, дори пълно затъмнение. Те разбраха и не споменаха нито дума повече.
	— Е, винаги сме искали още един чифт ръце тук. Стига бебето да заработи след шестия месец, няма да правим въпрос — съгласи се Том.
	— Разбира се — подкрепи го Джун. — Предлагам да кажем само на Мод и Саймън, а?
	Кати знаеше, че можеше да разчита на тях. Засега партито за представителите на пресата вървеше чудесно, после идваше ред на ревюто, което очевидно влудяваше бедния Том, след него — дребните хапки и сандвичи, носенето на съдовете в кухнята на „Хейуърдс“ и най-сетне, като че ли денят не бе достатъчно дълъг, трябваше да отиде в италианския ресторант. Какъв щастливец беше Нийл с онази негова конференция под африканското небе. Нямаше причини за тревога, нямаше дори представа какво значи да имаш проблеми!


	Том почти не помнеше ревюто. Забеляза как брат му погледна към него, вдигайки победоносно палци при появата на Марчела; наложи се да отвърне на усмивката му. Бяха му необходими само няколко секунди, за да установи къде седи Пол Нютън, на най-хубавите места, без обичайната пура, вместо нея смучеше химикалка. Изпълни го такава омраза към този човек, че едва не се пръсна. Молеше се Марчела да се спъне или да изгуби самообладание, но веднага го обзе чувство на вина: да желае неуспех на нечия премиера, при това на любим човек. Последваха аплодисменти, търговците на едро от цялата страна се струпаха около Джо и неговите приятели Брендан и Хари под зоркия поглед на мистър Нютън. Том работеше като автомат, разнасяше скариди и тайландски банички с риба.
	— Много се радваме, че ви харесват, оставили сме рекламни листи до вратата, ако се интересувате.
	Беше негова идея — да им дадат рецептите за десетина лесни ордьоври, които можеха да бъдат направени от всеки и към тях да се добавят имената на още десет, вече по-сложни, но включени в тазвечерния репертоар. Следваха телефонният номер, факсът и e-mail-ът на „Аленото перо“ и така се получаваше чудесна реклама. Както се движеше трескаво из помещението, внезапно усети женска длан върху ръката си. Беше редакторката на списанието, същата, която си падаше по него.
	— О, здравей, не те видях на приема — каза той.
	— Търсил ли си ме?
	Младият мъж буквално избяга. И видя Марчела, която му махна от другия край на помещението. Щеше ли да свърши някога тази вечер? Постепенно навалицата започна да намалява.
	— Не им пълни повече чашите, Кон; така те никога няма да си тръгнат.
	— Дадено, мистър Федър — отвърна младежът и се захвана да разчиства празните бутилки и чаши.
	— Джун, прибирай храната, приключваме.
	— Повечето не става за нищо, Кати, няма как да я включим в употреба по-късно.
	— Не ми пука, ако ще да я налепим по стените на женската тоалетна, няма да им даваме нищо повече — заяви с яд младата жена, тъй като видя, че свекърва й се приближава.
	— Ама вие наистина напредвате с гигантски скокове — възторжено се провикна Хана.
	— Да, благодаря ти — отвърна Кати, като едвам се удържа да не я удари така, че да се просне в безсъзнание на пода; това щеше да означава двамата с Том никога повече да не работят за „Хейуърдс“.
	— Така говорят и мнозина от моите приятели — единственото, заради което си заслужавало да дойдат тук тази вечер, била храната.
	— Ревюто не ти ли хареса?
	Лицето на младата жена беше безизразно.
	— Божичко, не! Толкова крещящо и безвкусно, изобщо не е в стила на „Хейуърдс“. Ще поприказвам със симпатичната Шона Бърк.
	— Нийл се връща в неделя — побърза да смени темата Кати.
	— Жалко, че вие двамата никога не успявате да бъдете по едно и също време на едно и също място.
	До неотдавна Хана Мичъл пееше съвсем друга песен. Очевидно времената се меняха.
	Натъпкаха мръсните чинии в миялната машина на „Хейуърдс“, изплакнаха чашите и подносите, за да улеснят Том на другата сутрин. Кон и Джун изпразниха пепелниците и изобщо се погрижиха да не оставят и следа от партито. Том събра малката групичка, която щеше да ходи в ресторанта. Джо беше казал, че Марчела е страхотна, че е станала звездата на ревюто и макар да му се искаше да се отзове на поканата на брат си, бил задължен да остане със своите колеги.
	След цяла вечност най-накрая бяха готови. Том помоли Кати да заведе другите, да поръчват и да започват. В „Хейуърдс“ запалиха и изгасиха неколкократно светлините, хората от охраната прегледаха големите кошове, за да се уверят, че всички фасове са изгасени. Том познаваше мнозина от тях заради ранните си утринни посещения.
	— Ще изтичам само до съблекалнята, Шон — обясни той на един от тях. — Да взема Марчела.
	— Там няма никой, Том.
	— Не, Марчела отиде да се преоблече. Трябва да е там.
	— Честно ти казвам, няма жив човек.
	Тръгна озадачен по стълбите. В този момент срещна Шона.
	— Хайде, останалите сигурно вече са в ресторанта.
	— Търсех Марчела.
	— О, тя тръгна с Джо и неговите приятели, отиваха на някакво мероприятие в хотела.
	Стори му се, че ще изгуби съзнание.
	— Извинявай, къде каза, че са отишли?
	Шона го изгледа съчувствено.
	— Попитах я няма ли да сме всички в италианския ресторант, за да отпразнуваме нейната вечер, но тя каза, че била длъжна да присъства на онази среща и ти си знаел. Знаеше, нали?
	— Да, дълбоко в себе си знаех — отговори Том Федър.


>	Осма глава
>	Август

	Том влезе с натежало сърце в апартамента. Как издържа цялата вечер, говорейки весело за всичко под слънцето, освен за факта, че Марчела отсъства от организираното в нейна чест парти? Приятелите им се държаха мило, прекалено мило. Бяха се ориентирали веднага в ситуацията — това бе „Хамлет“ без принца; красивият модел бе сметнал, че не са достойни за него и затова бе тръгнал с важните особи. Всички се опитваха да не показват колко неприемлива е постъпката й. Разбира се, че е трябвало да отиде, това е част от работата й, много трудно би се измъкнала. Плачеше му се от обида и срам, а те стояха ли стояха и избираха по два часа какво да поръчат. Той настояваше да останат още по-дълго, да пият вино, не му се връщаше в празния апартамент, за да се пита кога ще се прибере Марчела. Не помнеше нито какво яде, нито колко плати.
	Когато си тръгваха, Кати му каза:
	— Тя сигурно вече се е прибрала и се ядосва, че не е могла да бъде с нас.
	— Сигурно — отвърна той с усмивка, както се надяваше.
	Разбира се, тя не се беше прибрала. Беше един часа и партито на мистър Нютън тепърва навлизаше в разгара си. Том седна и се нагълта с вода, опитвайки се да премахне вкуса на това, което бе ял. Главата му клюмна върху кухненската маса. Събуди се от звъна на телефона. Беше три и двайсет.
	— Том?
	— Да, Марчела?
	— Том, работата е… там, че партито тук няма намерение да приключва. Исках да ти кажа, че ще закъснея още, но ти знаеш как стават тези неща.
	— Дори нямам представа как стават.
	— Всъщност някои от момичетата предлагат да си вземем стая и да останем…
	— Остани, Марчела.
	— Може би е по-разумно, знаеш ги такситата…
	— Лека нощ.
	— Ядосан ли си?
	— Не.
	— Том, моля те, кажи, че разбираш. Всичко е заради работата…
	— Остани там, Марчела, моля те.
	— Не говори с този студен глас…
	— Остани там — повтори той, затвори телефона и го изключи, за да не му се обади отново.


	Беше невероятна съботна сутрин. Том работеше, без да спре за секунда, не казваше нищо — нито за Марчела и отсъствието й, нито за бременността на Кати и последствията за „Аленото перо“. Не можеше да повярва, че Нийл все още е в Африка и не знае нищо, не му хареса и изражението на Кати, когато им съобщи новината. Тя самата също действаше като автомат. И тя не можеше да повярва, че Том не е знаел за бизнес мероприятието, заради което Марчела ги пренебрегна, и определено не харесваше восъчния цвят на лицето му. Затова говореха за сватбата на сестра й.
	— Приличате ли си с Мариан? — попита Том.
	— Почти не съм я виждала от дете. Тя замина, когато беше на седемнайсет години и оттогава аз съм ходила там само веднъж, а тя се е връщала два пъти. И изобщо нямам информация какво представлява Хари, така че не знаем нищо за характерите им.
	— А за хората, които канят от Чикаго?
	— Абсолютно нищо.
	— И за ирландския контингент?
	— Неколцина от братята и сестрите на татко и мама, техните деца; всички те нямат търпение да разхлабят вратовръзки, да разкопчеят ризите и да надигнат халбите.
	— Какво ще им хареса?
	— Коктейл от скариди, печено пиле и залят с шоколад сладолед.
	Том изпъшка.
	— А посланието от Чикаго изразяваше явна досада от типично ирландското меню.
	— Да, оплаквали са се зад гърба ми. Казали на мама и Джералдин… нещо от рода на „не мислиш ли, че Кати би трябвало да знае какво се очаква“. Да ти се повдигне.
	— Смяташ ли да се предадем, за да улесним ситуацията?
	Младият мъж изглеждаше уморен и недоспал. С Марчела сигурно си бяха разменили някоя и друга приказка вкъщи.
	— Не смятам, Том. Знам какво имаш предвид, всички тези излишни неприятности не са ни нужни, защо да се напъваме чак толкова, след като те искат само купчина отживели глупости.
	— А какво ще кажеш за правилото, че клиентът винаги е прав? И още нещо — там няма да има нито един човек, който ни познава и пред когото бихме се почувствали засрамени…
	Тя се намръщи.
	— Честно казано, много ми се иска всичко да бъде както трябва. През останалото време те ще се хранят в различни дъблински ресторанти и ще се убедят, че никой тук не яде бекон и зеле. И това ще бъдат все скъпи места, където ще ги одерат.
	— Направили ли са вече резервации?
	— Надявам се. Говорят за сватбата от шест месеца.
	— По-добре да им изпратим още един e-mail — предложи Том. — Какво ще кажеш, ако им предложим агне и сьомга по ирландски. Ще им изпратим дори снимки от сьомгата, която приготвихме преди няколко седмици, беше неповторима.
	— Да, ама не беше увита в ирландски знамена и детелини — измърмори Кати.
	Двамата кълцаха зеленчуците в абсолютно еднакъв ритъм и замах, сякаш гребяха заедно в една лодка — действаше им някак си успокояващо. Дори разговорът беше непретенциозен, но ги отвличаше от тревогите им; нямаше кога да страдат заради Нийл и Марчела, трябваше да разнасят храна, да плащат сметки и да организират сватбата на века.


	Джеймс Бърн дойде да обсъдят счетоводството.
	— Как мина снощи модното ревю? — попита учтиво той.
	— Чудесно — отвърна Том.
	— Страхотно — отговори Кати.
	Счетоводителят обсъди с тях прекалено високите наеми за кухненското оборудване и бавния напредък в договарянето със застрахователната компания.
	— Кога се връща Нийл от Африка? — заинтересува се невинно Джеймс Бърн.
	— Утре — каза Том.
	— В понеделник — каза Кати.
	И двата отговора бяха излаяни по същия начин, както и предишните два. Възрастният човек премести поглед от единия към другия с надеждата, че Мартин Магайър няма да излезе прав относно тегнещото над това място проклятие. Том и Кати бяха приятели и може би най-веселите и приятни хора, с които беше работил. Днес обаче приличаха на диви зверове, готови да ти се нахвърлят отгоре всеки момент.
	— Причината да кажа понеделник е, че утре вечер ще прекараме в един хотел — обясни младата жена. — В случай че си планирал да говориш с него за застрахователната компания.
	— Извинявай — намеси се Том. — Не е моя работа кога се прибира.
	Джеймс Бърн деликатно премина към друга и, както се надяваше, несвързана с такова напрежение тема.
	— Искам да се уверя, че за ангажиментите ви ще бъде платено навреме, в момента не можем да си позволим деветдесетдневни кредити.
	— Да, брат ми плати половината предварително, а като получи окончателното количество изпито вино в понеделник, ще плати и останалата сума — каза Том.
	Джеймс си записа.
	— За сватбата на сестра ми също ще платят на деня — добави Кати.
	— И двамата имате възхитителни семейства — прошепна счетоводителят.
	— „Хейуърдс“ плаща всеки месец за хляба.
	— Лудата Мини — всяка седмица, но сумата е незначителна.
	— Имаме две поръчки за студиото на Рики, на стойност около триста лири; той ще плати същата нощ, ако го помолим.
	— Следващата сряда имаме погребение. Съдържателите на „При Куентин“ ще ни дадат веднага парите.
	— Добре, добре. — Джеймс Бърн кимна тържествено над списъка.
	— Притеснява ли те нещо, Джеймс? — попита внезапно Кати.
	— Аз винаги съм притеснен от нещо — отвърна с усмивка той.
	— Но сериозно ли е положението?
	— Наистина е сериозно.


	Когато се прибра вкъщи по обяд, Кати намери на телефонния секретар съобщение от Нийл, че самолетът му ще се забави в неделя, но въпреки закъснението щели да отидат в онзи хотел в Уиклоу. Обещаваше да й се обади от летището, щом пристигне, и я уверяваше, че я обича.


	Когато се прибра вкъщи по обяд, Том намери плик на рогозката пред вратата. Марчела щеше да се върне по обяд. Предлагаше да отидат някъде заедно и да похапнат в добро настроение, но първо щяла да му се обади. Пищеше, че го обича.


	В събота по обяд Джералдин проведе странен телефонен разговор.
	— Ало, химическото чистене ли е? Тук е Фредерик Флин. Днес следобед трябваше да си взема едно сако, но се случи така, че няма да мога; налага се спешно да замина.
	— Фреди? — изхълца тя.
	— Да, благодаря ви за разбирането. Ще ви позвъня в понеделник, изключително сте услужливи.
	— Какво искаш да ми кажеш, Фреди?
	Трябваше да дойде при нея след около час. Щяха да прекарат цели две нощи и един ден заедно. Съпругата му щеше да заминава за Лимерик.
	— Да, благодаря ви, че правите изключение заради мен, но ми се налага да замина за Лимерик.
	— Не, Фреди, ти каза, че ще ходи тя.
	— Отново ви благодаря за разбирането.
	И той затвори.


	— Ало, мистър… Мътънс Скарлет?
	— Мъти е на телефона. Кой се обажда?
	— Мистър Мичъл.
	— О, свекъра на Кати?
	— Не… бащата на Саймън и Мод.
	— Как сте, мистър Мичъл? С Лизи ги очакваме да пристигнат всеки момент, но още ги няма.
	— Не, няма да дойдат, искам да кажа… няма да могат да дойдат.
	— Няма да дойдат ли?
	— Съжалявам, мистър Мътънс. Много съжалявам.
	— Да не са нещо болни?
	— И да, и не; нека кажем, че майка им не се чувства особено добре, така че те ще останат тук да се грижат за нея.
	— А мога ли да се чуя с тях, как смятате, мистър Мичъл?
	— Изобщо не е подходящо.


	Уолтър се прибра вкъщи с надеждата, че го очаква съботен обяд. Завари баща си сам на масата.
	— Какво има, татко?
	— Какво ли няма, Уолтър.
	— Кажи де.
	— Майка ти се пропи отново, близнаците танцуват цял ден из къщата и я подлудяват повече от всякога, старият Барти участвал в друга игра и изгубил толкова, че сега трябва да се укрива.
	— Че какво може да е изгубил? Старият Барти няма нищо за губене.
	— Защо според теб съм притеснен? Очаквам да пристигне някой за къщата — отвърна Кенет Мичъл.
	— Няма ли да се обядва? — попита младежът.
	— Само ако приготвиш нещо.
	— Децата заминаха ли при онези лудите на „Сейнт Джарлат“?
	— Не, не ги пуснах, именно тяхното тупкане по цял ден влуди майка ти.
	— И къде са?
	— Цупят се в стаята си, предполагам…
	— По-добре действай внимателно, армията от полицайки ще се нахвърли, ако нарушиш някое от правилата.
	— Те са мои деца, Уолтър, аз имам пълното право да кажа къде ще ходят в събота на обяд.


	Шона седеше в апартамента си и препрочиташе за трийсети път писмото. На деветнайсети август беше поканена на обяд от човек, за когото дори и не допускаше, че ще види отново.


	Лизи каза на Мъти да не безпокои Кати, тези дни и без това беше бледа като платно. Мъти отвърна, че или трябва да се борят веднага, или да се откажат завинаги. Онзи човек, който бе пъхнал монета от една лира в дланта му, щеше да стъпи и на главите им, ако го оставеха. Беше готов да се обзаложи, че близнаците няма да танцуват на сватбата, ако сега отстъпеха. А учителят по танци ги чакаше в кухнята. Обади се на Кати, но тя не отговори нито на „Уотървю“, нито на мобилния си телефон. Опита във фирмата.
	Том Федър, който беше напуснал „Стоунифийлд“, вдигна телефона.
	— Изпусна я, Мъти, точно си тръгна. По мое нареждане. Казах й, че от доста време не е виждала морето и даже не е посещавала кулата на Джеймс Джойс, затова я изпратих до Сандикоув да си проясни главата.
	— Много добре си направил. Лизи пък каза, че й се сторила уморена. Просто тук имам един проблем.
	— Кажи за какво става дума — помоли го Том. Всичко друго бе за предпочитане пред перспективата да остане насаме с мислите си. — Отивам да ги доведа — заяви той, след като изслуша историята. — Само ми дай адреса.


	— Добър ден, мистър Мичъл. Аз съм Том Федър, дойдох да взема децата и да ги заведа на улица „Сейнт Джарлат“.
	— Съжалявам, нямам представа кой сте — отвърна арогантно Кенет, а младият мъж усети как едно мускулче на челото му запулсира нервно.
	— Ако синът ви Уолтър е тук, той може да удостовери кой съм. Работя с Кати, съпругата на вашия племенник. Сигурен съм, че името ми е споменавано пред вас. Междувременно вземам децата, обувките им за танци и касетата с музиката, както е постановено в споразумението.
	— Споразумение ли? Нямаме никакво споразумение с вас…
	— Споразумението със съда, с отдела за социални грижи, със семейство Мичъл.
	— Не смятам, че моментът е подходящ…
	— Напълно сте прав, няма никакво време, мистър Скарлет плаща на учителя по танци на час, а децата и без това вече са закъснели. Саймън! Мод! — извика той. Близнаците, които надаваха страхливо ухо, се появиха във вестибюла. — Трябваше да сте там отдавна — заяви с престорена строгост той.
	— Не можехме да отидем, разболяхме мама — обясни момчето.
	— Като тренирахме танците и… нали разбираш — додаде сестра му.
	— Глупости, разбира се, че не сте я разболели. Хайде, вземайте си обувките и скачайте в буса.
	— Нямате абсолютно никакво право да нахлувате в дома ми… — започна Кенет Мичъл.
	— Уточнете този въпрос със социалната работничка или с Кати и Нийл, той се връща утре. Аз съм само шофьор — уточни Том и излезе от къщата. Забеляза Уолтър, който надникна иззад завесата на един от прозорците на горния етаж. — Здравей, Уолтър! Както виждам, винаги си на предната линия, когато има нужда от теб.
	Младежът се скри. Близнаците излетяха от вратата, възбудени и притеснени. Беше изключително жестоко и несправедливо, че се отнасяха така към тях.


	— С какво мога да те почерпя, Том? Чай, кафе, алкохол?
	— Не, Лизи, не е нужно да ми благодарите, имах нужда от нещо, което да ме отвлече от мислите ми.
	— Тази работа направо ви убива, Кати е бледа като призрак.
	— Не, не е там причината, и двамата обичаме работата си… само… — Спря. Толкова много неща не можеше да им каже. Например защо Кати беше толкова бледа. И защо се налагаше да работят като роби. Нито пък че собственият му живот бе разбит. — Само едно нещо, Лизи — в колко си тръгват обратно?
	— Мъти ще ги заведе с автобуса, трябва да си бъдат у тях преди осем.
	— Ще дойда да ги взема в осем без петнайсет.
	И си тръгна.


	— Скарал се е с неговата приятелка, маникюристката — промълви тя.
	— Ти пък откъде знаеш?
	— От Филис отсреща на улицата, тя била на модното ревю в „Хейуърдс“. Каза, че не било дори за часовете, в които телевизията е забранена за малолетни, а Марчела се появила почти чисто гола.
	— Жалко, че не отидохме — въздъхна Мъти.
	— Джералдин ми каза да не те пускам дори да се приближаваш дотам и аз точно така и направих — увери го гордо Лизи.


	Кати мислеше да го закара направо в хотела в Уиклоу, без да се отбиват на „Уотървю“. Записа всички съобщения за Нийл от телефонния секретар, приготви му необходимия за едно денонощие багаж, сега вече той нямаше да има извинение да мине през къщи и да се разсейва. Пристигна на летището с волвото и започна да оглежда излизащите пътници. Той се появи, леко загорял, значи все пак беше намерил свободно време, оживено разговаряше с един от своите колеги.
	Тя познаваше единия от тях, много откровен човек и без капка чувство за хумор. В другия разпозна известен политик. Четвъртият беше висок сивокос мъж.
	— Боже мили, вие сте от „Аленото перо“! — възкликна той. — Ние бяхме на тържеството за Фреди Флин, беше великолепно и запазихме визитната ви картичка. Нийл, защо не си ни казал, че си женен за тази гениална особа?
	— Защото нямаше да внимавате в това, с което се занимавахме там, и щяхте да говорите само за храната на Кати — отговори той.
	Прегърна я през раменете. Очевидно беше, че се гордее с нея. Всичко щеше да бъде наред, нямаше защо да се притеснява от това, което щеше да му съобщи. Тръгнаха към паркинга, хванати за ръце.
	— Умирам за един душ — рече той. — Няма да се бавим много вкъщи, тръгваме веднага за Уиклоу, обещанието си е обещание.


	Том излезе от киносалона и си купи билет за друг филм. Русокосото момиче на касата му се усмихна.
	— Май сте ненаситен за филми?
	— Какво? — попита стреснато той.
	— Това е третият ви за днес. Сигурно наваксвате?
	Беше толкова красив, с широки рамене, руса коса, неустоима усмивка. Рядко се срещаха такива мъже днес.
	— Да, точно това правя. Наваксвам.
	Момичето имаше усещането, че не говореше с нея. Е, може би беше дрогиран или нещо такова. Когато най-после затвориха киното, небето все още просветляваше тук-там. Том се върна отново във фирмата. Интересно дали застрахователната компания е изпратила таен агент, който сега го наблюдаваше в очакване да разбие всичко за втори път. Запита се какво да яде. Взетите под наем фризери бяха натъпкани с храна, но нищо не пречеше да си направи най-обикновен омлет. Седна и обхвана глава в дланите си. Най-накрая легна на дивана в предната стая. Беше спал веднъж през януари, при подготовката на партито за откриването на фирмата. Тогава беше студено и той се бе увил с всички палта, които намери. Тази нощ беше горещо и нямаше нужда от завивка. Лежеше в мрака и се взираше в тавана. Скоро щеше да заспи и ужасната, непоносима болка щеше да отшуми. Киното не му помогна, единственото, което виждаше навсякъде, беше Марчела. Поговори с нея, поговори с нея, повтаряше си той. Тя може би очакваше завръщането му в „Стоунифийлд“. Но какъв смисъл да разговарят? Какво би могло да промени случилото се? Те просто нямаше за какво повече да говорят.


	— Виждали ли сте Том тези дни? — попита Джо.
	— Ти не го ли видя на онова модно ревю? — изсумтя Мора Федър. Тя все още подозираше, че я бяха заблудили и причината да си остане вкъщи е в нежеланието и на двамата й синове да присъства там.
	— Разбира се, че го видях.
	— Ами това беше едва онзи ден?
	— Само толкова време ли е минало?
	Струваше му се, че го дели цяла вечност от нощта, в която голямата любов на брат му пристигна неочаквано в хотела с Пол Нютън, вместо да отиде на вечерята с приятелите им, която организираше Том в италианския ресторант. Джо не смееше да се обади на брат си.


	Марчела позвъни четири пъти в събота и всеки път, за все по-голямо нейно учудване, отговаряше телефонният секретар. Той знаеше, че тя няма да се върне в петък през нощта. Беше му го казала, за Бога. Какво означаваше поведението му? Може би стоеше в „Стоунифийлд“ и се цупеше като малко момченце, което очакваше да бъде приласкано и утешено.
	— Том — извика тя, щом влезе, но не получи отговор. Той не си беше вкъщи. Потърси някаква бележка, но не намери. Седна и запали цигара. Тя, която твърдеше и вярваше, че не пуши, през последните дни прекаляваше с цигарите.


	— Съжалявам, ако танците ни са те накарали да се почувстваш зле, майко — заяви в неделя Мод.
	— Танците ли? — попита объркано Кей Мичъл.
	— Татко каза, че от тях те е заболяла главата и ти е станало лошо.
	— Не си спомням — призна Кей.
	— Искаш ли чаша чай? — предложи дъщеря й.
	— Много си мила, скъпа, но защо?
	— Ами, не си слизала за закуска, нито за обяд и помислихме, че сигурно си гладна — обясни Саймън.
	— Не, много сте мили, но не съм гладна.
	Близнаците слязоха на долния етаж. Баща им седеше на кухненската маса в изключително мрачно настроение. Гневът му бе насочен най-вече срещу стария Барти, който очевидно беше изчезнал безследно. Знаеха, че е неразумно да питат за храна, когато всички са разстроени. Затова изнесоха консерва с праскови и малко хляб в градината.
	— Мислиш ли, че те пак са…
	— Имаш предвид дали нервите на мама стават зле, а татко се готви да изчезне? — доуточни сестра му.
	— Нещо такова — отвърна тъжно Саймън.
	— Внимавай да не види, че плачеш. Я да отидем в бараката.
	— Че нали е заключена?
	— Не, Уолтър влиза днес там, а после отиде някъде и я остави отворена. Аз влязох да потърся въженце за скачане.
	Саймън взе консервата с праскови и се запъти към бараката. Ставаше му все по-трудно и досадно от безкрайните лекции на баща му, според него трябвало да се държи като мъж и да се откаже от тези смехотворни танци.


	Том излезе и не се прибра дълго. Когато се върна, беше топла нощ. Отключи и влезе в двора на фирмата. В първия момент му се стори, че някой го наблюдава, но реши, че само си въобразява. Влезе в офиса и легна на големия диван. Спа неспокойно, но ако се беше върнал на „Стоунифийлд“, нямаше да мигне изобщо.


	Телефонът иззвъня рязко. Сигурно е Фреди, но се оказа, че не е той, а племенницата й от Чикаго, която зарида по телефона. През потока от сълзи Джералдин успя да разбере само една дума, всъщност не беше убедена, но предполагаше, че става дума за „мъже“. Увери се, когато й бе разяснено колко безполезни и безнадеждни са те и че на тях изобщо не може да се разчита. Джералдин въздъхна дълбоко. Очевидно и Хари не правеше изключение. Мъжете в Чикаго не бяха по-добри, отколкото в която и да било друга точка на Земята. Постепенно се изясни, че поне не е избягал с друга и не се е отказал от сватбата, просто Хари и неговото семейство не бяха резервирали хотел за другите две партита — подготвителното и възстановителното, и сега те нямаха представа какво да правят.
	— Може би Кати ще измисли нещо. Тя е там, на място… и няма кой знае какво друго да върши, нали? — подсмръкна младата жена и заплака отново.
	— Стига си ревала, Мариан, всичко ще се оправи.
	— Джералдин, нямаш равна, когато трябва да бъде успокоен някой. Странно, как така си член на нашето семейство, обясни ми.
	Джералдин впери невиждащ поглед в отсрещната стена на скъпия си апартамент и си зададе същия въпрос.


	Нагласи телефонния секретар и излезе. Нямаше да се връща повече в апартамента тази нощ, беше си приготвил багаж, който да му стигне за уикенда. Нямаше да стои тук, за да слуша обясненията й. Не желаеше да му повтаря, че това нямало значение, че партито не означавало нищо, а тя била добра и почтена, като му казала всичко и заслужавала поне едно потупване по рамото.


	На Шона Бърк й бяха нужни двайсет и четири часа, за да реши дали да приеме поканата. Не й се ходеше, но не беше лесно да откаже. Колко ли време беше обмислял писъмцето си до нея? Вероятно дни. Така че не можеше да очаква незабавен отговор.


	Джералдин също беше в апартамента си на „Гленстар“. Не искаше да повярва, че Фреди е постъпил така, че й се обади пред съпругата си и съобщи за промяната на плановете, като се престори, че разговаря със служителката в химическото чистене. Нямаше да приеме подобно поведение. От никого. Колкото и напрегнато да беше положението му, колкото и силен да е бил натискът и евентуалните подозрения от страна на съпругата му, тя заслужаваше нещо повече от този маскарад по телефона. Когато Фреди се извини, както щеше да направи без съмнение, и се опиташе да обясни, че не е имал друга възможност, тя щеше да го изслуша студено. Беше му казала, че винаги се държи безупречно, че е идеалната любовница, но искаше да й се отговаря със същото уважение и такт. Завъртя китка и светлината се отрази в часовника й. Да, този и другите подаръци свидетелстваха, че държи на нея, но това не беше достатъчно. Тя искаше и уважение.


	— В Уиклоу също има душове!
	— Скъпа, а съобщенията от телефонния секретар — почти изплака той.
	— В жабката на колата са…
	И те подкараха към Уиклоу под лъчите на следобедното слънце, докато Нийл й разказваше за конференцията, за хората, които бе срещнал и за това, което бе минало добре и онова, което бе провалено, както обикновено.


	Том почисти педантично апартамента на „Стоунифийлд“. Приготви си багажа за следващите двайсет и четири часа. Телефонът звънна, когато излизаше. Ослуша се, може би беше Марчела. След включването на секретаря чу колеблива въздишка, после затвориха. Прослуша го четири пъти, за да види кой може да е. Определено беше Марчела.
	Тя беше шокирана, че телефонният му секретар е непрекъснато включен. След всичко, което беше направила, продължаваше да очаква, че той ще я приеме.
	Откъде ли се обаждаше? Защо не си бе сложил онова съоръжение за идентифициране, което имаше Кати… Какво всъщност щеше да му каже то? В кой хотел брат му е резервирал апартамент за онзи негодник, който бе купил Марчела.


	Хотел „Холи“ въртеше голям бизнес в неделя на обяд, тъй като се намираше на подходящо разстояние от Дъблин. Хората често водеха тук своите баби, свекърви и тъщи, хотелът им напомняше за младостта, за нещо сравнително постоянно в този бързо променящ се свят и притежаваше особен старовремски чар, който се дължеше и на дамаската на мебелите, и на факта, че сервитьорите бяха едни и същи от години. Отидоха на рецепцията да си вземат стая, на таблото ключовете висяха с цветни пискюли. Във фоайето срещнаха и Моли и Шей Хейс, последваха петминутни крясъци — колко малък беше светът.
	— Годишнина ли празнувате? — поинтересува се Моли.
	— Не, Нийл току-що се върна от Африка, където бе на форум за бежанците — обясни Кати.
	— Надявам се, че сте изяснили въпросът — заяви навъсено Шей.
	— Ами, направихме, каквото можахме, мистър Хейс, но нали знаете колко голяма е бюрокрацията, а и тези неща стават бавно.
	— Ние си имаме достатъчно нуждаещи се, за да пускаме и тези хора, които при това не ни познават и не знаят нищо за нашия начин на живот…
	— Нийл, какво ще кажеш да се качваме? — побърза да се намеси съпругата му.
	— Не разбирам съвсем…
	— Аз също, разни хора, които говорят неразбираеми за никого езици, да получават безплатно къщи и да пълнят страната…
	— Мистър Хейс… Моли… не съм виждала мъжа си от цели девет дни. Имате ли нещо против да го замъкна горе с мен?
	— Ни най-малко. Аз съм за тези неща и без това напоследък се случват рядко — заяви одобрително Шей Хейс.
	Изкачиха бързо стълбите и нахлуха в обляната от слънце стая. Сега можеха да се посмеят на воля.
	— Той е чудовище, този човек… Не знам защо се смеем — промълви Нийл, засрамен от себе си.
	— Слушай, ти си срещал хиляда като него, аз — още хиляда, но фоайето на хотел „Холи“ не е място за този проблем. Забрави го и ми разкажи за Африка, искам да знам какво си правил там от момента на пристигането.
	Той се настани в един от малките фотьойли и заразправя: за делегатите, които бяха очаквали и които не се бяха появили, за известните личности, които се появили изненадващо, за да дадат своята подкрепа, за отложените срещи, за другите, възникнали непредвидено, но които в крайна сметка се оказали по-важни. Кати поръча да им изпратят бутилка вино и сандвичи, докато съпругът й обясняваше какво е направено и колко много, страшно много оставаше да се свърши. След това Нийл заяви, че отива да си вземе обещания душ.
	— Не виждам смисъл да обличам чистите дрехи, които си ми донесла — провикна се от банята той. — Ти ще ми ги съблечеш веднага.
	— Облечи нещо засега и ела да седнеш тук, наистина е великолепно.
	Той излезе от банята, чист и мокър, в тъмносинята риза, която му бе донесла. Беше изключително привлекателен. Нищо чудно, че винаги искаха той да говори по телевизията като техен представител. Нийл Мичъл говореше толкова убедително за всичко. Тя го погледна и напълни по една чаша вино и за двамата. Беше дошъл моментът да му съобщи.
	— Искам да ти кажа, Нийл…
	Той седна пред нея и я хвана за ръката. Усмихна й се. Може би беше отгатнал.
	— Какво искаш да ми кажеш?
	— Нийл, бременна съм.
	Младата жена се усмихна до уши, но макар да се взираше съсредоточено в лицето му, не видя в него и намек от усмивка.
	— Как е станало? — попита той.
	— Мисля, че знаеш, както става винаги. — Не предполагаше, че разговорът им ще протече по този начин.
	— Не си играй с мен, знаеш какво се споразумяхме.
	— Да, знам.
	— Е, как тогава се е случило?
	— Една нощ, когато не си сложих предпазната мембрана. Когато мислехме, че е в безопасен период на месеца. Обсъдихме го.
	— О, да, не се съмнявам, че сме го обсъдили.
	Малка буца от страх започна да расте в сърцето й.
	— Мислех, че ще се зарадваш.
	— Не, не си го мислела. Това е нещо, за което се договорихме.
	Сега вече беше уплашена. Той пусна ръцете й и отблъсна назад стола си. Кати знаеше, че трябва да запази спокойствие.
	— Някои неща са над договорките — изрече простичко тя.
	— Не, не е вярно. Не и по времето, когато можем да контролираме раждаемостта, не и след като още в Гърция изразихме съгласието си да бъдем заедно и да осъществим мечтите си, въпреки всички препятствия, които ще се появят по пътя ни…
	— Никога не е ставало дума да нямаме изобщо деца.
	— Така е, но онова, което имахме предвид, бе, че ако някой промени намеренията си, ще го обсъдим, а ние не сме обсъждали нищо.
	— Е, сега го правим — отвърна тя с нарастващо безпокойство. Той трябваше да осъзнае какво става и колко е прекрасно. Трябваше.
	— И в кой месец…
	— Около четиринайстата седмица.
	— Защо не ми каза по-рано?
	— Не бяха сигурна… — промълви Кати.
	— Но си имала подозрения.
	— Все не оставаше време да говорим. Ако ти не трябваше да ходиш някъде, то със сигурност аз трябваше да ходя…
	Непременно трябваше да разпредели поравно вината за това, че в семейния си живот нямаха време един за друг.
	— Но това е толкова важно. Можеше да ми кажеш… нали?
	— Няколко пъти се опитах да го направя, но имахме толкова грижи със Саймън и Мод, ти все говореше за работата, която ти предлагаха в чужбина, после стана обирът във фирмата, а накрая в нощта, преди да заминеш, се наложи да излезеш… знам, че ти се наложи. И така дните минаваха, може би трябваше да ти изпратя e-mail, за да ти го кажа?
	— Моля те, не бъди хаплива.
	— Защо според теб те замъкнах тук? Исках да поговорим спокойно, да не ни прекъсва никой.
	— Значи никой не знае? Майка ти, баща ти, моите родители? — попита той.
	— Разбира се, че не знаят.
	Тя се почувства виновна, задето не му каза, че всъщност вече е съобщила на Джералдин, а Том и Джун се бяха досетили… Но това не беше важно, то не можеше да се сравни с изражението му. Посегна към ръката му, но той се отмести. Едва забележимо, но достатъчно.
	— Ще бъде нужно време, докато свикнем с тази мисъл — заяви почти умолително тя.
	— Времето обаче не е нещо, с което разполагаме, мила.
	— Какво имаш предвид?
	— Ами, трябва да вземем решение, нали?
	— Решение ли? — повтори тя, за да печели време.
	Настана продължително мълчание.
	— Уговорихме се, че няма да имаме деца.
	— И наистина нямахме намерение засега, но…
	— Но за щастие има време да поправим случилото се.
	Погледна я, лицето му беше изопнато, очите — студени.
	— Искаш да прекратя бременността?
	— Искам да обсъдим тази възможност.
	— Двамата участвахме заедно в демонстрацията за правото на жената да избира. Спомняш ли си онзи ден?
	— Разбира се, че го помня и твърдя същото и сега. Право е да можеш да избираш.
	Той вярваше страстно в това.
	— Право на жената — допълни Кати.
	Паузата й се стори прекалено дълга. Съпругът й я изгледа шокирано.
	— Искаш да кажеш, че този път не участваме двамата, че изведнъж става дума за това какво искаш ти, а не какво искаме ние? Къде е моето право да избера дали да стана баща, кажи ми?
	— Не е това начинът, по който стават нещата, Нийл.
	— Точно това е — извика той. — През нощта, когато решихме да бъдем заедно завинаги, се договорихме да нямаме деца. Съгласихме се напълно доброволно, никой не ни беше допрял пистолет в главите…
	— Добре де, случило се е, какво да направим?
	— Имаме време, достатъчно време, за да решим, при пълна безопасност…
	— Не мога да повярвам, че казваш това — промълви ужасена тя.
	— Аз не съм чудовище, а и не те виня за случилото се… Но имаме шанс да го променим, да го поправим, а ако по-късно пожелаеш дете, ще го планираме и ще се договорим.
	— Изобщо ли не се радваш?
	Не посмя да каже нищо повече, Нийл скочи и се приближи до прозореца.
	— Не е честно, Кати, не е честно, това още не е нашето дете. Не говори така. То е само нещо, което би могло да се превърне в дете и ти го знаеш много добре.
	Младата жена не можеше да говори повече. Той не искаше даже да обсъдят как биха могли да се справят с бебето. Нийл изобщо не искаше бебето и се опитваше да твърди, че щом тя не е съгласна на аборт, нарушава своето обещание.
	— Кажи нещо, моля те, не стой просто тук, кажи нещо — помоли той, все така обърнат с гръб към нея. — Знаеше ли, че работата, която ми предлагат, зависи от това да нямаме деца?
	— Не ти вярвам; това не е морална или правна основа за предлагане или приемане на работа. Ти пръв би трябвало да им го кажеш.
	— Нека го обясня така: вече им бях казал, че не предвиждаме да имаме деца и това се оказа решаващ фактор в моя полза. — Този път мълчанието продължи още по-дълго. — Имам нужда от въздух, ще изляза за малко в градината.
	— Не отивай, моля те — извика Кати.
	— Казвам ти, главата ми се пръска. Имам нужда да остана сам, да се поразходя, струва ми се, че се задушавам.
	— Не ме оставяй сама.
	— Аз не те оставям. — Той се раздразни. — Имам нужда да подишам, това е всичко. — Приближи се до нея и я погали по бузата. — Не бих те оставил никога, просто преживявам шок. Трябва ми време, за да поразмисля. Не бягам. Ще се върна.
	Тя го наблюдаваше през прозореца как върви по пътеките, отметнал глава назад, прехапал устни, изумително красив, макар той винаги да бе отхвърлял това твърдение със смях и с думите, че е прекалено дребен, за да изглежда добре. Тя седеше сама в стаята, ледът пропукваше от време на време, тъй като се топеше в кофичката под бутилката вино, по лицето й се стичаха сълзи. Не вярваше, че такова нещо е възможно, но знаеше, че колкото и да обсъждаха въпроса, нямаше да се откаже от детето, което носеше. Наистина не можеше да се появи в по-неподходящ момент, но не това бе важното, тук не ставаше вече дума за теория, нито за съдебен случай или поправка в конституцията. Ставаше дума за нейното бебе.


	Навън беше тъмно, когато той отвори вратата. Нямаше представа колко време е отсъствал, но й се стори някак си по-различен. Като че ли това бе една от многобройните кризи и драми, от които се състоеше всекидневната му работа. Настани се срещу нея край ниската масичка и макар да се усмихна, опитвайки се да я успокои, Кати донякъде се почувства като негова клиентка.
	— Кати, ако родиш бебето, кой ще го гледа? — попита той.
	— Аз ще го гледам, кой друг.
	— Ами бизнесът?
	— Е, ще уредя нещо.
	— Не можеш да ходиш във фирмата с бебе и да го оставяш да лежи по цял ден там, докато ти готвиш.
	— Не, но все има някакви начини…
	— Какви начини? Бавачка?
	— Защо не, ако можем да си я позволим.
	— И къде ще спи тя?
	— Не знам. Може да стои само през деня.
	— Но доколкото виждам, повечето ви мероприятия са вечерни. Какво ще правим тогава?
	— От време на време и ти би могъл…
	— Как бих могъл, знаеш, че ми се налага да работя и нощем.
	— Ще намерим разрешение, когато му дойде времето.
	— Не може така. Трябва да планираме отсега. Аз ще отсъствам много, ще ми се налага да ходя често в чужбина.
	— Ще се справим.
	— Както се справи досега ли?
	— Не знам какво искаш да кажеш.
	— Ами, бизнесът ви е в опасност, задлъжнели сте до шия, не можете вече да се държите на крака от умора, всеки следващ ден възникна нова криза. Какво ще правим, ако трябва да се съобразяваме и с дете?
	— Значи ти предлагаш да няма дете, с което да се съобразяваме? — произнесе предпазливо младата жена.
	Той отговори също толкова предпазливо.
	— Определено не предлагам това, Кати. Нямам право, нямам никакво право да ти отказвам да имаш дете и не бих си и помислил да го направя.
	Беше спокоен, почти студен след разходката сред розите и ружите около хотела.
	— Значи няма да водим дискусия дали да имаме дете?
	— Ти очевидно го искаш и аз няма да заставам на пътя ти. Не е морално.
	Беше прекалено премерен, прекалено спокоен. Кати бе ужасена.
	— Според теб винаги ли ще бъде така, когато трябва да се справяме с някоя ситуация.
	— Не мисля, че трябва да е така. Но ако в дома ни ще се появи друг човек, трябва да се приготвим, да направим дългосрочни планове.
	— Колко дистанцирано звучиш.
	— Повярвай ми, не е по мое желание, просто трябва да си държим очите отворени… Да, разбира се, че ми се иска да се бе случило по време, когато щяхме да бъдем готови да посрещнем по-добре едно дете… да му осигурим по-добър живот, но тъй като стана нещо съвсем друго, трябва да решим какво да правим. Например колко отпуск по майчинство ще вземеш?
	— Три месеца, като всички.
	— А Том?
	— Такъв е законът, но той така или иначе ще се съгласи, сигурна съм.
	— Ще трябва да се преместим в друга къща.
	— Не се налага, за бебето е без значение къде живее. По-късно бихме могли да помислим…
	— Но аз съм се посветил на работата в моята област, няма да вземам случаи само заради парите.
	— Нямаме нужда от чак толкова много пари, нито от голяма къща като „Оукландс“, от гигантска количка като тази, в която са те возили като малък, не е нужно да даваме детето в скъпо частно училище. Децата не се нуждаят от кралско обкръжение, а от обич.
	— Ние с теб имахме добър старт. Ако имаме дете, също трябва да му осигурим добър старт.
	— Родителите ми отгледаха шест деца на улица „Сейнт Джарлат“, без пари и без проблеми.
	— Е, надали без проблеми. Винаги си оплаквала майка си, която е трябвало да пълзи на ръце и колене, за да бърше подовете на майка ми и да се примирява с ужасното й отношение.
	— Но нито ти, нито аз ще правим същото.
	— Предполагам, че просто не съм готов — отвърна Нийл.
	— Нито пък аз. Но хиляди хора също не са били готови, а след това са се справяли прекрасно.
	— Аз не съм чудовище, защо ме караш да се чувствам така?
	— Аз не те превръщам в чудовище — промълви Кати.
	— Просто… просто… — Не успяваше да намери нужните думи. Тя мълчеше. — Аз даже не те попитах… Как се чувстваш? Ставало ли ти е лошо?
	— Появява се и отминава…
	— И какво искаш да стане?
	— Това, което става сега — да поговорим спокойно и разумно, без да се разстройваме.
	— Какво има да се говори… Напълно съм сериозен.
	— За какво си сериозен?
	— Нека разсъждаваме логично: ние не искахме деца, сега си бременна. — Начинът, по който произнесе това, бе убийствено вледеняващ. — Напоследък не се разбираме добре — продължи той. — Аз не дооцених дълбочината на твоите чувства към компанията, мислех, че в крайна сметка ще се вразумиш и ще дойдеш с мен в чужбина, тъй като постът е наистина страхотен… и ти също не прецени правилно. Реши, че щом си бременна, аз веднага ще се почувствам щастлив от перспективата да стана баща. И двамата допуснахме грешки.
	Внезапно тя усети, че не може да понесе и миг повече от цялата тази безмилостна логика и по-нататъшните разсъждения кой и кога трябва да бъде похвален или порицан. Риданията се надигнаха и тя не успя да ги спре, раменете й се разтресоха от болката, която я разкъсваше. Съпругът й я погледна ужасен. Невъзможно бе да разбере какво казва, думите й бяха удавени в хълцания.
	— Моля те, Кати…
	Не очакваше, че ще се разплаче, опитваше се да обобщи възможно най-рационално ситуацията. Полагаше усилия да не я вини и да не признае, че се чувства предаден. Несправедливо беше, че уговорката бе нарушена без негово съгласие, но правата на майката очевидно бяха по-важни; затова се постара да бъде максимално практичен, но, ако съдеше по реакцията й, явно пак беше объркал нещо. Искаше да разбере какво му казва, но Кати продължаваше да плаче…
	Той не искаше детето. Тази мисъл я убиваше. Новината, че ще става баща, не пробуди у него абсолютно никаква радост или любов. Не можеше и да става дума да се сложи край на тази бременност, тъй като дори да го направеха, тя щеше да помни този ден и как той се бе проявил като пълен егоист, решил да постигне максимума в своята кариера. Той я гледаше, очите му се замъглиха неразбиращо; стараеше се да направи най-доброто за нея, да бъде толкова справедлив, колкото можеше да бъде човек при дадените обстоятелства. Бъдещето му щеше да се промени, защото тя не удържа на думата си и не спази уговорката им. Накрая той се съгласи заради нея и когато се опита да изясни някои подробности, тя стигна до това състояние.
	— Никога не съм те виждал да плачеш така. Моля те, моля те, престани — мълвеше младият мъж. Тя се постара да изпълни желанието му, избърса очи и се изсекна шумно. — Не можах да чуя какво ми каза — измърмори той и й предложи неуверено вино и тя го изпи. Нийл прибра косите от очите й и я прегърна. — Кати, скъпа?
	— Вече съм добре. — Обзе я решимост, както преди години в Гърция. Бяха преживели толкова много заедно, бяха преодолели толкова проблеми, нямаше да се предадат сега. Не и сега, когато предстоеше най-хубавото — детето. — Когато споменах, че имам да ти кажа нещо… ти за какво си помисли?
	— Не си спомням.
	— Моля те, кажи ми.
	— Ами, струва ми се… — Поколеба се. — Помислих, че ще заявиш желанието си да напуснеш „Аленото перо“ и да дойдеш с мен.


	Човекът, който наблюдаваше постройката, реши, че късметът му е излязъл. Едрият мъж, собственикът на фирмата, влезе в сградата. По това време на нощта, в неделя. От застрахователната компания бяха напълно прави: това беше негово дело. Сега той щеше да започне да троши отново. Промъкна се до прозореца, за да види какво ще стане и да извика подкрепление. Всички случаи със застраховки се нуждаеха от солидни доказателства. Движеше се безкрайно предпазливо, нищо чудно, ако имаше и други участници.


	Марчела лежеше в спалнята им на „Стоунифийлд“. Той все някога трябваше да се прибере. Не беше поискал да обядват заедно, но нямаше да стои навън всяка нощ. Къде щеше да отиде? Беше прекалено горд, за да почука на вратата на Рики, никога нямаше да отиде при родителите си във „Фатима“, нямаше даже до се доближи до Джо. Щеше да се прибере вкъщи. Когато се събуди по-късно и установи, че все още го няма, започна да се притеснява. Том беше твърдоглав, но никога не бе постъпвал глупаво. Сега вече сънят не идваше. Марчела излезе на улицата, спря първото такси и поиска да я закара до „Аленото перо“, след това закрачи тихо по алеята и отвори вратата към застлания с чакъл двор. В паркираната отвън кола имаше някакъв мъж, но той като че ли не я забеляза. Надникна през прозореца и на съвсем слабата светлина на зараждащия се ден видя, че той лежи на дивана. Слава Богу. Колко глупаво от негова страна. Все някога трябваше да поговорят, защо да отлагат? Позвъни на вратата, но той не помръдна. Виждаше, че очите му са отворени, но той не помръдна. Сигурно е разбрал, че е тя.
	— Том — извика младата жена. — Моля те, Том, не ме оставяй да стоя отвън. Том, пусни ме. Не можех да постъпя другояче. Никога не съм те предавала. Казах ти всичко, бях напълно честна с теб. Не мога да разбера защо не искаш да разговаряме.


	След половин час, измръзнала и силно уплашена, тя отново взе такси, което я върна на „Стоунифийлд“.
	Човекът, който наблюдаваше фирмата, беше озадачен. Онзи едрият не бе дошъл да троши имуществото, а да спи на дивана. И което беше още по-странно, една от най-красивите жени, които бе виждал в Дъблин, бе думкала по вратата, опитвайки се да влезе. Всеки нормален мъж щеше да я пусне веднага. Този не беше наред.


	Един час по-късно Том стана, отиде в „Хейуърдс“ и приготви хляба. Нима бяха минали само два дена, откакто бе влизал в тази сграда? Струваше му се цяла вечност. Опасяваше се да не би Марчела да го потърси тук, в кухнята. Не, нямаше да рискува. Не можеше да си позволи публична сцена след своя триумф. Цялата тази работа снощи бе наистина странна.
	Изненада се, когато завари Кати във фирмата, връщайки се от „Хейуърдс“.
	— Нийл много ли е щастлив? — попита той.
	— Да, така мисля.
	— Всеки би бил щастлив…
	— Но и леко изненадан и стреснат, това е сигурно — отговори Кати, като избягваше погледа му. Очевидно срещата не беше минала добре. Почувства, че трябва да каже нещо успокояващо.
	— Сигурно е било като шок.
	Младата жена го погледна замислено.
	— Да, и то много по-голям, отколкото предполагах.
	— Но той ще бъде щастлив, когато шокът отмине.
	— Разбира се — усмихна се Кати.
	Том може би имаше право. Нийл вероятно щеше да се почувства щастлив. След време. Той беше толкова мил снощи след пристъпа й на рев, толкова нежен, че се отказа от по-нататъшните си опити да изяснят всичко до най-малката подробност. Бяха разговаряли дълго и спокойно и тази сутрин станаха рано, за да влязат в Дъблин преди настъпването на пиковия час. Караше той и от време на време се навеждаше към нея, за да я потупа по ръката. Да, както казваше Том, когато шокът отминеше, всичко щеше да се оправи.
	— Решихме все още да не казваме на никого.
	— Така че двамата ясновидци, с които работиш, ще трябва да си траят, така ли?
	— Да. Ще ви бъда благодарна. И ти благодаря, че си взел Саймън и Мод в събота. Баща ми е оставил съобщение на телефонния секретар вкъщи, истински герой си.
	— Онзи Мичъл е голямо лайно.
	— О, не ме карай да започвам тази тема.
	— Чудовищно е тези деца да бъдат оставени при тях. — Замълча и Кати разбра, че се готви да каже нещо важно. — И тъй като не питаш, което е много мило от твоя страна, не съм виждал Марчела от петък и ще остана да спя тук две-три нощи, ако това не подронва имиджа на фирмата.
	Макар да говореше с привидно безгрижие, тя усети болката му. Прегърна го безмълвно. Най-сетне каза:
	— Няма никакъв проблем, ела да отворим e-mail-ите и да видим какво има в тях.
	Включи компютъра, а Том отиде в кухнята, безкрайно благодарен за нейното разбиране. И тогава тя изпищя.
	— Боже всемогъщи, не мога да повярвам!
	— Какво има? — дотича той.
	Мариан стоварваше върху тях цялото сватбено парти, заедно с подготвителната и възстановителната сбирка, тъй като Хари и глупавите му роднини забравили да направят предварителни резервации в Дъблин. Заспалият малък Дъблин, забравен от хората и Бога, къдего нямаше нужда от резервации. И сега трябваше да им осигурят място и за вечеря, и за обяд и то в разгара на туристическия сезон, а им оставаха по-малко от три седмици.
	— Невъзможно е — заяви Кати. — Това вече е върхът!
	— Ще осигурим кетъринга за всичко — обяви съдружникът й. — Съвсем просто е.
	— Сега пък ти се побърка!


	Уолтър се вбеси, като разбра, че са играли в бараката.
	— Това е моята барака и ще стоите по-далеч от нея — нареди той.
	— Не знаех, че бараката е твоя, Уолтър, честно; мислех, че е на всички ни — обясни брат му.
	— Е, вече знаете. И се откажете от тези танци, тъй като наистина досаждате на татко. Може да си отиде отново.
	— Заради нашите танци? — попита Мод, ококорила очи.
	— Не, но все повтаря, че старият Барти отишъл в Англия и той може да го последва.
	— Ами мама?
	— Майка ни вече от дни не е тук духом, как не сте го разбрали?
	— А ще влезе ли пак в болница, ако татко замине? — попита момичето.
	— Можете спокойно да се обзаложите, така че се постарайте да не танцувате.
	— Разбира се, Уолтър.
	— И никакво оплакване на Сара. Защо сте накарали Том Федър да си навре гагата тук в събота.
	— Не сме го молили, честно — извика Мод.
	— Мъти се обадил на Кати и той чул съобщението — обясни Саймън.
	Беше повече от очевидно, че казват истината, затова младежът не настоя повече.


	Хана Мичъл се обади на дъщеря си в Канада.
	— Миз Мичъл замина за няколко дни със своя партньор.
	— О, значи е партньор. Каква хубава новина.
	— Заминаха в планинската им вила край езерото.
	— И кога ще се върне? — попита Хана. Не знаеше нищо за никаква вила край никакво езеро.
	— Тази вечер, предполагам; утре трябва да са в магазина.
	Хана затвори телефона, очарована от новината. Нямаше търпение да я разпространи. Напоследък имаше съвсем малко поводи да се хвали с Аманда, всъщност те почти не поддържаха връзка.


	Нийл се отби в „Оукландс“ в шест часа в понеделник и им разказа за конференцията в Африка. Хана го слушаше нетърпеливо, докато й даде възможност да му съобщи за новините от Канада.
	— Аманда е станала партньор в онази книжарница — обяви тя.
	— И кога е станало? Каза ли ти? — Джок бе видимо доволен.
	— Ами, не, не успях да говоря с нея, обадих се и ми казаха, че с партньора й взели няколко дни отпуск и са в някаква планинска вила, предназначена за директорския състав.
	Нийл изгълта набързо питието си. Трябваше да изведе майка си от сляпата улица, преди да е разказала на всички.
	— Нека не бързаме със заключенията. По-добре първо да говорим с Аманда, преди да кажем на когото и да било — предложи той.
	— Но момичето не би казало…
	— Може да е имала предвид нейния приятел, приятелка, знаеш, че днес хората се изразяват по-свободно.
	— Тя имаше предвид в книжарницата…
	— Нищо чудно партньорът й също да е от книжарницата.
	— Но ако имаше приятел, Аманда щеше да ни каже.
	— Не е задължително, майко.
	— Защо е цялата тази тайнственост? — попита с досада Хана.
	— Нека изчакаме, сигурен съм, че така ще бъде по-добре.
	Видя как баща му го погледна озадачено, но не му зададе никакъв въпрос.


	Беше им необходим цял ден, за да открият подходящите места. За подготвителната вечеря щяха да използват мазето в студиото на Рики. За възстановителния обяд — апартамента на Джералдин. Свериха часовниците си — беше шест следобед. Моментът беше подходящ да се свържат с Чикаго. Менютата щяха да изпратят по-късно, след ден-два, но засега Мариан и Хари трябваше да се успокоят, че всичко е уговорено. Изпратиха факс, като нарисуваха сватбени камбанки и подкови, за да ободрят двойката. Мариан се обади след пет минути, Кати беше ангел, спасител, светица и несъмнено любимата сестра на Мариан, а семейството на Хари умираше от нетърпение да види менюто, парите не бяха проблем, така че да не се съобразяват с тях…
	— Ти успя ли да разбереш нещо от този разговор? — попита Том.
	— Да, страхувам се, че успях.
	Двамата се изгледаха и избухнаха в смях, след което изрецитираха в един глас:
	— Те искат менюто веднага.


	Фреди натисна звънеца на апартамента й в „Гленстар“. Никой никога не бе имал ключ от апартамента на Джералдин.
	— Чудех се… Искам да кажа, ако не е удобно…
	— Разбира се. Качвай се, Фреди.
	Той седна и закърши ръце. Някой казал на Полин, че го видял с друга жена и тя била неутешима, трябвало да отиде с нея в Лимерик, да докаже, че клюкарите са объркали нещо и да я успокои. Джералдин кимаше разсеяно, сякаш събеседникът й говореше за нещо съвсем отвлечено, което не я засягаше. А когато отишли в Лимерик, се разбрало, че Полин се чувства самотна и уплашена да не я остави и искала съпругът й да се прибира всеки ден след работа. Джералдин кимна грациозно.
	— Та, както виждаш… — измънка той.
	— Виждам, Фреди, всичко ми е ясно.
	Той потъна в неловко мълчание. Тя не спомена за часовника. Беше й подарък от друг период на тяхната връзка. Щеше да бъде комерсиално и грозно дори да намекне за връщането му.
	— Нямаш представа колко ще ми липсваш — промълви той.
	— И ти на мен.
	— Ти заслужаваш нещо много по-добро от мен. — Опитваше се да се измъкне с шега от деликатната ситуация, съобщаваше й, че връзката им е приключила.
	— Е, не говори така, не се подценявай. Надявам се, че ще си останем добри приятели.
	Джералдин се изправи от дивана… даваше му знак, че е време да си тръгва. Фреди Флин се запъти към вратата с огромно облекчение, че се размина без сцени. Тя го целуна леко по бузата.
	— Пожелавам ти късмет.
	— Голяма рядкост е човек да срещне жена като теб, Джералдин. Много ми се иска…
	— Довиждане, Фреди — каза тихо тя и побърза да затвори вратата.
	Застана права в апартамента си, сама, напрегната и разкъсвана от гняв и досада. Харесваше Фреди повече от всички. Не беше умен като Питър Мърфи или изтънчен като някои от другите, но си беше въобразила, че ще бъде винаги с нея. Какво бе дало на Полин такава увереност, че да си го върне и то при своите условия? Тя имаше голямо семейство, братя и сестри и, разбира се, децата на Фреди. Полин се радваше на уважение, нейни бяха и миналото, и бъдещето. Това в крайна сметка бе по-добро, отколкото да имаш страхотни крака, голям апартамент в „Гленстар“ и дизайнерски тоалети. Беше абсолютно вярно, макар и не много приятно.
	Затова, когато Том и Кати се обадиха, за да я попитат дали ще бъде удобно партито за деня след сватбата да се проведе в „Гленстар“, Джералдин се съгласи. Искаше да достави удоволствие на племенницата си Мариан, която изглежда бе пред нервна криза, и да отвлече мислите си от неверния Фреди Флин.


	Марчела се чудеше какво да прави в понеделник след работа. Помота се по-дълго в салона, но в крайна сметка трябваше да вземе решение. Върна се на „Стоунифийлд“, като премина през целия ритуал: обади се предварително, както обикновено й отговори телефонният секретар, позвъни по домофона и не получи отговор, най-сетне се качи в апартамента. Той не се беше връщал, изглежда мислеше да живее във фирмата. Това беше идиотско. Тук бе неговият дом, за Бога, неговият апартамент, той просто го беше изоставил. Бележката й стоеше недокосната на масата, в хладилника намери същата кутия обезмаслено мляко. Какво студено, мъртво място. Марчела потръпна, напълни една чанта с някои от вещите си и написа втора бележка. „Том, това е твоят апартамент, престани да спиш на дивана във фирмата. Прибери се вкъщи. Аз ще си отида, щом искаш, само ми кажи защо. Очи в очи. Обичам те. Марчела.“ После позвъни в „Аленото перо“.


	Когато се прибра тази вечер на „Уотървю“, главата й преливаше от планове за сватбата. На двамата с Том им бяха дошли невероятни идеи. Мариан щеше да остане очарована.
	— Не можеш да работиш по толкова часове на ден, няма да издържиш.
	— О, добре съм, една голяма чаша чай и ще съм като нова — отвърна Кати.
	— Окей. Отивам да сложа чайника. Имаш ли болки в кръста?
	— Малко, само от време на време, не много силни. Защо питаш?
	— Попрочетох нещичко в една книга. — Сърцето й преля от щастие. Шокът отзвучаваше, идваше ред на бащинските чувства. — Днес ходих в „Оукландс“.
	— Не си им казал, нали?
	Ако нещо трябваше да се планира, то със сигурност беше съобщаването на новината пред Хана.
	— Разбира се, че не съм, но разгледах снимките, които майка ми държи на пианото, на нас с Аманда като деца. Тя имаше толкова много помощници вкъщи тогава и не работеше, а виж ти колко неща вършиш. Не е честно.
	— Не е важно какво е имала тя тогава.
	Миналото изобщо не я интересуваше. Но съпругът й беше настоятелен.
	— А така, както живееха тогава привилегированите, на мъжете също им беше по-лесно. Когато се прибереше от работа, баща ми се затваряше в кабинета си, а бебето биваше занасяно в детската стая, за да не му пречи. Просто казвам, че системата е такава — на едни да им е изключително лесно, а на други — дяволски трудно.
	— Стига си се опитвал да пренаписваш историята, освен това баща ти никога не си е бил вкъщи, за да работи в кабинета си или да ходи в детската стая.
	— Става дума за принципа.
	— А в краката на моя баща в кухнята пълзяха шест деца, но това никога не го отвлече и за минутка от предстоящите конни надбягвания.
	Нийл направи чая, но продължи да говори за родителите си, за това как били привикнали с начина си на живот и смятали, че това е тяхно право, как майка му разбрала неправилно, че Аманда и нейният партньор били в някаква планинска вила, как Сара се отбила, за да съобщи, че някакъв човек починал и оставил къщата си на организацията за бездомници и всички съседи се надигнали на оръжие. Бездушният егоизъм в този град го задушаваше. В Африка хората имаха съвсем други приоритети; беше срещнал индивиди с достойно за уважение великодушие, гласували за обществено отговорни правителства. Едно момиче от Швеция например разправяло как богатите там си плащали съвестно данъците, за да бъдат сигурни, че няма да остане човек без правото на най-добра медицинска помощ… Кати го наблюдаваше, докато той говореше унесено.


	— „Аленото перо“ — каза Том.
	— Том, не затваряй, моля те!
	— Марчела…
	— Може ли да мина, за да поговорим?
	— Не, аз самият излизам.
	— Вкъщи ли идваш?
	— Не.
	— Оставих ти бележка на масата, до другото писъмце, което е тук от вчера.
	— Това няма значение, Марчела.
	— Не можем да оставим нещата така… — отвърна невярващо младата жена.
	— Защо? — попита той и затвори.


	— Джералдин, това не е взето от никакъв благотворителен магазин. — Лизи Скарлет изпъна съвсем новия тоалет от „Хейуърдс“ пред себе си, за да го огледа още веднъж. — Чудесно е — промълви тя и погали роклята и сакото, ушити от великолепна тъмносива коприна. — С такова нещо ще бъда като булка.
	— Току-виж, че срещнеш някой богат американец и не те видим повече — пошегува се Джералдин.
	Мъти вдигна поглед от вестника си.
	— Лизи не иска богати американци — обяви твърдо той. — Тя желае мен и Хувс в цялата ни прелест, нали така, Хувс?
	Кучето излая в знак на съгласие.
	И за първи път, откакто се помнеше, Джералдин изпита завист към сестра си, която се бе оженила за един неудачник и през целия си живот беше мила подове.


	Том и Кати работеха с жар върху плана за сватбата. Сега трябваше да подготвят три събития и наеха по-голям персонал. Петъчното парти щеше да бъде тематично: мазето на Рики щеше да бъде превърнато в заведение от времето на сухия режим, където се сервира алкохол. Щяха да изрисуват решетки по прозорците, гостите щяха да бъдат допускани само ако кажат предварително разпространената парола, по стените щяха да окачат снимки на Ал Капоне, щяха да осигурят записи на най-големите джазмени на Чикаго и всички щяха да се чувстват като у дома си.
	Мариан като че ли не беше същият човек, с когото бе говорила само преди два дена. Тя или беше с вързан език, объркана и шепнеше неразбираемо, или говореше с фалшив, писклив тон за това колко благодарни им били за всичко, което правели.
	— Аз не разбирам вече нищо — заяви най-сетне Кати. — Том, би ли поговорил с нея?
	Той не се справи кой знае колко по-добре, непрекъснато повдигаше безмълвно рамене към Кати.
	„Дали не е пияна или надрусана, как смяташ?“ — написа той върху бележника до телефона. Кати трябваше да стане и да се отдалечи, за да не чуят смеха й, който я напуши. Най-сетне му дойде блестяща идея.
	— Мога ли да поговоря с Хари, може би двамата ще успеем да се изясним по мъжки.
	— Хари е тук — заяви с нормалния си глас Мариан. — Предавам телефона на него.
	— Хари, аз съм Том Федър. Не съм роднина на никого. Ако нашето меню не ви харесва, кажи ми и ние ще ви изпратим друг вариант. Питах се дали да не се спрем на полска кухня, плътни супи, кнедли. Само кажи, Хари.
	— Том, ще ти кажа: на всички им стана зле само при мисълта за сухия режим.
	— Разбирам. Помислихме, че ще ви хареса.
	— Не, не мога да се сетя за по-лошо тематично парти… нещо като ИРА с вечните бомби и други такива.
	— Или говеждо с царевица и зеле — допълни Том. — В такъв случай няма да има сух режим, няма да има и говеждо с царевица и зеле, окей?
	— Договорено — отвърна Хари.


	Сара направи неочаквано инспекция на къщата. Огледа хладилника, пералнята, шкафовете за храна.
	— Мод и Саймън, може ли да ви помоля да излезете в градината и да поиграете тенис? Виждам, че е опъната мрежа, значи има къде да се подготвите за следващия си урок.
	— Нямаме уроци — обясни Саймън.
	— Прекалено са скъпи — добави сестра му.
	— Мисля, че учителката по тенис си отиде, нали? — намеси се Кенет Мичъл.
	— Само за уикенда — отвърна дъщеря му.
	— В такъв случай още по-основателна причина да се упражнявате — заяви Сара с толкова фалшиво бодър глас, че близнаците разпознаха криещата се в него заплаха и забързаха към градината. Тя се провикна след тях: — Щом свършим тук, ще изляза да поиграя с всеки от вас поотделно. Направете ми тази услуга да се поупражнявате малко.
	— Кажете, ако не съм прав, но не знам някой да ви е канил да играете тенис с моите деца в моя дом — реши да атакува Кенет.
	— Кажете, ако не съм права, но вие май нямате никаква представа колко е сериозно положението ви и как сте на ръба да изгубите децата си. Те могат да ви бъдат отнети преди края на месеца.


	— Ще можем ли да танцуваме и на трите тържества, как мислиш? — попита Саймън по-късно същия ден, вече на „Сейнт Джарлат“.
	— Аз нямам нищо общо с уреждането на сватбата, синко, с годините човек се научава да стои по-далеч от тези неща — отговори Мъти.
	— Може би ще трябва да научим различни танци за всяко от тържествата, не искам да разочаровам американците.
	— Вероятно Кати ще е наясно — промълви замислено възрастният мъж.
	— Мъти, знаеш ли защо ни разрешиха да идваме на „Сейнт Джарлат“ толкова често, колкото искаме?
	— Не знам. И сега ще ви кажа още нещо, а то е — никога не задавам въпроси, ако нещо се получи по-хубаво, отколкото съм очаквал. Помните ли оня ден в офиса, когато си загубих концентрацията и отбелязах „всякакъв резултат“ вместо „победа“. Толкова се разочаровах и за малко не изхвърлих билета, но един от моите колеги ми напомни, че той също ми осигурява място. Не можах да повярвам, но никога не го поставих под въпрос; според мен това е най-добрият начин за реагиране.
	Саймън се замисли.
	— Вероятно си прав, но, ако човек знае защо другите правят това или онова, ще може да ги накара да го направят отново. Та разбираш ли, татко внезапно си промени мнението за всичко. Много ми се иска да разбера какво му е казала Сара.
	— Ние никога не знаем дори и половината неща, които стават по света — поклати глава мистър Скарлет.
	— Казвам ти честно, Мъти, татко изнесе поднос с лимонада на тенискорта за нас и Сара, а мисис Бари се върна, следователно вече могат да й плащат, уроците по тенис се възобновиха, а ние сме натоварени да си перем дрехите с пералнята, но мисис Бари ги глади, а мама става от леглото и се облича. Можем да идваме тук с автобуса, когато пожелаем, искам да кажа… когато вие сте свободни. И двамата с Мод мислим, че сме направили нещо добро, за да стане толкова хубаво, но просто не се сещаме какво е то.


	Шона влезе в кухнята на „Хейуърдс“.
	— Шпионираш ме, за да откраднеш тайните на занаята?
	— Божичко, не, аз не стигам по-далеч от приготвянето на една порция в микровълновата фурна.
	— Съмнявам се. — Том бе все така съсредоточен в работата си. — Ще налееш ли по едно кафе, Шона?
	Разговаряха приятелски, но никой не зададе въпроса, който му се искаше. Том не попита дали Марчела работеше все още в салона или вече бе заминала за Англия съгласно новия договор. Тя бе оставила още една бележка, преди да си изнесе нещата от „Стоунифийлд“. Писъмцето й беше кратко.
	„Все още те обичам и не мога да повярвам, че ще позволиш четири години от живота ни да приключат така, без нито една дума. Но не мога да ти задавам все един и същ въпрос всеки ден. Ако искаш да ми обясниш защо не можем да разговаряме… все пак и двамата работим в един и същи магазин. Би могъл да ми го кажеш там. Дължиш ми поне това. Само един разговор.“
	Но това нямаше да бъде разговор, това щяха да бъдат само двама души, седнали един срещу друг, единият щеше да твърди, че нещо има значение, а другият — че няма.
	Шона от своя страна искаше да го помоли да й разкаже всичко за мистър Джеймс Бърн, пенсионирания счетоводител, който сега работеше за „Аленото перо“. Искаше й се да разбере дали е жизнерадостен или напрегнат, дали обича музиката и ходи на концерти, има ли приятели или живее самотно, бяха ли ходили в апартамента му. Но тя самата беше затворен човек и й беше трудно да разпитва другите за толкова лични неща. Дори и един открит и общителен човек като Том Федър, чието сърце очевидно беше разбито от глупавата му приятелка Марчела.


	— Какво ще носиш на сватбата? — попита Джералдин.
	— Огромна палатка с бяла якичка и ниски обувки — отвърна Кати.
	— Кога възнамеряваш да кажеш на майка си, че ще става отново баба?
	— Нека приключим със сватбата — възкликна умолително младата жена. — Имам толкова работа, просто няма да повярваш. Страхувам се да изпусна Том от погледа си, за да не приеме още някоя поръчка.
	— Той изгаря от нетърпение да изкара парите, нали? — промълви със симпатия Джералдин.
	— Да, и се съсипва от работа, за да не мисли за Марчела — добави племенницата й.
	— Няма ли промяна там?
	— Той не споменава нито дума по въпроса. Вече не спи във фирмата, затова предполагам, че тя се е изнесла от апартамента… Кой познава изобщо мъжете?
	— Кой ли наистина? — стисна устни Джералдин.
	Младата жена отвори уста да й каже… Фреди Флин се беше свързал с тях, за да поръча още един прием в стил „вила в чужбина“; испанската и италианската се бяха увенчали с успех и той искаше отново нещо в този стил, но, разбира се, различно. Кати го попита дали да осъществят връзката, както преди, чрез леля й; последва пауза, после той отговори, че ще бъде по-просто, ако контактуват директно с него. Джералдин не беше споменала нищо по този въпрос, но все още носеше часовника му.


	— Мама и татко поканени ли са на сватбата? — попита Саймън.
	— Не, и не питай защо — отвърна сестра му.
	— Защо? — попита той.
	— Ето че попита — извика Мод.
	— Попитах само защо не трябва да питам защо?
	— О, свързано е нещо със съпругата на Мъти, Лизи. Тя се страхува от леля Хана и не могат да поканят едните, ако поканят и другите.
	— Много е сложно — заяви неодобрително момчето. — Уолтър ще идва ли?
	— Не, ние с Нийл ще бъдем единствените представители на семейство Мичъл. И ще ходим и на трите партита, но ще танцуваме само в деня на самата сватба.


	Много трудно беше за Джеймс Бърн да си представи нейното първо впечатление. Ако домът му й се стореше строг и студен, това щеше да затвърди вече създаденото й мнение. Сега си обясняваше защо съществуваха толкова списания и телевизионни предавания, посветени на интериора на дома. Като се замислеше върху този въпрос, човек си даваше сметка колко съществена и важна е атмосферата в една къща.
	— Значи няма да превръщаш мазето ми в кръчма от времето на сухия режим? — попита разочаровано Рики на другия ден.
	— Не. И не споменавай за тази идея, чу ли? Тя изобщо не им допадна.
	— О, Боже! — прошепна фотографът.
	— Но сега положението се поуспокои.
	— Което явно не може да се каже за теб самия — усмихна се Рики. — Казаха ми, че не са ви виждали заедно с Марчела от ревюто й. Просто си помислих, че е жалко, това е.
	— Ами, да.
	— А ако случайно се свържа с нея, Том, искаш ли да й кажа нещо?
	— Не, Рики, благодаря. Всичко вече е казано.
	Фотографът не настоя повече. Поклати глава, тъй като тази сутрин Марчела на три пъти се разплака, докато се опитваше да му обясни, че не си бяха казали нищо, нито думичка.


	Кати видя натоварения с пакетите Джеймс Бърн и натисна клаксона.
	— Искаш ли да те хвърля донякъде?
	— А, колко хубаво, че те виждам, Кати. Да, с удоволствие бих се възползвал от предложението ти.
	Когато стигнаха до елегантната му къща, той се обърна към нея.
	— Мога ли да те попитам нещо лично?
	О, Боже, дано и той не е отгатнал за бременността й.
	— Всичко, което искаш — отвърна уморено тя.
	— Би ли влязла с мен, искам да ми кажеш какво виждаш?
	Сърцето на младата жена се сви. Само това им липсваше — стабилният им и здравомислещ счетоводител да си изгуби разума и да се побърка.
	— И какво трябва да видя?
	— Не знам, Кати, но обещай, че ще ми кажеш честно.
	— Ще се постарая, Джеймс — отговори Кати и се измъкна от микробуса.


	Том я очакваше всеки момент, затова натисна бутона за входната врата, без да погледне.
	— Не е честно да лъжеш Рики, че сме разговаряли надълго и нашироко, не сме правили нищо подобно.
	— Не е било нужно много време, за да стигне до теб.
	— Мразиш ли ме, Том?
	— Разбира се, че не.
	— Но това, което си казал на Рики…
	— Не, Марчела, не съм му казвал, че сме разговаряли надълго и нашироко, казах, че всичко е казано, това е…
	— Но аз не бих си отишла така, без да ти обясня защо.
	— Ти знаеш защо.
	— Това беше едно глупаво парти. Ти не искаш да знаеш нищо за него, но беше просто събиране с хора от бранша.
	— Права си, не искам да знам нищо за него, нито защо не се прибра вкъщи онази нощ.
	— Аз ти обясних, Том, предварително ти обясних, че е без значение.
	— За теб, Марчела. А аз ти обясних, че за мен е от огромно значение.
	— Но ти знаеше, че ще има парти и че трябва да отида. — Сълзите й потекоха. Той стоеше, отпуснал ръце край тялото си. — Бях толкова почтена спрямо теб.
	— Не, Марчела, почтените хора не се отнасят така един към друг.


	— Аз ще вляза пръв, ще оставя тези неща и ще дойда да ти отворя, ти позвъни.
	Кати въздъхна и натисна звънеца. Джеймс й отвори и тя влезе в апартамента.
	— Джеймс, за Бога, това някаква игра ли е?
	— Как ти изглежда? Според теб що за човек живее тук? — попита той, без да я гледа, и зачака отговора.
	— Джеймс, имах дълъг ден. Аз знам кой живее тук.
	— Не, имам предвид, ако прекрачваше за пръв път прага…
	— Като крадец ли?
	— Не, искам да кажа като човек, който идва на вечеря.
	Сега вече изглеждаше унил и уязвим. Невъзмутимият Джеймс Бърн се срамуваше от себе си и от нервното състояние, в което се намираше.
	— О, разбирам какво имаш предвид — овладя се Кати. — Всъщност се опитваш да разбереш какво е първото впечатление… така ли?
	— Точно така.
	— Съжалявам, едва сега разбрах.
	Печелеше време, докато оглеждаше тъмния, безжизнен апартамент, лишен от цвят и душа.
	— Слушай, не проявявам любопитство, но за да отговоря, е необходимо да знам какъв е гостът.
	— Моля?
	— Дали е бизнесмен, дама, която каниш на среща, приятел, когото не си виждал отдавна…
	— Приятел, когото не съм виждал отдавна е най-близко до истината — заяви той.
	— Възраст?
	— Около твоята…
	— Мъж или жена?
	— Жена.
	— Няколко цветя. Можеш да вземеш назаем от нашите саксии, ако искаш. Ярко оцветени възглавници… прибери всички книжа от бюрото и извади музикалната уредба изпод онези нагънати вестници.
	— Значи това, от което се нуждае домът, е…
	— Усещане за цвят, за светлина, за надежда, за това, че някой наистина живее тук. — Обикаляше из стаята, докато говореше. И изведнъж осъзна, че беше подложила на унищожителна критика начина му на живот. Очите й се напълниха със сълзи. — Джеймс, толкова съжалявам — промълви тя и го докосна по ръката.
	— Не, моля те. — Отдръпна се. — Поисках мнението ти и го получих. За какво се извиняваш?
	Но тонът му показваше, че е съсипан.
	— Искам да се извиня заради пламенната си и напълно ненужна реч… апартаментът е съвсем наред, само дето има нужда от повече цвят.
	— Да, напълно вярно.
	— Джеймс, толкова съм нервна и притеснена, тези дни разстроих почти всичките си познати. Току-що май прибавих и теб към списъка.
	Раменете му се поотпуснаха.
	— Ще ми се довериш ли да направя чай?
	— Ще ми бъде приятно.
	— За един голям проблем ли става дума или за много по-малки?
	— За много и все големи проблеми, Джеймс, но нали знаеш, ако не ги признаваш, те като че ли си отиват… Е, не си отиват съвсем, но…
	— Не си отиват, но остават от външната страна на вратата — отвърна със симпатия счетоводителят.
	— Много си мил, Джеймс, сигурна съм, че вечерята ти ще се увенчае с успех.
	— Надявам се, наистина се надявам.
	Изпиха чая в добро разположение на духа, без повече въпроси.


	Щом се върна във фирмата, завари Том странно мълчалив.
	— Нещо ново, което би трябвало да знам за сватбата? Казвай без недомлъвки.
	— Не.
	Подобно държание не беше характерно за него. Явно Марчела беше идвала. По-добре да си трае и да се прави, че не забелязва нищо особено.


	Сега вече Лизи получаваше ежедневни съобщения от Чикаго.
	— Семейството на Хари ми изглеждат мили хора. Надявам се, че няма да се разочароват от нас — сподели тя с Джералдин.
	Мариан бе поискала да види видеозапис на танцуващите близнаци. Обясни, че е имала предвид професионалисти, а не племенниците на Кати. Затова искаше да се увери, че отговарят на стандартите й. Двете сестри се спогледаха невярващо.
	— Кажи й, че са блестящи и видеокасетата е тръгнала натам — отсече Джералдин.
	— Наистина ли ще правим запис?
	— Разбира се, че не; утре ще е забравила за днешната си тревога.
	— Ами ако те не са достатъчно добри?
	— Лизи, за Бога, дори да са като два слепи слона, в деня на сватбата си Мариан ще бъде толкова превъзбудена, че ще й се сторят прелестни, повярвай ми.


	— Кати, нали си даваш сметка, че си се заела с три, а не с една сватба?
	— Положението е под контрол, Нийл.
	— Ако беше под контрол, нямаше да пълниш фризера в единайсет през нощта.
	— Само още четири подноса. Ще си почина след сватбата, обещавам.
	— Ами докторът, какво казва той?
	— Той не създава проблеми — отговори не съвсем искрено Кати.
	— Дори Сара каза, че работиш прекалено много за твоето състояние.
	— Казал си на Сара? — Тази новина наистина я шокира.
	— Скъпа, трябваше да й кажа. Тя искаше да участвам в една голяма конференция в Англия идната година и се наложи да обясня защо няма да отида.
	— Как реагира тя?
	— Ами, много се изненада.
	— Че защо? Нормално е да се случи в едно младо семейство.
	— Знам, Кати, не се карай на мен.
	— Извинявай. Само че, както си застанал там, ме караш да те заобикалям.
	— О, да. — Поотмести се леко. — Ами, тя се изненада, тъй като преди няколко седмици й казах, че никога няма да имаме деца.
	— Май говориш за доста интимни неща със Сара.
	— Не, само когато думата идва така и темата няма как да се избегне. Между другото, няма ли да кажем на нашите?
	— Не, не и преди сватбата, и без това остават само няколко дни. А после… Нийл, не можеш ли да застанеш някъде, където няма да стоиш на пътя до фризера, а ако желаеш да помогнеш, би могъл да пъхнеш това вместо мен. — Усмихна му се. — Хиляди благодарности, така ще ускорим работата.


	— Да знаеш, че пиеш млякото на своя отговорност, Уолтър — предупреди Кенет Мичъл. — Сержант Сара може да се появи всеки миг, за да се увери, че в храната им има достатъчно калций.
	— Къде са те? — попита младежът.
	— Къде според теб може да са? С онези хора в работническия комплекс, където се скъсват да танцуват като пълни идиоти за кефа на някакви малоумници.
	— Нийл щял да произнесе реч на сватбата.
	— Глупости.
	— Казвам това, което говорят.
	— Но какво, за Бога, ще прави той в компанията на разни Мътивци и други като него?
	— Нали са му тъстове.
	— Тази Кати е най-обикновено, нахално момиче, което не заслужава да му обръщаме внимание.
	— Не я подценявай, татко. Голяма грешка е да го правиш заради акцента й, повярвай ми, знам го от опит.
	Той наистина знаеше. Не вярваше, че тя ще стигне дотам, както бе постъпила в нощта с инцидента на партито. Нито можеше да повярва, че бизнесът й все още не е фалирал след неговото посещение в офиса им.


	— Шона!
	— Божичко, виждам, че си пообиколила магазините, Кати. Какво си помъкнала в тези чанти?
	— Какво ли не. Най-вече плат за престилки, очевидно ще трябва да носим престилки с детелини на тях. Вече всяка нощ се стряскам и виждам голяма страница от календар, на която с червени неонови светлини пише „19 август“.
	— Ще бъдеш ли там?
	— Не само че ще бъда, но и ще приготвям храната.
	— Той каза, че няма да има никой друг, че ще сготви сам.
	— Шона, за какво говориш? — учуди се Кати.
	— А ти за какво говориш?
	— За сватбата на сестра ми, която ще продължи три безкрайни дни. А ти?
	— Съжалявам, поканена съм на гости на деветнайсети август и помислих, че ти ще готвиш за този случай.
	— О, наистина ли? Къде?
	— В частен дом…
	— Иска ми се да беше така, звучи приятно и спокойно.
	— Не бих се обзаложила.
	Щом излезе от магазина, Кати се запита възможно ли бе Шона Бърк да е тайнствената особа, поканена на вечеря от Джеймс Бърн? Неговото парти беше за деветнайсети. Беше казал, че гостенката му е приблизително на същата възраст като нея. Но не беше възможно Шона да е приятелят, когото не е виждал отдавна? Както и да е, имаше си предостатъчно свои грижи, за да си навлича още. Днес, сряда, Мариан и Хари тръгваха от Чикаго и пристигаха утре сутринта. Стаята им в „Сейнт Джарлат“ блестеше. Утре вечер, четвъртък, пристигаха останалите и щяха да отседнат в различни хотели в центъра на града. В петък вечерта окончателно пристигаха всички.


	Хари беше дребен, закръглен мъж с тъмни къдрави коси и топъл смях.
	— Мъти, искам да знаеш, че ще се грижа за малкото ти момиченце — заяви той и съпроводи думите си със силно ръкостискане.
	— Както чувам, ти се грижиш за нея от доста време — отговори бъдещият му тъст.
	Двамата се разбраха моментално. Оказа се, че Хари обича коне и кучета, а Мъти, който изчиташе подробно спортните страници, знаеше всичко за „Чикаго Беърс“. Мариан беше толкова превъзбудена, че за малко не се наложи да я вържат за масата, непрекъснато ставаше и се щураше, обясняваше, че не й се вярва колко малък, красив и елегантен е домът на родителите й на „Сейнт Джарлат“. Остана изумена от уличното движение и скъпите коли, паркирани на улицата, на която бе израснала. Това изобщо не беше невротичната, истерична сестра, която ги бе тормозила седмици и месеци наред по телефона, по интернет и с факсове. Сватбената й рокля бе извадена от багажа, почти всички от присъстващите жени премериха брачната й халка, изборът й на съпруг бе превъзнесен до небесата.
	— Къде е той между другото? — попита Кати.
	— Излезе. Татко каза, че ще му покаже офиса си и ще го почерпи с бира.
	— Знаеш какво има предвид баща ти — заяви Лизи, обзета от страх за евентуалния завършек.
	— О, мамо, не е минало чак толкова много време, че да забравя къде е офисът на татко. Хари обича да залага като всички мъже и стократно предпочита да отиде там, вместо да стои тук и да говори за дрехи.
	Мариан имаше щастлив и спокоен вид; изглеждаше по-млада от трийсетте си години, косата й беше късо подстригана, беше слаба и стройна, очите й светеха.
	— Искаш ли да те изведа и да ти покажа къде ще бъдат празненствата?
	— Ни най-малко, Кати; ясно е, че държиш всичко под контрол — отговори Мариан и сестра й за пръв път от няколко седмици насам си пое въздух нормално.


	— Том, стари приятелю, как си?
	— Виждаш ли, и следа няма от кръчма по време на сухия режим — прошепна Том и го разведе да огледа мазето на Рики.
	— А аз убедих нашите хора да се вразумят за говеждото с царевица — отвърна все така шепнешком американецът.
	— Има ли някакви капани, за които би било добре да знаем? — Том чувстваше, че може да му има пълно доверие.
	— Ами леля ми, ей там, дребната, с продълговатото слабо лице… на нея нищо досега не успя да й се хареса в този живот… И нищо няма да й хареса… Големият брат на Кати, Майк, все още не може да се пребори със страстта си към алкохола.
	— Чакай да видя какво да ти кажа аз. Лизи не е свикнала да прекалява с шерито, Мъти си пада по бирата, жената с жилетката е родена монахиня. И не позволявай на хлапетата да танцуват тази вечер или смятай, че партито е приключило; утре е предостатъчно.
	— Чудесно. Том, а ти имаш ли си някой важен човек в живота, с когото би трябвало да се запозная?
	— Не, току-що скъсах с важния човек — отвърна мрачно младият мъж.
	— Съжалявам. Това нейно дело ли беше или твое?
	— Заслугата е и на двамата.
	— Е, в такъв случай ще го преживееш.
	И за пръв път Том почувства, че може би наистина щеше да оцелее някак си.


	Щом се върнаха във фирмата, Нийл се извини, че не е успял да помогне. Утре имал нещо важно и трябвало да подготви документацията.
	— Къде е Марчела? Би трябвало да бъде на борда за мероприятие от такъв мащаб.
	— Марчела изобщо я няма на борда напоследък — отговори Том.
	— Съжалявам. — Нийл изгледа съпругата си, сякаш искаше да й каже, че е трябвало да го информира.
	— Никой от нас не знаеше — намеси се и Джун. — Но вече минаха няколко седмици и тъй като все още няма и помен от нея, човек би помислил, че той отново е свободен. — Намигна на Люси, студентката, която щеше да работи с тях тази вечер. — Какво ще кажеш, Люси?
	— О, сезонът за Том определено вече е открит — отвърна момичето. — Защо според теб се съгласих да работя тук?
	Докато приготвяха задружно нещата за другата сутрин, Кати хвърляше от време на време поглед към своя съдружник. Той наистина й се струваше не чак толкова тъжен и измъчен. Може би действително започваше да се съвзема, но не беше изключено и да играе. Разпадането на такава връзка не можеше да стане безболезнено. Където и да бе отишло през онази нощ, глупавото момиче със сигурност нямаше да забрави лесно красивия, широкоплещест и нежен Том Федър. В този момент го чу да казва:
	— Лелята на Хари дали няма някаква алергия? Бихме могли да й дадем бадеми, вълшебни гъби или нещо друго от този род, за да я убием, преди да е направила още поразии.
	— Тя ме помоли да я изведа на чист въздух и да я върна обратно вътре — обади се Кон.
	— На мен ми каза, че имам нужда от здрав корсаж — добави Джун.
	— Тя е самотна, стара и уплашена, бъдете добри с нея — каза Кати.
	Всички я изгледаха учудени.
	— Каква е тази нова роля? — изуми се Джун.
	— Ами днес Том не я играе, а някой наистина трябва да бъде в ролята на ангел, ако искаме фирмата да просъществува — отвърна Кати.


	Църковната зала, където щеше да се проведе сватбеното тържество, изглеждаше великолепно, окичена с панделки, зеленина и цветя. Когато церемонията приключи, Джун и Кон побързаха да вземат цветята от олтара, за да ги подредят на масата на младоженците. Веднага щом гостите влязоха през вратата, се появи бутилка шампанско. Том пое под своето крило Майк, за когото бе проблем да не пие.
	Това бе първата от многото сватби, които възнамеряваха да организират тепърва в тази зала. Надяваха се, че следващия път щяха да носят елегантните униформи на „Аленото перо“. Днес обаче бяха с идиотските дрехи, украсени с детелини, с чийто шев бяха приключили буквално минути, преди да ги облекат.


	Шона спря пред къщата. Колебаеше се. Знаеше телефонния му номер и можеше да се обади по мобилния си телефон и да съобщи, че не се чувства добре. Не го беше виждала от четиринайсет години и сега изведнъж бе получила онова грижливо написано писмо. Защо бе писал, че ще готви в нейна чест? Това някак си я трогна. По времето, когато го познаваше, т.е. преди почти десетилетие и половина, той не знаеше да готви. Казваше, че се научил специално за нея. Напълно възможно бе да си го е измислил, за да я убеди да дойде. Но защо, за Бога, искаше да я види? Именно поради това бе дошла, водена от силното си любопитство… И щом вече бе тук, щеше да влезе. Шона пристъпи към сградата и натисна звънеца за апартамента на Джеймс Бърн.


	— Кон, можеш ли да махнеш онази бутилка вино пред майка ми и да дадеш още една бира на баща ми? — помоли Кати.
	— Те гълтат като невидели сьомгата! Остана ли за допълнително? — попита Люси.
	— Да, но пълни чиниите и със салата и сос, за да прикриваш, че няма чак толкова много риба — посъветва Том. — И нарежете от агнето за още едно плато. Нека изглежда добре, винаги бихме могли да го използваме отново.
	После започнаха речите, семпли и откровени, всеки, който се изправеше, сипеше благодарности наляво и надясно и, слава Богу, не се стигна до глупави вицове за кумовете. Най-сетне настъпи мигът за Мод и Саймън.
	— Когато чух за първи път за чудесната гостоприемна ирландска сватба — съобщи Хари, — разбрах, че ще взема моята булка в обятията си и ще танцувам с нея из окичената с цветя зала… Никога не съм предполагал колко красиви ще бъдем двамата, но и без това днес вече ни поднесоха не една чудесни изненади, в това число и запознанството с Мод и Саймън Мичъл, които са ми братовчеди по брак. И така… представям ви нашата красива шаферка и елегантния шафер. Те ще танцуват за нас и аз искам да ги посрещнете така радушно, както заслужават.
	Издокарани в народни носии, близнаците тръгнаха уверено към дансинга.
	— Скъпи гости — зачете Саймън от своя лист, — аз съм Саймън Мичъл. Искам да ви поздравя всички с добре дошли в Ирландия, имам предвид тези, които за пръв път са тук. Със сестра ми Мод ще танцуваме жига с подходящото име „Да вървим по-скоро на сватбата“.
	И се усмихна лъчезарно на присъстващите.
	— О, милостиви Боже, нека започват — прошепна Кати.
	Но нямаше причини за тревога, момчето кимна на пианиста и двамата застанаха с вдигнати ръце и изнесен напред десен крак. Изчакаха въведението и затанцуваха. Щом свършиха, ги приветстваха с бурни ръкопляскания. Тогава напред пристъпи Мод.
	— Скъпи гости на тази сватба, надявам се, че житата ви хареса. А сега с моя партньор Саймън ще изиграем един рил, наречен „Да вървим на запад по пътя“, което вие всъщност не сте направили, тъй като сте тръгнали на изток, за да стигнете дотук. Такова е обаче името на танца.
	Остави листа и двамата отново застанаха тържествено в очакване на музиката. Танцуваха, без да съзнават, че публиката едвам сдържа сълзите си при тяхното усърдие и решимостта им да обясняват всичко и да го направят, както трябва, и без да обръщат внимание на пристъпите от смях, породени от важния им вид. Кати улови погледа на Том. Той вдигна чашата си в знак на поздрав. Тя му се усмихна.


	— Влизай, влизай — засуети се Джеймс Бърн и въведе гостенката си в стаята, беше се погрижил да добави четири ярко оцветени възглавници и две вази с цветя. — Божичко, австралийско „Шардоне“, каква прелест.
	Заоглежда бутилката така, сякаш се намираше на специален търг за вина. Шона се изнерви. Това бе хубаво, бяло австралийско вино, нито повече, нито по-малко. Защо продължаваше да пърха около него и дори си сложи очилата? Вероятно е притеснен, осъзна изведнъж тя. Не по-малко от нея самата. Нормално беше, когато отидеш за първи път в нечий дом, да намериш нещо, на което да се възхитиш. Огледа стаята. Нищо не й се стори познато, макар че мебелите изглеждаха стари и овехтели. Може би беше мебелиран апартамент, взет под наем. Седнаха един срещу друг и тя видя чиния с големи маслини и панерче с хляба на Том Федър. Джеймс Бърн определено се беше постарал. Засега говореше само той… за виното, за времето, разпитваше я къде живее. Сега бе неин ред да прояви интерес.
	— Кога дойде в Дъблин? — попита тя.
	— Преди пет години. Непосредствено след смъртта на Юна.
	— Моите съболезнования. — Гласът й беше студен.
	— Да, беше много тъжно.
	Младата жена не се поинтересува дали кончината й е била безметежна или е боледувала преди това. Не произнесе нито един от въпросите, които обикновено се задават, когато някой съобщи, че съпругата му е починала. Мълчанието се проточи. Шона си налагаше да не говори повече. Беше задала един въпрос, сега топката беше в неговото поле, пък и поканата беше негова идея; нека той се грижи за поддържането на разговора. Най-сетне Джеймс Бърн проговори:
	— Юна никога не е била силна, затрудняваше се даже от изкачването на стълбите до горния етаж или оправянето на леглата. Ти не го ли забеляза, когато живя с нас?
	— Не, не съм. Това бе единственият начин на живот, който познавах, и вероятно смятах, че навсякъде е така. Разбрах какво представляват другите домове, след като изгубих този.
	Той я изгледа с безкрайна тъга.
	— Тя се промени много след твоето тръгване — промълви Джеймс.
	— Аз не съм си тръгвала, бях изпратена другаде.
	— Шона, не те поканих, за да обсъждаме словесната война, която съсипа всички ни преди четиринайсет години.
	— А защо ме покани тогава?
	— Сега осъзна, че откакто бе дошла, не се бе обърнала нито веднъж към него с името му. Но как да го нарича? Със сигурност нито „татко“, нито „мистър Бърн“.
	— За да ти кажа каква огромна празнина остави в живота ни, как нищо, абсолютно нищо вече не беше същото, след като ти ни бе отнета.
	— След като вие ме предадохте без борба, като заявихте, че такъв бил законът — отвърна Шона.
	Лицето й бе като камък.
	— Но, Шона, точно това е най-ужасното, законът наистина беше такъв — заяви със сълзи на очи възрастният мъж


	Под тържествените звуци на валса Хари поведе Мариан към дансинга и всички започнаха да ръкопляскат.
	— Булката ще танцува първо с баща си — обяви той.
	Мъти точно обясняваше на синовете си някои от най-хубавите черти на коня, който според него догодина по това време щеше да се превърне в истински убиец.
	— Аз не съм кой знае какъв танцьор — прошепна притеснено той.
	— Ти само се успокой, татко, Мариан ще те бута насам-натам, както прави с всички ни — казаха те.
	Завъртяха се два пъти в залата, съпровождани от всеобщите аплодисменти, след което танците бяха открити. Том сервира на близнаците тортата и сладоледа.
	— Ти какво ще правиш, Том? — попита подозрително Саймън.
	— Ще циркулирам насам-натам.
	— Ще танцуваш ли?
	— Не, само ще разговарям с хората, не ми се танцува. Има ли друго, което искате да знаете?
	Въпросът им хареса.
	— Как смяташ, Марчела ще се върне ли, ако се съгласиш да се ожениш за нея?
	— Не, предлагал съм й много пъти, но тя искаше да се отдаде на кариерата си.
	— Не можеше ли да прави и двете? Като Кати и съпругата на Мъти, Лизи?
	— Някои жени могат да правят и двете — обясни младият мъж, — но професията на манекен не е никак лека и включва много пътувания.
	Близнаците свиха рамене. В такъв случай беше по-добре, че си е отишла.


	Двамата успяха да стигнат до момент, в който се получи нещо като разговор, макар и доста скован. После Джеймс я покани на масата. Чувствата на младата жена се люшкаха от едната до другата крайност; ту беше трогната от усилията, които бе положил за нейното посрещане, ту я обземаше гняв от студеното му отношение към живота. Поприказваха за ученическия й живот след напускането на манастирското училище в провинциалното градче, където бе живяла с тях. Шона разказваше спокойно за родния си дом, в който се бе върнала, за майка си, която беше или под въздействието на наркотиците, или в клиниката за наркомани, за баща си, създал друго семейство с по-стабилна жена. По-големите й сестри не били очаровани от завръщането й и твърдели, че е навирила нос и се мислела за нещо по-особено. Разказа за смъртта на майка си тази година и как бе ходила, вярна на дълга си, в болницата, но без да изпитва нищо. Джеймс обясни как през цялото време чувствали, че, тъй като не е тяхно дете, им е дадена само временно и ще се върне при родителите си, ако положението се подобри. И тайно се надявали това да не се случи никога. Разказа как съпругата му постепенно се превърнала в инвалид и колко празен и пуст бил животът им. Каза, че след смъртта й му било невъзможно да продължи да живее там, затова дошъл в Дъблин и се потопил в работата си.
	— Е, аз правя същото — заяви Шона, когато приключи с пушената риба, а той сложи ръкавиците, за да извади следващото блюдо от фурната. — Реших, че работата е единствената ми утеха. Исках да имам дом, с който да се гордея, „Гленстар“ е прекадено скъп за мен, но затова пък ми е извънредно приятно да давам този адрес.
	— А любовта, Шона?
	— Никога не съм обичала никого. — Възрастният мъж й се усмихна многозначително. — Не ми се усмихвай, Джеймс… Вие ме пуснахте да си отида, без да ми кажете, че ме обичате и че искате да се върна при вас. Този ден уби в мен най-съкровените ми чувства и мисли.


>	Девета глава
>	Септември

	След сватбата животът трябваше да се върне към нормалния си ритъм. А нормалното невинаги беше лесно. Том така и не завърши писмото си до Марчела. Беше се оказал напълно прав — наистина нямаше какво повече да й каже. Тя не си взе довиждане с него, преди да замине за Англия. При едно от ранните си утринни посещения в кухнята на „Хейуърдс“ научи, че напуснала козметичния салон и щяла да работи като манекен. Джералдин прочете във вестника, че Фреди Флин и съпругата му Полин купили голяма къща извън Дъблин, с двайсет и четири стаи и осем акра земя. Съпругът на Джун, Джими, падна по време на работа, естествено при изпълнението на поръчка, за която трябваше да му бъде платено на ръка и съответно нямаше застраховка. И сега се възстановяваше на легло. Джо Федър даде голяма част от стоката си на един младеж, който успя да я разпродаде и след това напусна страната, без да си плати сметките. Мъти имаше нужда от пари за прегледа и лечението на Хувс, затова взе назаем от спестяванията на Лизи, като я увери, че ще й ги върне, тъй като избраният от него кон щял да спечели със сигурност, което в крайна сметка се оказа доста несигурно. Джеймс Бърн се ядосваше по десетина пъти на ден, задето не бе притиснал в прегръдките си онова наранено, затворено момиче, и не бе поплакал заедно с него за изгубеното време и преживяната мъка. Старият Барти писа, за да съобщи, че се връща и се надява да отседне за няколко дни у Кенет Мичъл, който му изпрати студен отговор, че времената били трудни и тъй като при последното си посещение старият Барти им бил задлъжнял много, ново гостуване било невъзможно. След това получи на свой ред още по-студено писмо, в което Барти съобщаваше, че си бил възвърнал богатството, но ако не е добре дошъл в „Дъ Бийчис“, нямало да прави въпрос. Уолтър Мичъл получи последно предупреждение, както се изрази чичо му Джок. Още едно закъснение или ранно тръгване и нямаше да работи повече при него. Изражението на Джок накара младежа да повярва, че този път заплахата е сериозна. Нийл и Кати отложиха с още няколко дни новината за бебето и не казаха нито на Мъти и Лизи, нито на Джок и Хана.
	И тогава, най-неочаквано, Хана се обади и обяви, че ги кани в „Оукландс“.
	— Много мило, Хана, някакъв специален повод?
	— Не, защо трябва да има такъв? Искам да кажа, все пак това е синът ми… и неговата съпруга, така че няма нужда от специални поводи.
	— Разбира се — отвърна Кати, която никога досега не бе канена на вечеря у тях.
	— А приготвяте ли храна, която хората да сервират сами… Имам предвид, в брошурата пише…
	— Разбира се, кажи ми какво искаш.
	Хана искаше фазан в йенска тенджера. Приготвянето на двете птици, които някой бе подарил на Джок, отне цяла вечност, накрая всички в „Аленото перо“ я проклинаха. Но някои неща бяха по-важни от други, заяви Кати, и едно от тях беше да нямаш неприятности с Хана Мичъл.
	— Уморена ли си? — попита Нийл, когато се качиха в колата и тръгнаха към къщи.
	— Не особено. Защо?
	— Въздишаш.
	— Винаги въздишам.
	— Храната беше хубава.
	— Благодаря — отвърна невинно тя.
	— Ти ли я приготви? — попита изненадано съпругът й.
	Кати го изгледа. Разбира се, че тя бе приготвила вечерята, именно заради това не им поднесоха изгоряло говеждо и сладолед, залян с ликьор. Но нямаше никакъв смисъл да му обяснява тия досадни подробности.
	Нийл й разказа за проекта за бездомните. Говореше за нещо, което предлагали двамата със Сара, а другите отказвали. Мислите на младата жена се понесоха в съвсем друга посока; когато бременността й напреднеше толкова, че да не може да си върши работата, би могла да започне уроци по готварство във фирмата. Малки групи от осем до дванайсет богати, самотни жени като Хана, която не знаеше какво да прави с времето си. Интересно как бе минала вечерята на Джеймс Бърн, така и не го беше питала. Нийл продължаваше да говори и да обяснява, Сара била казала това и онова. Той изглежда се виждаше често с нея, но никога не носеше новини от близнаците, Мод и Саймън представляваха само част от ангажиментите на Сара.


	Джералдин се интересуваше дали „Аленото перо“ би могло да се погрижи за вечерното парти в „Гленстар“.
	— Тематично ли е партито? — попита Том.
	— Тя си търси нов богат приятел, да приготвим нещо сладичко — отговори Кати.
	— Какво ужасно мнение имаш за нея.
	— Нищо подобно, това са нейни думи. Фреди Флин се върна окончателно при съпругата си, ако си забелязал, той даже не работи с нейната рекламна фирма, което е наистина прекалено.
	— Да не би да покани и танцьори и да създаде впечатление за кабаре?
	— Не. Том, не се ли нагърбваме с прекалено много ангажименти?
	— Кати, с Джун ще свършим повечето работа. Успокой се, трябва да приемеш, че занапред ще се уморяваш все повече.
	Тя му се усмихна. Беше чудесно, че не се налагаше да се прави на по-уверена, отколкото беше в действителност.


	Следващият прием на Фреди Флин мина изключително добре. Този път сервираха пунш с ром в черупки от кокосови орехи, пускаха записи на Боб Марли, а Джун бе окачила на врата си гирлянди от цветя, което бе по-скоро хавайски, отколкото карибски обичай.
	— Как е прелестната ти леля? — попита Фреди.
	— Чудесно. Ще те видим ли на голямото й парти идната седмица? — попита Кати с невинна усмивка.
	Както се надяваше, новината го шокира.
	— Другата седмица май няма да съм тук, да, точно така — излъга той.
	— Е, в такъв случай следващия път — заяви бодро младата жена.


	Сара се появи в „Дъ Бийчис“, за да се увери, че подготовката за новата учебна година върви според плана. Кей я гледаше объркана. Учебници, тетрадки, униформи, поправка на обувките при обущаря, подстригване. Все неща, които правеха всички нормални хора.
	— Има да се върши толкова много — въздъхна Кей Мичъл. — Наистина няма край, нали, Сара?
	— Няма край, мисис Мичъл. Да направим ли списък?


	Мъти бе извел Хувс на разходка, когато срещна случайно Джи Ти Федър.
	— Каква трагедия стана заради онези вандали, дето съсипаха фирмата на Том и Кати — въздъхна Джи Ти.
	— Не съм чувал нито дума за такова нещо — отвърна Мъти.
	Двамата изразиха единодушното си мнение, че днешните деца са потайни и неискрени.
	— Просто трябваше да ми кажат, за да могат хората ми да се заемат с оправянето на мястото — обясни недоволно Джи Ти.
	— Е, определено ти си по-информиран от мен — отговори Мъти и тези думи доставиха голямо удоволствие на събеседника му.


	— Защо не ми каза? — попита Лизи.
	Дъщеря й се смути. Толкова неща не й беше казала. Кое точно имаше предвид?
	— И разбраха ли кой го е направил?
	— Не, все още нямат никаква представа.
	— Застраховани ли сте?
	— Разбира се.
	— В такъв случай не е това причината да се съсипваш от работа и да изглеждаш толкова зле.
	— Мамо! — Изпита прилив на благодарност и нежност към майка си. Щеше да й каже за бебето, но това означаваше още една тревога за нея.


	Днес Джеймс Бърн дойде във фирмата и каза, че застрахователната компания няма да плати в близко бъдеще. Още месеци наред трябваше да плащат наем за скъпото оборудване. Дори да се скапваха от работа, едва ли щяха да видят печалба, нищо чудно дори да бъдат на загуба.


	Гостната на Джералдин се изпълваше с хора. От кухнята Кати зърна Джеймс Бърн, облечен в най-хубавия си костюм, който побърза да си намери някое по-закътано местенце.
	— Хей, той не е от твоя калибър — предупреди тя леля си.
	— Ако не бях инвестирала толкова много в теб, щях да те изхвърля на минутата от балкона. Мистър Бърн е тук, защото е съветник на нашия домсъвет при наемането на различни видове услуги за сградата. Една от живеещите тук дами го познава отдавна, още когато е живял в Голуей, и сега, след като се пенсионира, той работи на няколко места на час. Действително помага много и е изключително учтив.
	На Кати й беше приятно да го види. Когато обстановката се поуспокоеше, щеше да го попита как е минала вечерята с непознатата дама.


	Джун се приближи до Питър Мърфи, хотелиер и голям приятел на Джералдин.
	— Прекрасно парти, нали, мистър Мърфи? — възкликна тя.
	— Така е, скъпа — отвърна резервирано той, с вид на човек, който я вижда за първи път в живота си.
	— Онзи Питър Мърфи май изобщо не ме харесва — оплака се тя малко по-късно на Кати.
	— Според мен той все още си пада по домакинята.
	— Защо тогава тя не се върне при него, след като съпругата му се пресели при Господ, а нейният приятел вече не иска да чуе за друга жена?
	— Нямам представа. Попитах я, но тя заразправя някакви глупости, че никога не се връщала назад. Нямах представа какво иска да каже.
	— Виж кой идва — кимна Джун към вратата.
	— О, Боже — прошепна Кати, когато видя Джо Федър.


	Шона се запъти към прозореца, където стоеше Джеймс Бърн.
	— Съжалявам, не знаех, че ще бъдеш тук — каза тя.
	— Аз също не знаех — отвърна простичко той.
	— Иска ми се да ти върна жеста.
	— О, моля те, не се чувствай задължена…
	— Какво ще кажеш да обядваме заедно в „При Куентин“ през седмицата?
	— Но, Шона, там е много… — Не довърши мисълта си.
	Тя обаче явно разбра какво имаше предвид.
	— Аз пестя непрекъснато, за да си позволя да живея на такова елегантно място и от време на време да се храня в скъпо заведение. Ще ми бъде приятно да бъдеш мой гост. Избери деня.
	— Ще бъда горд и щастлив да се срещна с теб в сряда.
	— Ще резервирам маса за един часа — заяви тя и го остави.

	
	— Добре ли си, Том? — попита Джо, имитирайки лондонски акцент.
	— Добре съм, друже — отвърна със същия бодър тон младият мъж.
	Двамата се гледаха мълчаливо, без да знаят какво да си кажат.
	— Страхотно място за парти — рече най-сетне Джо.
	— Нали? Какво ще пиеш?
	— Никога повече няма да пия, Том. Повярвай ми.
	— Тежка нощ ли си имал?
	— Не, но сигурно съм бил пиян в деня, в който дадох на онзи гангстер всички дрехи.
	— Чух нещо — отвърна неопределено Том.
	— Слушай, няма да ти преча на работата. Какво ще кажеш да обядваме заедно като трезвеници и да си поплачем на раменете?
	— Аз обаче искам да отидем някъде, където предлагат наливна бира, и няма да участвам в плача, а само ще предложа рамото си.
	— Окей — отвърна Джо.


	Телефонът иззвъня. Вдигна го Джун.
	— Моля те, Джун, обажда се Фредерик Флин. Би ли я помолила да поговори с мен от спалнята, няма да я отнемам дълго от приятелите й.
	— Веселбата е в разгара си, мистър Флин, не мислите ли, че…
	— Веднага, Джун, моля те.
	Джералдин влезе в спалнята и вдигна слушалката.
	— Да, Фреди? — рече любезно тя.
	— Трябва да съм бил луд. Не мога да живея без теб, ти означаваш прекалено много за мен.
	— Моля?
	— Чу ме добре. Ще й кажа и на нея.
	— Какво точно смяташ да казваш на Полин?
	Гласът й беше леденостуден.
	— Ами, ще й кажа, че трябва да прекарвам известно време в Дъблин всяка вечер след работа, че няма да се прибирам в къщата, която се намира извън града…
	— О, Фреди, само ще разстроиш Полин и в крайна сметка няма да постигнеш нищо.
	— Обичам те, Джералдин. Голям глупак се оказах, след като казах, че се отказвам от теб.
	— Не си казвал такова нещо, Фреди, и двамата се съгласихме, че връзката ни е изчерпана.
	— Но това не е вярно… поне за мен. — Настъпи мълчание. — Джералдин?
	— Да, Фреди, тук съм, но имам гости и трябва да се връщам при тях.
	— Знам, половината град си поканила. Не смяташ ли, че и аз трябваше да бъда сред тях?
	Стори й се разстроен. Но не трябваше да се размеква. Той бе взел своето решение. Не й се беше обадил, за да каже, че е готов да остави Полин. Или дори да я предизвика. Просто я помоли да задоволява самолюбието си с някоя и друга открадната нощ и то от време на време, докато съпругата му размаха отново камшика. Той бе най-сърдечният и забавен от всички мъже, които бе имала, но беше слаб, а тя нямаше намерение да прави компромиси и да се обвързва с объркана и трудна връзка, при която той вечно щеше да си гледа часовника.
	— Ти винаги ще означаваш нещо повече за мен, Фреди, но трябва да вървя — отговори тя, затвори телефона и се върна при гостите си.


	— Кон, можеш ли да занесеш този поднос? Искам да поседна.
	— Разбира се, много си бледа, Кати!
	— И погледни дали елегантните бани на Джералдин са свободни.
	Младежът се върна след секунди.
	— По-близката е свободна, подпри се на мен, Кати.
	— Благодаря, Кон, истински войник си.
	Влезе и се заключи.
	Първите гости вече си тръгваха. Бяха поразчистили в кухнята. Влезе Джун с купчина чинии.
	— Кати е в банята, не изглежда добре — докладва Кон.
	— Ти донеси другите чинии, аз отивам да проверя какво става. — Младата жена се приближи до банята. — Кати, отвори веднага вратата.
	— Джун, махай се, върви в другата тоалетна.
	— Искам тази и ще чукам и викам, докато ме пуснеш.
	— Ти си луда, махай се.
	— Кати! — изрева Джун.
	Отвътре веднага се чу щракване.
	— Връщай се, Джун — промълви безсилно тя. — Не можем да провалим ангажимент като този.
	— Какво има? Само ми кажи.
	— Усетих болка, но няма кръвоизлив. А сега ще се върнеш ли при другите?
	— Абсолютно никакво кървене ли нямаш?
	— Буквално две капки, но само ако специално ги търсиш.
	— Трябва да легнеш.
	— Сега? Насред партито? Ти си луда!
	— В спалнята за гости и то незабавно — нареди Джун и прибра всички кърпи, които намери в банята.
	Кати тръгна послушно към спалнята, издържана със завиден вкус в лилаво и небесносиньо, с пурпурен килим и висящ таван в същите цветове.


	Джун се приближи до Питър Мърфи.
	— Мистър Мърфи, дали сред присъстващите има лекар?
	— Да не би в кухнята да е станала злополука?
	— Има известна криза, но не искам да притеснявам домакинята…
	И двамата погледнаха към Джералдин, тя разговаряше оживено с някакъв висок мъж, който изглеждаше захласнат по нея.
	— Не познавам и половината тук — заяви Питър Мърфи. — Точно се канех да тръгвам. Струва ми се, че новият й приятел е лекар.
	— Защо ти е доктор? — Том имаше изумително остър слух.
	— Кати лежи в спалнята за гости.
	Той се озова веднага там.
	— Кати, казвай какво да правим?
	— Том, не знам дали да тръгвам за болницата или да лежа неподвижно.
	— Боже, в теб ли е мобилният ти телефон?
	— В чантата ми в кухнята, но недей да звъниш…
	В този момент връхлетя Джун.
	— Оказа се, че има лекарка.
	Това бе една от живеещите в „Гленстар“, дребна усмихната индийка. Тя се ориентира незабавно в положението, седна на стола, който й предложи Джун, и хвана ръката на младата жена.
	— В коя седмица си?


	Джералдин разбра, че нещо не е наред, но положението било овладяно. Взе си довиждане с Ник Райън, който притежаваше верига от заведения за химическо чистене из целия град. Тя обясни, че не трябва да го обсебва, а той сподели, че не му се тръгва, но наистина нямаше никакво желание да говори с когото и да било другиго. Забеляза, че Питър Мърфи я наблюдава. Но нямаше да се връща назад. Никакво връщане назад в миналото, както бе повтаряла многократно на Кати, не че тя я слушаше. И къде беше тя, между другото? Партито беше странно и донякъде пълно с изненади. Джеймс Бърн и Шона Бърк се познаваха отдавна. Приятната съседка, доктор Саид, която бе казала, че ще се отбие само за един час, все още беше тук заедно с най-закоравелите любители на партита. Фреди се обади, за да я помоли да се върне при него. Питър Мърфи се държеше изключително ревниво и собственически. Не беше зле за едно момиче, което щеше да навърши скоро четирийсет години. Тогава видя, че доктор Саид се запъти към спалнята за гости и изведнъж осъзна защо не бе виждала племенницата си през последните един-два часа.


	Кати им каза номера на мобилния телефон на Нийл едва в болницата. А когато той пристигна, всичко беше свършило.
	Том, Джун и Кон разтовариха буса в двора на фирмата, измиха, почистиха и подредиха. Джералдин обеща да им се обади, когато има новини. Два часа по-късно тя им съобщи, че Кати е изгубила бебето. Джун дори не се опита да избърше сълзите си. Том и Кон отидоха в един бар и изпиха по три руски водки.
	Кати беше непреклонна. Не искаше никой да знае къде се намира. Нямаше смисъл да казват на родителите си, тогава трябваше да отговаря на обвиненията им, че е прекалила с работата. С други думи, сама си беше докарала кръвоизлива.
	Нийл подкрепи напълно желанието й. Нейно и само нейно бе правото да решава. Джералдин също бе прекрасна, тя дори си донесе книжа, върху които да работи, докато е край леглото й.
	— Опитай се да поспиш и се успокой, аз ще бъда до теб, момичето ми — рече тя и впери невиждащ поглед в далечината, докато племенницата й лежеше, бледа и изнемощяла, в болничното легло.


	— Мис Бърк е запазила маса за двама.
	— Оттук, мистър Бърн.
	След всички тези години Бренда Бренан все още не можеше да свикне с какви невероятни партньори се появяваха хората в заведението й. Кой можеше да предположи, че тези двамата се познаваха?
	— Реших, че тук има по-малка опасност да станем прекалено емоционални и да се развикаме — рече Шона.
	— Така е, ресторантът не е известен с креслива обстановка.
	С храната поръчаха по чаша вино.
	— Не трябваше да казвам, че вие сте ме научили да не обичам, май прекалих — започна неуверено младата жена.
	— Моля се на Бога да не се чувстваш винаги така.
	— Можеш ли да ми обясниш какво точно се случи? Няма да те прекъсвам.
	И той й заразказва с тих глас историята. С Юна не можели да имат деца. Ходили на всички възможни изследвания, но нищо не им помогнало. А по това време все повече момичета, които раждали без брак, задържали своите бебета и макар това само по себе си да бе достойна за възхищение постъпка, желаещите нямало откъде да ги вземат. Социалните служби обаче се стремели да осигуряват деца от трудни семейства, като винаги наблягали на факта, че им се дават „назаем“, временно. Те трябвало да бъдат наясно, че ще се грижат за детето само докато стане възможно да бъде върнато на биологичните му родители. В дома на Шона имало проблем. Родителите й били заминали от Дъблин в западната част на страната, за да започнат всичко отново, но не излязло нищо. Майка й и там намерила пласьори на наркотици и дори в много отношения положението се оказало още по-лошо, тъй като била далеч от роднините си, които я подкрепяли. Бащата на Шона не бил образец за сила. И така семейство Бърн получило момиченцето, сестрите и брат й били пръснати при роднини. И те я обикнали, човек не можел и да мечтае за по-прекрасно дете. Говорели й за родителите й, но за нея те били някакви неясни фигури. Годините минавали, Шона тръгнала на училище и си намерила първите приятели.
	— Кари и Бейб — промълви тя.
	В училище установили, че е изключително умна.
	— Ти стоеше и ме учеше часове наред. Никога не съм била особено умна, Кари и Бейб също не бяха, нито пък сестрите ми. Успехът ми се дължеше на твоите усилия, ти учеше заедно с мен и ми обясняваше отново и отново.
	— Спомняш ли си? — попита я Джеймс.
	Сервитьорът им поднесе предястията. След като той се отдалечи, Джеймс й разказа как често излизали да купят палто за Юна или обувки за него самия, но вместо това виждали нещо подходящо за Шона и…
	— Не се опитвам да ти кажа колко сме харчили, за да ми благодариш — имахме предостатъчно пари. Просто да знаеш, че ти беше център на живота ни и всяко едно решение в дома ни беше съобразено с теб. Повтарям, не търся благодарност… искам да знаеш каква огромна празнина остави в живота ни, когато се наложи да си заминеш.
	В годината, когато я върнали, били планирали пътуване до Лондон и посещение в музея на науките.
	— Не знаех — учуди се младата жена. — Никога не съм ходила.
	— Искахме да бъде изненада, но след като се наложи да се върнеш, не ти казахме.
	— Наистина ли трябваше да се върна, Джеймс?
	— О, Шона, трябваше, а на нас ни казаха, че най-доброто, което можем да направим за теб, е да не плачем и да не ти казваме колко много ще ни липсваш. Увериха ни, че ще бъдеш с твоето семейство, че и без нашите стенания и страдания ще ти бъде достатъчно трудно, затова се преструваме пред теб, че новината е страхотна.
	— А аз винаги съм мислела, че за вас беше облекчение да се отървете от мен.
	— О, Шона, детето ми, как може да си мислила такова нещо. Нали не говориш сериозно?
	— Какво друго ми оставаше? Всеки ден чаках писмо от вас. Вие пишехте редовно на приятелите си и аз вярвах, че ще пишете и на мен.
	— Казаха ни да не го правим, за да не те разстройваме.
	— Нямаше как да се разстроя повече. Милиони пъти си припомнях онзи ден. Нямаше сълзи, когато си тръгнах. Аз плаках. Помня как повтарях, че искам да остана, а вие стояхте безмълвни и твърдяхте, че това е желанието на всички ни и непременно трябва да кажа на майка си и сестрите си колко се радвам да ги видя.
	— Аз ще ти разкажа за този ден, а след това ще ми разкажеш ти. Колата тръгна и ние я изпратихме, но ти не се обърна нито веднъж.
	— Мразех ви, задето ме дадохте просто така.
	— Когато се прибрахме вкъщи, предложих да си направим чай, а Юна попита: „И за какво?“ Какъв смисъл имаше да слагаме чайника или даже да ставаме сутрин, след като ти вече нямаше да бъдеш с нас? Времето минаваше, Юна седеше в кухнята и гледаше към градината, а аз стоях във вестибюла и съзерцавах вратата. И тогава, след около половин час, тя дойде при мен във вестибюла и възкликна: „Джеймс, случи се нещо странно — всички часовници спряха. Спряха на шест без петнайсет.“ Аз й отговорих, че наистина е шест без петнайсет, а тя ме попита дали е шест сутринта или следобед. Това беше началото, Шона, съзнанието й започна да блуждае от този ден, тя мислеше, че си си отишла преди пет-шест часа, че наближава полунощ. Изведох я навън и й показах небето, включих радиото, но тя твърдеше, че си тръгнала преди часове…
	— А беше толкова умна и начетена…
	— Последният ни разговор беше в нощта преди твоето тръгване. Искаше да избягаме някъде с теб, да си сменим имената, да заминем за Англия, да започнем отначало. Отговорих, че не можем да направим такова нещо, че ще трябва да се крием непрестанно и пак рано или късно ще ни открият и ще те вземат.
	— Искала е да избягате?
	— Аз също исках, Шона, но как можех да продам къщата, да си намеря друга работа, да работя нещо, за да ви осигурявам и да се представям под фалшиво име? Щяха да ни търсят навсякъде; това е сериозно нещо — да откраднеш дете. А след като не можехме да направим това, което искаме, изглеждаше най-разумно да постъпим така, както трябва.
	— Разбирам — промълви тя.
	— Разрешиха ни да ти пишем, ако ти ни пишеш, но така и не получихме писмо от теб. Разкажи ми сега ти…
	Шона помълча известно време и той зачака търпеливо. И тя се сети, че така беше и някога. „Татко ще почака, докато си събереш мислите“ — уверяваше я неизменно той.
	— Беше летен ден, слънцето светеше в гърба ни през цялото време, докато пътувахме към Дъблин. Аз стоях на задната седалка, а двете жени, за които не знаех, че са социални работнички, си говореха. Сигурно са били мили, но на мен тогава изобщо не ми беше до тях. Спряхме в един град по пътя и те ми донесоха бургер с чипс, но макар да бях гладна, го изхвърлих. Така или иначе, стигнахме вкъщи; жената, която казаха, че ми била майка, изглеждаше отчайващо. Дългата й сплъстена коса не беше мита от седмици, пушеше непрекъснато. Тя ме погледна и каза: „Ще си прибереш ли нещата?“ Това е всичко, което каза; не ме беше виждала десет години и ме посрещна по този начин.
	— Ти какво отговори?
	— Не казах нищо. — Мълчанието помежду им се проточи, но не беше неловко. — След няколко дни разбрах какво трябва да правя — трябваше да се махна оттам; вие не ме искахте… така поне мислех, значи трябваше да се справя сама. Реших, че мога да го направя чрез училището. И така започнах живота, който водя и днес — живот на работохоличка. Сестрите ми не правеха нищо друго, освен да повтарят, че съм с големи претенции, но затова пък имах страхотни учители. Казах на една от тях, мисис Райън, че положението вкъщи е лошо. Отговори ми, че положението вкъщи винаги е лошо, просто светът е устроен така, затова реших, че на нея също не й е било лесно като малка. Едва години по-късно разбрах, че всъщност е имала страхотно детство. Тя ме учеше да пиша на машина през обедните почивки и ми позволяваше да се упражнявам на пишещите машини в училището. Имах и други превъзходни преподаватели, почти никой от учениците не учеше, затова им беше приятно да видят някой, който полага усилия, вместо да се занимава с кражби на дребно в магазините или да забременее на шестнайсетгодишна възраст.
	— А когато напусна?
	— Те искаха да работя в една фабрика. Отказах. Бях на шестнайсет години. Исках да завърша средното си образование. Майка ми бе започнала да се дрогира отново, но на мен не ми пукаше. Имах нужда само от място, където да уча, вече разполагах със собствена стая, тъй като сестрите ми си бяха отишли. Стараех се да отделям всяка седмица малка сума от помощите и вечер да сготвям по нещо — картофи, леща, евтини ястия. Понякога тя беше в състояние да изяде купичка супа, но в повечето случаи изобщо не си правеше труда. А аз мечтаех за университета. Успехът ми бе висок, но единственият начин да се измъкна оттам, бе да си намеря работа, затова започнах да работя в деня, в който приключих с изпитите.
	— И какво направи?
	— Махнах се от къщи и започнах в една туристическа агенция. За шест месеца научих всичко, което може да се научи за тази професия. Получих хубаво място в друга агенция. Отидох на две почивки — в Италия и Испания. Единствените в живота ми. Ходила съм няколко пъти в командировки в Лондон, но никога не съм си позволявала друга почивка. След това работих в магазин за дрехи, после — в хотел, и когато се откри свободното място в „Хейуърдс“, бях готова за него.
	— Ами… майката?
	— Посещавах я всяка седмица… Както виждаш, все пак бяхте успели да ме възпитате. И да ме научите как да се държа. Понякога тя беше така дрогирана, че почти не ме познаваше, в други случаи — депресирана. Носех й супа, понякога я изяждаше, друг път я намирах плесенясала. Аз не бях единствената мъченица — сестрите ми също я навестяваха. Не сме се карали, никога. Те просто ми се надсмиваха. Наричаха ме „лейди Боклук“. Не им отговарях, с времето ми станаха напълно безразлични, както впрочем и аз на тях. Сега, като ги срещна, ми се струва, че са непознати. Когато ги видях на погребението, си дадох сметка, че не знам нищо за тях, както и те за мен. — Джеймс извади хартиена кърпичка и си избърса очите. — Най-после си осъзнал, че не трябва да се използват платнени кърпички за многократна употреба. С мама все ти повтаряхме, че ще бъдеш последният човек на Земята, който ще продължи да ги използва…
	Спря рязко. Беше нарекла мъртвата му съпруга „мама“. Двамата протегнаха ръце един към друг.
	— Каква съсипия — промълви той.
	— Безкрайно съм ти благодарна, че се свърза с мен.
	— Е, аз се научих да приготвям три вечерни менюта, засега сме опитали само едното, остават още две — каза Джеймс, като се питаше дали не бе отишъл твърде далеч.
	— В събота? — предложи Шона. — Не помня откога не ми се е случвало… очаквам с нетърпение събота вечерта.


	— Утре се връщам на работа — обяви Кати.
	— Не е ли прекалено рано?
	— Но те казаха, когато се почувствам добре, аз вече съм добре.
	— Опасно е…
	— Изхвърлих всичко, което може да се изхвърли. В мен няма вече нищо от бебето.
	Нийл потрепери. Нямаше намерение да се преструва, че това дете не е съществувало.
	— Смятам, че не си се възстановила напълно — възпротиви се той.
	— Психически — да, но тялото ми е добре и има нужда от работа.
	— Ще се прибера рано — обеща младият мъж.
	— Не, не става дума за това.
	— Знам, че вероятно не трябва да се казва, но…
	— Тогава не го казвай.
	— Но ти не знаеш какво ще кажа.
	— Знам, и моля те, не го казвай.
	— В съда няма да се отървеш с подобни доводи.
	— Тук не сме в съда.
	— Остави ме да довърша. Исках да кажа, че в много отношения тази тъжна история ни разтърси, накара ни да се вгледаме в себе си и да разберем накъде сме се запътили. И аз никога повече няма да предположа, че ти би пожелала да захвърлиш всичко и да ме последваш там, където ме отведе кариерата ми. Това е, което исках да кажа. Добре ли е?
	— Чудесно.
	— Значи все пак не си знаела какво смятам да кажа.
	— Мислех, че ще се опитваш да ме увериш как случилото се е за добро, но ти не го каза точно с тези думи.
	— Не съм казвал нищо подобно и ако си спомняш, нарекох историята „тъжна“. Къде тук виждаш уверения, че всичко е за добро?
	— Но ти го мислиш, Нийл — промълви тъжно Кати.
	— Значи първо ме изправяш пред съда за това, което съм щял да кажа, а когато не го казвам, ме изправяш пред съда заради онова, което смяташ, че си мисля.
	Имаше искрено наранен вид.
	— Съжалявам, Нийл, когато бъде изречено по този начин, наистина звучи ужасно. Не съм имала намерение да стане така.
	— Нито пък аз съм имал намерение да бъда безчувствен. Почивай повече — подхвърли вече от вратата той.
	На Кати й се искаше нещата да се върнат към нормалното си състояние, но изглежда нямаше начин двамата със съпруга й да разговарят за случилото се, без да я обземе желание да крещи. Хладният му, логичен, адвокатски подход направо я подлудяваше. Искаше двамата да поплачат заедно над умрялото бебе, но Нийл отново отиваше да се занимавах чуждите нещастия, без да си дава сметка, че най-голямото се случи в собствения му дом. Ако можеше да прояви поне една десета от същата загриженост, всичко щеше да бъде наред.


	Във фирмата се зарадваха, като я видяха. Никой не каза, че случилото се е за добро.
	— И така, какво ново?
	— Една наближаваща стоте двойка, която иска да се жени другия месец — отговори Джун.
	— Е, не можем всички да се омъжваме на седемнайсет години — засмя се Кати.
	— И вероятно ще постъпите разумно — въздъхна приятелката й.
	— Какво ще кажете за църковната зала?
	— Прекалено е голяма за тях, не знаят колко човека ще поканят. Може би петдесет, но може да се ограничат и с половината.
	— Както виждам, не бъкат от приятели.
	— Това е най-приятната двойка, която съм срещал — заяви простичко Том. — Ще дойдат днес; ще видиш, че ще ти харесат.
	И се оказа прав.


	Стела О’Брайън и Шон Клиъри бяха в средата на петдесетте и се бяха запознали преди година в курса по бридж за начинаещи. Все още бяха безнадеждни в тази игра, но затова пък — безкрайно предани един на друг. Съществуваше обаче един проблем.
	— При коя сватба не съществува поне един проблем — отвърна със симпатия Кати.
	При тях той беше в децата на Шон и Стела. Те не гледаха особено благосклонно на предстоящата сватба. Синът и дъщерята на Стела бяха решили, че майка им ще си остане вдовица завинаги, ще гледа внуците си и ще им остави къщата си. Трите дъщери на Шон също бяха решили, че баща им ще си остане вдовец и след време ще се изнесе от къщата, която ще бъде продадена и парите — разпределени между момичетата. Щяха да го приемат поред в домовете си и на всяка една от тях се падаха по четири месеца годишно. Двойката, разбира се, не разказа всичко това на Кати. Тя слушаше, кимаше и си отбелязваше наум всички места, където не трябваше да се проведе сватбеното тържество.
	— Всичко това сигурно ви се струва много странно, мис Скарлет. Искам да кажа, вие сте млади хора и сигурно водите нормален живот, където всичко върви като по часовник — извини се Стела.
	— Ни най-малко, на сутринта на сватбата си не знаех дали ще дойде някой друг, освен петимата ми най-добри приятели и леля ми.
	— Разкажете ни нещо повече — помоли Шон.
	— Ами, майка ми и баща ми дойдоха, както и малкото роднини, които не бяха емигрирали. Повечето роднини на Нийл не се появиха, освен баща му и майка му, които приличаха на два айсберга. Сега, като се върна в спомените си, смятам, че беше чудесно. И с вас ще стане така. А сега ми кажете къде бихте искали да се организира сватбеното тържество?
	— Знаете ли хотел „Холи“ в Уиклоу? — започна Стела.
	— О, да — отговори младата жена. Там бе съобщила на Нийл за бебето. — За жалост те не правят сватби, вече сме питали.
	Кати погледна Стела О’Брайън, която бе платила депозит за нова рокля в „Хейуърдс“. След това към бъдещия младоженец, който й бе купил златен пръстен с келтски дизайн и непрекъснато повдигаше дланта й, за да му се възхити.
	— Ще ви намеря нещо подобно на хотел „Холи“ — обеща тя и се изправи.


	— Не мога да го направя, мис Скарлет, нямаме нужните ресурси — отговори мис Холи.
	— Оставете това на мен, мис Холи. Ще наемем мястото от вас, ще си свършим работата и ще си отидем, без да разберете, че сме били тук.
	— Те роднини ли са ви или ви изнудват по някакъв начин?
	— Запознах се тази сутрин с тях, но, да ви кажа истината, не бях добре. Направих спонтанен аборт и днес всъщност е първият ми ден на работа и се чувствам някак си по-уязвима. А те бяха толкова мили и казаха, че искат място, което да прилича на вашия хотел… А тъй като и на мен тук ми харесва, разбрах много добре какво имат предвид.
	— И на вас ви харесва, на вас и вашия съпруг?
	— Точно така, това място върши чудеса за нас.
	— Но не ги извърши последния път — вгледа се в нея мис Холи.
	— Какво имате предвид?
	— Последния път със съпруга ви сте говорили за бебето. Каза ми го Бети, една от сервитьорките.
	— Да, така е, но всъщност не сме казали на никой друг…
	— Ние също. Можете да наемете, каквото искате за сватбеното тържество, мис Скарлет.
	— Няма да съжалявате, мис Холи.


	— Сега остава само да измислим менюто за Стела и Шон — обяви Кати, когато се върна в „Аленото перо“.
	— Какво искаш да кажеш? Първо, трябва да намерим мястото, а това се оказа много трудна задача предвид всички ограничения.
	— О, вече е организирано. Мис Холи се съгласи.
	— Там ли ходи днес?
	— Тъй вярно.
	— Аз си мислех, че ще се справим без нея, Том, но сега разбирам колко съм се лъгала — ахна от изненада Джун.


	— Нито дума от тези деца — каза Мъти.
	— Предполагам, че животът в „Дъ Бийчис“ е толкова хубав, че вече нямат време за нас.
	— Кати каза, че човек не може да живее там — изръмжа съпругът й.
	— Знаеш какво е мнението й за семейство Мичъл.
	— Миналата събота не дойдоха и не сме чули дори дума от тях — добави разстроен Мъти.
	— Е, аз се обадих на Кати и тя каза, че двамата са достатъчно големи, за да решават сами.
	— Според мен те просто нямат пари за билети, това е.
	— Изобщо не го споменавай — нареди Лизи.
	— Разбира се, че няма — отговори Мъти и седна да напише писмо до мистър Саймън и мис Мод в „Дъ Бийчис“: „В случай че съществува някакъв проблем за придвижването ви между двете жилища, прилагам 5 (пет) лири. Ние сме си винаги тук… М. и Л. Скарлет.“


	— Уолтър?
	— Да, татко?
	— Обаждала ли се е… онази социална работничка за нещо?
	— Защо?
	— Близнаците миналата събота не ходиха при мистър Мъти, или както там му беше името, на „Сейнт Джарлат“.
	— Ами сигурно им е омръзнало.
	— Всъщност мисля, че нямаха пари за автобуса.
	— Значи са си изхарчили джобните пари?
	— Изобщо не са ги получавали, разбираш ли, старият Барти ме остави малко натясно.
	— О, Боже, бъди предпазлив. Онази Сара и Кати са истински трън в крака.
	— Знам. Затова да бъдем нащрек.
	Младежът взе пощата и видя някакво странно писмо, адресирано до близнаците. Отвори го внимателно. Може би ставаше дума за смехотворните изисквания от социалните служби и с баща му трябваше да бъдат осведомени. Намери петте лири и ги пъхна в джоба си. А писмото и плика хвърли в огъня.


	Джок Мичъл се отби в „Дъ Бийчис“. Децата си пишеха домашните на масата.
	— Къде е татко ви? — попита той.
	Те обясниха, че старият Барти се обадил, за да уреди отдавнашен спор и баща им отишъл да се види с него, за да отпразнуват края на свадата.
	— А майка ви?
	— Тя очевидно се разстроила и излязла по магазините. На Джок Мичъл не му допадна новината, че снаха му е излязла. Точно така бе започнало пиенето й — просто бе отишла на един определен щанд в супермаркета.
	— И всичко тук е наред, така ли?
	Близнаците се спогледаха и кимнаха не особено убедено. Чичо им Джок не идваше да ги вижда често, можеше да не се появи месеци наред.
	— Ти при татко ли си дошъл?
	— Не, всъщност исках да видя къде Уолтър държи компютъра си. — Децата предполагаха, че го държи в стаята си, но тя бе заключена. — Каза, че го използва всяка нощ, затова го взе от офиса.
	Мод и Саймън се спогледаха отново. Никога не бяха чували характерните за един компютър звуци, но усещаха, че е по-добре да не дават никаква информация, затова погледнаха неразбиращо чичо си. Те бяха наистина забавни малчугани. Съжаляваше, че не допаднаха на Хана. Можеха да дойдат в „Оукландс“ и да играят на люлките край големите дървета… По всичко изглеждаше, че здраво работещият му син и неговата не по-малко отдадена на кариерата си съпруга скоро нямаше да ги дарят с внуци, а Аманда бе заявила изобщо да не се надяват на такова нещо от нейна страна. Нямаше нужда обаче да усложняват нещата; Кенет си бе открай време странна птица, а съпругата му беше нестабилна от първия ден. По-разумно беше да стои по-надалеч от тях. Джок въздъхна: определено не бе успял да го постигне в случая с Уолтър. Вече нямаше никакъв шанс да го остави в офиса. Нийл, който винаги защитаваше онеправданите и слабите, най-неочаквано го посъветва да изхвърли момчето. Джок подозираше, че племенникът му е откраднал компютъра и го е продал, но нямаше никакви доказателства и едва ли щеше да ги получи от тазвечерното си посещение в „Дъ Бийчис“.
	— Да кажем ли, че си идвал, за да се видиш с Уолтър? — попита Саймън.
	— Или да не казваме нищо? — додаде Мод.
	— Мисля, че е по-добре да не казвате нищо.
	Помисли си да им даде по две лири, както се правеше някога с децата. Но днес може би щеше да изглежда прекалено покровителствено, а и нали всичко ставаше по твърдо споразумение. Най-много да обърка нещо. Затова измъкна ръка от джоба си пред гледащите го с надежда деца и си взе довиждане с тях.


	Джералдин вечеряше в „При Куентин“ с Ник Райън. Бренда Бренан само й кимна учтиво, когато влязоха. Никой не можеше да предположи, че са приятелки. Някои мъже се чувстваха заплашени, ако жената, с която се срещаха, беше по-известна от тях самите. Джералдин се възхищаваше от подобен професионализъм. Тя самата също го практикуваше. Преди срещата с Ник Райън беше изчела доста материал за химическото чистене в Ирландия.
	— Не знам как го прави Джералдин — каза Бренда Бренан на съпруга си Патрик в кухнята. — Отново е с някакъв богат, красив джентълмен, който мърка насреща й и козирува.
	— Да, но няма безопасен и стабилен съпруг, на когото може да разчита като теб — утеши я Патрик.
	И какво от това, помисли си Бренда. Тя не печелеше от сравнението с Джералдин.
	— Нито страстен, изобретателен, темпераментен главен готвач като мен — добави той.
	Това вече бе по-близо до истината.


	Мисис Бари щеше да отсъства известно време от „Дъ Бийчис“, заминаваше за три седмици при дъщеря си.
	— Заредила съм с консерви за вас, а на млекаря е платено до края на месеца.
	— Благодаря, мисис Бари.
	— Знаете ли… майка ви не е добре. Трябва й лекар. Ще се обадя на Сара, за да й кажа.
	— Ние ще се обадим на Сара — извика Мод.
	— Имаме да й казваме и други неща, така че ще й съобщим за мама.
	— Е, в такъв случай тя ще се погрижи.
	Близнаците не се обадиха на Сара. Идването й само разстройваше всички, за пет минути положението ставаше по-добро, но след нея се влошаваше. По-добре беше да не идва изобщо. А когато се обаждаше, за да пита всичко ли е наред, те я уверяваха, че е отлично.


	Сара срещна Нийл на публичната лекция за бездомните.
	— Радвам се, че всичко е наред в „Дъ Бийчис“ — рече тя.
	— Така ли?
	— Не си ли ходил скоро там?
	— Не, имахме други грижи. Слушай, трябва да ти кажа, тъй като ти беше от малкото, които знаеха, че Кати е бременна — тя направи спонтанен аборт.
	— Съжалявам — промълви младата жена.
	— Да, но никой от семейството не знае, така че…
	— Разбирам.
	— И в много отношения…
	— Знам, в много отношения може би е по-добре, тъй като моментът беше неподходящ; сега все още имаш шанс да приемеш онази работа в чужбина.
	— Май няма да я приема.
	— Но и тук има предостатъчно работа — заяви Сара, доволна, че той няма да заминава.
	Изгледа го с нескрито възхищение. Той й се усмихна. Хубаво беше, когато някой те смята за велик.


	Кати реши да се обади на близнаците. Дори взе телефона, но мисълта, че може да попадне на Кенет Мичъл, я накара да се откаже. Припомни си първите дни след сватбата им с Нийл. Наистина ли се бе опитвала да се хареса на ужасни хора като него, да привлече Кенет и Кей на своя страна в битката срещу Хана? Надяваше се, че не е било така. Цялата тази битка й се струваше толкова отдавнашна и маловажна. Какво, между другото, означаваха точките, спечелени срещу свекърва й? Нийл беше абсолютно прав в това отношение. Колко глупава е била тя самата, след като бе развявала дребните си победи като някакви трофеи. Щеше да се обади на близнаците, когато приключеха със сватбата и можеше да им отдели достатъчно време.


	Саймън и Мод седяха на кухненската маса. Бяха обядвали със сардини и зрял фасул от консерви, които бяха много приятна комбинация. Събраха боклука и го оставиха пред градинската порта на „Дъ Бийчис“. Запазиха един вестник за всеки случай, ако им се наложеше да си почистят обувките за училище. Той беше пълен със съобщения за предстоящи конни надбягвания. Мъти бе казал, че ще ги заведе на тях, за да усетят какво е истинско конно състезание. Но от него нямаше ни вест, ни кост. Близнаците предполагаха, че се е отказал от тях, както им се бе случвало вече толкова много пъти.


	— Не мога да разбера защо тези деца не ни се обаждат — рече Мъти. — По време на сватбата не се отделяха от нас.
	— Може би нямат пари — отговори Лизи, която не знаеше за банкнотата от пет лири.
	— Нямат нужда от пари, за да вдигнат телефона — въздъхна възрастният човек. Беше им изпратил петарката, която възнамеряваше да заложи на един кон. И същият този кон бе спечелил при съотношение трийсет към едно.


	Дъщерята на Стела О’Брайън дойде в „Аленото перо“. Висока, бледа, на около двайсет и пет години, с недоволен вид; не им допадна още от пръв поглед. Подобно на всяка друга жена тя огледа Том с нескрито възхищение и потайна усмивчица. Но това не й помогна.
	— С тази сватба се занимава предимно Кати, говорете с нея.
	Младият мъж им занесе кафе в предната стая и побърза да се измъкне. Мелани изглеждаше силно нажалена.
	— Надявам се, знаете, че майка ми не е червива с пари.
	— Никой от нас не е, мис О’Брайън, затова огледахме внимателно разходите и тя и годеникът й останаха доволни.
	— Не става дума за цената.
	— Какво ви притеснява в такъв случай?
	— Броят. Бедната ми майка смята, че ще дойдат петдесет човека, за да видят как се омъжва за онзи търсач на пари. Направо се е побъркала.
	— Е, тя предупреди, че броят не е съвсем сигурен и ние сме го взели предвид.
	— И още как! От наша страна са поканени двайсет и осем човека и аз мога да ви уверя, че двайсет от тях няма да дойдат, най-много осмина… Не знам колко смята да кани той, но от това, което чувам, и неговите близки не са особено очаровани.
	Кати бе обзета от непреодолимото желание да стане, да се пресегне над масата и да зашлеви Мелани О’Брайън с такава сила, че да я събори на пода. Но се сдържа.
	— Боже мой? Нима семейството на мистър Клиъри също има нещо против?
	— Така чух.
	— Защо не се срещнете с тях?
	— Не искам да имам нищо общо с тях, не ща даже да се приближавам до тях.
	— Ами парите на майка ви. Ако и неговите, и вашите роднини не дойдат, тогава имате пълно право за парите.
	Кати поемаше голям риск, но реши, че си заслужава.
	— Дори нямам представа къде живеят.
	— Бих могла да ви дам адреса и телефонния номер на мистър Клиър от нашата документация. Мисля, че една от дъщерите му живее с него.
	— Много мило от ваша страна, мис…
	— Скарлет… Кати Скарлет.
	Оставаха й само около четирийсет секунди добро настроение.
	— Просто… не виждам защо се захващате…
	— Харесах майка ви и не ми се иска да хвърли толкова пари на вятъра, а по този начин вие ще ми дадете точната бройка и ние ще се съобразим с нея. — Докато говореше, надраска набързо адреса на Шон Клиъри и веднага след това почти изтика посетителката си през вратата. После се върна в кухнята. — Дайте ми веднага нещо, да си излея яда върху него — извика тя.
	Джун измъкна торбата с чистото пране. Кати заудря с юмруци по салфетките, покривките и кърпите.
	— Олекна ми — заяви най-сетне тя.
	— Какво беше това? — поинтересува се Том.
	— Току-що украсих физиономията на мис О’Брайън, без да се налага да ме арестуват — обясни доволно съдружничката му.
	— А смеем ли да попитаме какво точно й каза?
	— Рискувах, Том, и ако не стане нищо, обещавам да поема цялата вина.
	— Би ли ни ориентирала малко… да добием представа за какъв риск става дума?
	Той се смееше, очевидно не беше притеснен. Но все още нямаше представа какво бе направила.
	— По-добре да не знаеш — отговори Кати.


	Джо Федър извади таблата.
	— Хайде, татко, аз водя с една игра, имаш възможност за реванш.
	— Глупава игра — обади се майка му. — Не знам защо си губите времето.
	— Ела да седнеш срещу татко. Аз ще ви гледам.
	Тя седна и започна да играе. Съзнанието на Джо политна надалеч. Оказа се, че поделянето на товара за общуването със старците не беше чак толкова страшно, както предполагаше. Беше започнал тези посещения, за да помогне на Том, да облекчи задълженията му и продължи да го прави, защото се чувстваше гузен заради Марчела. Но вече нямаше нищо против! Прекараното време не му тежеше, никой не го разпитваше за начина му на живот. Който напоследък бе направо монашески и щеше да продължи да бъде такъв, докато си върнеше парите от онзи негодник. А това щеше да стане всеки момент, нямаше да позволи на онзи хитрец да се измъкне току-така… Новините от Англия не бяха блестящи. Негов познат срещнал Марчела и тя казала, че няма търпение да се прибере у дома.


	Мелани О’Брайън уреди среща с Шийла, най-малката дъщеря на Шон Клиъри. Двете бяха единодушни, че бракът е смехотворен и е резултат единствено от самотата на родителите им.
	— Защо иначе щеше да ходи в онзи покер клуб? — попита Мелани.
	— Аз мислех, че играят вист.
	— Какво ще кажеш, ако им обещаем по-често да бъдем с тях. Дали ще помогне?
	— Според мен вече е късно.
	— И така, ще ходиш ли или няма да ходиш?
	— Не знам, не съм сигурна. Не искам да кажа нищо срещу майка ти; сигурна съм, че е добър човек, но баща ми е направо страхотен и не искам да направи някоя глупост.
	— Значи може и да отидеш?
	— Ами, ако е решил твърдо да го направи и ще бъде щастлив да ни види на сватбата, сигурно ще отидем… е, не особено охотно, но все пак ще отидем. А ти?
	— Аз няма да отида, но майка ми няма нужда да се омъжва отново.
	— А брат ти? — поинтересува се Шийла.
	— Той е същинско мамино момченце, готов е да направи всичко за едно потупване по рамото.
	— Значи според теб ще отиде?
	— Вероятно — отвърна неохотно Мелани.
	— Е, ако нейните роднини ще идват, тогава, честно казано, не бихме искали татко да бъде самичък — отговори Шийла.
	— Значи отиваш на сватбата?
	— По-добре да отида, вместо да го нараня.
	— Мелани се начумери още повече.
	— И, разбира се, ако ти отидеш, другите също ще отидат, имам предвид лелите, чичовците и всички останали.
	— Извинявай, Мелани, но ти попита, а аз действително не мисля, че можем да ги спрем — заяви Шийла.


	Кати отиде в „Дъ Бийчис“.
	— В договорката не ставаше дума за постоянни посещения — рече Кенет Мичъл.
	— Дойдох да видя братовчедите си, нима това е престъпление?
	— Те не са твои братовчеди.
	— Може и да си прав. Но въпреки това бих искала да ги видя.
	— Страхувам се, че ги изпусна.
	— О, така ли, и къде са те?
	— Нямам представа.
	Младата жена присви очи.
	— Сега вече наистина стигаме до споразумението. Във всеки момент трябва да знаеш къде се намират.
	— Отидоха при майка си в болницата.
	— Пак ли е влязла?
	— Само за малко. Утре се връща, те отидоха да й занесат чисти дрехи. — Кати извади мобилния си телефон. — Какво ще правиш?
	— Това, което трябваше да направиш ти — ще известя Сара.
	— Наистина преиграваш.
	— В коя болница?
	— Изобщо не е твоя работа.
	— Нямам намерение да измъчвам съпругата ти. Исках само да взема децата и да ги доведа.
	— Не е нужно, чувам ги, че се прибират — каза начумерено той.
	Близнаците я поздравиха хладно.
	— Съжалявам, че майка ви не е добре.
	— Не сме й казали ние — промълви Саймън и погледна виновно към баща си.
	— Нито дума — потвърди сестра му.
	— Но вие трябваше да съобщавате на мен или на Сара, когато положението тук се променя, смятахме, че сте достатъчно големи, за да разберете споразумението.
	Децата сведоха глави.
	— Ако не са се оплакали, значи са щастливи тук — заяви самодоволно Кенет.
	— Въпреки това трябва да известя Сара. Такава е договорката, Кенет.
	— Ти какво се месиш така, където не…
	Близнаците побързаха да излязат в градината. Кати ги последва. Седнаха на малката пейка край бараката.
	— Нали виждаш, става по-зле, когато кажем — обясни Саймън.
	— По-добре да си мълчим — доуточни Мод.
	— Защо не отидохте да видите Мъти и съпругата му Лизи? — Младата жена се усмихна, тъй като използва техния начин на изразяване. Те я погледнаха виновно. В крайна сметка успя да изкопчи истината, просто нямаха пари за билети. — Но татко ми каза, че ви е изпратил пет лири. Защо не ги използвахте?
	— Пет лири ли? — попита Мод.
	— Не сме ги получили — добави брат й.
	Двамата се спогледаха. Кати изобщо не се усъмни в думите им. Петте лири не бяха стигали до тях. Бръкна в чантичката си.
	— Той искаше да ги получите вие, сигурно са се изгубили.
	Децата я изгледаха невинно. Те все още бяха във възрастта, когато вярваха, че нещо може да се изгуби по пощата.


	— Нали са пълни клоуни? — попита Нийл същата вечер.
	Тя го погледна неразбиращо. Какво имаше предвид — правителството, застрахователната компания, библиотеката за правна литература, съдебната система, вестниците.
	— Онези глупаци в „Дъ Бийчис“. Татко ми каза, че Уолтър задигнал компютър от офиса, от Сара разбрах, че близнаците нямат какво да ядат, а Кей се е върнала в лудницата.
	— Отишла е само за преглед.
	— Дори така да е — отвърна с досада той.
	Много й се искаше да му припомни, че именно той се бореше да получат обратно децата. Именно той бе настоявал Саймън и Мод да се върнат при своите кръвни роднини, вместо да живеят на „Сейнт Джарлат“ или „Уотървю“, където все се намираше кой да ги наглежда. Но не смяташе да води война по този повод, затова не сподели гласно мислите си. Каза му само за банкнотата от пет лири.
	— Предполагам, че онзи глупак Уолтър е развил свойството да усеща парите през пликове. Вероятно ги е взел той — заяви нехайно Нийл.
	Съпругата му усети как в гърдите й се надига вълна на гняв срещу Уолтър. Сега пък бе присвоил пари от баща й. Пари, които майка й бе спечелила с чистене по хорските къщи. И които в крайна сметка се бяха озовали в представител на семейство Мичъл. Очевидно чувствата й се изписаха върху лицето й, защото Нийл попита:
	— Добре ли си?
	— Нищо ми няма.
	— Прекалено рано се върна на работа.
	— Нищо подобно, работата ме отвлича от размислите за това и онова.
	— Като стана дума за това…
	Не трябваше да го остави да я ядоса сега. Намеренията му бяха добри, но тези дни всичко я вбесяваше. Може би възнамеряваше да я попита дали могат да се любят, но тя определено не беше в настроение. Или пък да продължи да твърди, че работата й е прекалено уморителна, тя обаче можеше да контролира емоциите си само на работа. Съпругът й можеше да каже десетки неща, които да я изнервят, макар намерението му да не беше такова. А преди никога не ставаше така.
	— Да ти разкажа за сватбата, която подготвяме — прекъсна го тя.
	Нийл сви рамене. Съпругата му започна да обяснява историята на Стела и Шон, но той не я слушаше.
	— Е, как според теб трябва да постъпя? — попита внезапно тя.
	— Във връзка с какво точно?
	— Във връзка с музиката. — Усмихна се. Все още не бе споменавала за музиката.
	— Ще разбереш, когато я чуеш.
	Нищо чудно, че беше добър адвокат, успяваше да се изправи светкавично на крака.
	— Имаш право. Освен това си прав и за умората ми, Нийл, затова си лягам.
	Лежа дълго с отворени очи. Никой не й беше казал, че ще бъде така. Толкова празно.


	— Кати закъснява тази сутрин — отбеляза Джун.
	— Нали търси музика за сватбата — отговори Том.
	— Не е ли невероятна? Аз не бих се ориентирала откъде да започна.
	— Според мен и тя не знае, само твърди, че ще разбере, когато я чуе. Аз лично нищо не разбирам.
	Кати вървеше по „Графтън Стрийт“. Тази сутрин се събуди с необяснимо чувство за вина. За какво се чувстваше виновна? Не беше виновна за спонтанния аборт. Защо тогава й се струваше, че някак си предава всички в своя живот? Щеше да си изясни всичко, ако разполагаше с малко повечко време. Като например да убеди Том за два дни отпуск; той наистина изглеждаше уморен. Или да закара майка си с буса на еднодневна обиколка из магазините, да покани Джералдин на четиричасов обяд в „При Куентин“, да заведе близнаците и Хувс в „Холи“, те никога не бяха отсядали в хотел, а „Холи“ приемаше и кучета. Ами Нийл? Какво можеше да направи за Нийл, за да подобри положението. Отговорът не дойде така лесно, както в останалите случаи. И тогава ги чу — цигулки и акордеони. Бяха шестима музиканти, които свиреха на улицата и събираха пари в една шапка. Щяха да изглеждат великолепно в зимната градина в хотела на Холи. Обърна се към Джоузеф, този от шестимата, чийто английски беше най-добър, и му обясни, че иска валсове и стари песни за любовта.
	— Нямаме скъпи дрехи, за да свирим на сватба в хотел.
	— Няма никакво значение. Знаете ли „Целувката си е целувка“? — Той каза нещо на другите и те я изсвириха. И още няколко песни в същия стил. — Имате ли как да се придвижите до Уиклоу? — попита младата жена, като почти не смееше да се надява. Оказа се, че всеки от тях има микробус. — Страхотно — възкликна тя. — Къде да ви намеря?
	Те й дадоха адреса на едно общежитие, а тя им даде петдесет лири депозит.
	— Откъде знаете, че няма да вземем парите и да си отидем преди сватбеното тържество? — попита Джоузеф. — Задръжте си лирите.
	— А вие откъде знаете, че не съм някоя побъркана и няма никаква сватба? Задръжте ги.
	След което тръгна нататък по улицата, като си тананикаше една от току-що изсвирените песни.
	— Хей, сама ли си говориш — извика насреща й Шона. — Това е добър признак.
	— По-лошо — сама си пея. По-добре ме дръжте под ключ.


	Два дена преди сватбата се обади Мелани.
	— Майка ми каза, че сте наели състав… Тя ли ще плаща?
	— Тя и Шон бяха на мнение, че точно това е групата, която искат — отговори Кати.
	— Ходила в общежитие за бежанци, за да слуша как свирят някакви безделници…
	— Мелани, извинявай, но някой звъни на вратата; ще се върна след минутка.
	Кати стана и обиколи три пъти стаята, след което отиде при своя съдружник.
	— Съжалявам, Том, но ще проваля цялата сватба, просто има хора, с които не мога да разговарям. Обажда се Мелани, притеснена, че оркестърът е прекалено скъп… Можеш ли да говориш с нея?
	— Не, не и не.
	— Да, да и да, умолявам те. Тя има нужда от твоята убийствена сексуалност. Само кажи нещо по-секси и тя ще омекне в ръцете ти.
	— Ти какво й каза?
	— Че трябва да отворя вратата, тъй като някой звъни.
	Том взе телефона.
	— Мелани О’Брайън, как си? Кати я хванаха на вратата. Кажи какво да направя за теб, но първо обещай да запазиш един танц за мен в сряда вечерта.
	— Голям измамник е — засмя се Кати.
	— Но е артистичен — отвърна Джун. — Доколкото разбирам, тя вече не мърмори за цената на оркестъра, нали?


	Във вторник се обади Мод.
	— Извинявай, не искам да те бавя.
	— Наистина, страшно съм заета — отговори Кати.
	— Само… нали каза, че трябва да се държим като големи.
	— Казвай какво има, Мод?
	— Значи не искаш вече лъскане на съкровищата, така ли?
	— Не, засега не.
	— Но, Кати, когато ти ни даде онези пет лири от Мъти, ние отидохме при Мъти и съпругата му Лизи и те казаха, че някои от вашите съкровища били откраднати…
	— Да, но ти не се тревожи.
	— Спомням си колко ти харесваше онова сребърно нещо, което наричаше „купа за пунш“. Видях нещо подобно в бараката в нашата градина. Тя обикновено е заключена, но днес влязох и си помислих, че може би ще ти бъде приятно да ги използваш вместо твоите, така че бих могла да попитам татко…
	— Не питай нищо засега, Мод, тук сме затънали до гуша в работа; ще ти се обадя по-късно.
	— И преди си казвала така, но после не се обаждаш.
	— Божичко, Мод, не ми натяквай, моля те…
	— Съжалявам.
	— А след като приключим с тази сватба утре, ще дойда да ви видя. Обещавам.


	— Кой беше? — попита Том.
	— Мод. Може би не бях толкова търпелива, колкото трябва, но тя все говореше за някаква купа за пунш.
	— Какво?
	— Каза, че била скрита в градинската им барака в „Дъ Бийчис“.
	Изведнъж двамата се спогледаха.
	— О, Боже! — Кати притисна длан към устните си.
	— Уолтър — промълви Том.
	Този ден като че ли всичко отнемаше два пъти повече време от обикновено. Просто не можеха да намерят пет минути, за да поговорят за Уолтър. Трябваше да се концентрират върху съобщението от рибарския магазин, че рибата, която бяха поръчали вчера, не е доставена, тъй като снощният улов бил слаб. Том бе забравил да помоли месаря да нареже месото на кубчета и това означаваше още половин час. Кати бе уредила сватбената торта, но сладкарят не искаше да я достави до Уиклоу. Обясниха им сопнато, че го правят само в Дъблин, а не от другата страна на луната. Кон имаше зъбобол и отиде на зъболекар. Джун съобщи, че Джими се побъркал и настоявал да се прибере преди полунощ, затова помоли Том или Кати да му се обадят. Люси сподели, че се скарала с родителите си. Хора, които никога не им се обаждаха, решиха точно днес да нарушат свещеното правило. Джо Федър поиска да разбере дали брат му може да се срещне с него тази вечер, за да пребият злосторника, който му бе отмъкнал стоката. Лизи се обади да съобщи, че снимките от сватбата на Мариан са пристигнали и били много хубави. Предлагаше им да ги донесе, за да ги видят. Джеймс Бърн се обади за една сметка и се наложи да направят справка в счетоводната книга. Нийл попита кога ще поканят на вечеря онзи човек от Брюксел. Нямаше време да му каже за Уолтър.
	Том отиде предварително в хотела, а пътьом остави Кати в църквата. Тя бе взела назаем една шапка от Джералдин и бе закачила на ревера си букетче цветя. Отвън стояха две отделни групички. Кати се приближи към групата, в която не видя Мелани О’Брайън. Роднините на Шон Клиъри си шепнеха нещо и клатеха глави. Младата жена се представи и се постара да запомни няколко имена, след това се присъедини към другата групичка. И двете страни се съпротивляваха, но не можеха да направят нищо, тъй като жената с шапката ги принуди да се ръкуват. Тогава пристигна Шон. Никой от семейството му не го прегърна. Той влезе в църквата. Кати едвам се сдържа да не ги срита всички подред. После се появи Стела, изглеждаше прекрасно в роклята и сакото в синьо и сребристо. Носеше малка синя шапчица и огромни сребърни обеци.
	Том вече бе взел всичко в свои ръце, когато пристигнаха в хотела. Щом влязоха, гостите бяха посрещнати с шампанско.
	— Как мина в църквата? — прошепна той.
	— Малко мрачно. Оркестърът тук ли е?
	— Да, имат доста ексцентричен вид.
	— Не си ги чул как свирят.
	— Може и никой да не ги чуе. Поговори с тях, все се натъквам на онези, които не говорят английски.
	— Расист…
	— Не знам кой е езикът им? — не се предаде младият мъж.
	— И аз нямам представа, отивам при Джоузеф — обяви бодро тя.
	— Кати?
	— Какво?
	— Свали тази шапка, сложи си униформата, от теб се очаква да работиш тук — засмя се той.
	Джоузеф разбираше от сватби; каза, че в предишния си живот работел в хотел.
	— Разбра ли защо тази сватба се нуждае от по-особено внимание? — попита тя.
	— Да, ще трябва да заместим липсата на разговори с музика.
	— Да се надяваме, че ще е само в началото.
	Тъй като никой не беше сигурен кой ще дойде, бяха решили да направят шведска маса. Гостите на Шон се наредиха от едната страна, а на Стела — от другата. Люси и Кон разливаха виното щедро, но докладваха, че мнозина поставили твърдо длани върху чашите си. А една от дъщерите на младоженеца заяви, че няма да достави удоволствие на противниковата страна да я види пияна. Храната се приемаше добре, дочуха се дори неохотни комплименти. Мазурките, полките и каквото още свиреха хората на Джоузеф действително прикриваха факта, че това не е от най-веселите сватбени празненства. Малко по-късно Том ги събра около тортата, а групата на Джоузеф изсвири няколко предупредителни акорда. Шон се изкашля.
	— Когато моята съпруга Хелън почина, и когато съпругът на Стела, Майкъл, почина, и двамата помислихме, че животът е свършил за нас. И тогава ни бе даден втори шанс. Няма да бъде същото. Никой не може да замени Хелън и Майкъл и не се и опитва, но искаме да ви благодарим, че днес дойдохте да отпразнувате с нас щастието, което изживяхме в миналото и което, надявам се, ни очаква и в бъдеще. Този ден нямаше да означава нищо за нас със Стела, ако децата на Хелън и Майкъл, и роднините и приятелите не бяха дошли да ни изкажат своите благопожелания, затова бих искал да ви помоля да вдигнем тост за приятелството и бъдещето, а след това се присъединете към нас на дансинга.
	Музикантите засвириха бавен валс и се обърнаха към гостите, за да ги подканят да излязат. Шон поведе Стела. В този момент обикновено присъстващите ръкопляскаха и разменяха топли усмивки. Никой не се присъедини към тях. Младоженката се опита да ти насърчи.
	— Не ги моли, не ги моли — промълви Кати.
	— Свали си престилката — нареди Том.
	И сам смъкна тениската със символите на „Аленото перо“, която носеше над ризата си. Кати не бе танцувала никога досега с Том. Беше забравила колко е висок, главата й не стигаше дори до рамото му. Когато танцуваше с Нийл, бяха на еднаква височина. Том ухаеше на сапун.
	— Страхувам се да погледна, танцува ли някой друг? — прошепна тя.
	— Кон и Люси са тук, но мисля, че е време да сменим схемата. — Пусна я внезапно и се насочи към Мелани О’Брайън. — Хайде, Мелани… обеща ми — извика той.
	Младата жена се изправи и пое ръката му. Кати от своя страна измъкна един червендалест мъж от групата на Шон, Джун избра сина на Стела, Кон и Люси също се разделиха и поканиха други хора. Макар и постепенно, постигнаха целта си — изкараха присъстващите на дансинга. Сега Том танцуваше с булката. Стела вдигна усмихнатото си лице към своя партньор.
	— Никога няма да мога да ви се отблагодаря. Пожелавам ви в бъдеще да бъдете благословени с децата си.
	И погледна към Кати. Подобно на повечето хора, тя също бе решила, че двамата са женени.
	— Кати е омъжена за един адвокат, а аз… аз все още търся — обясни Том.
	— Надявам се да намериш някоя чудесна жена.
	— Аз се надявам да бъда щастлив като вас с Шон… Когато се оженя, ще си спомня за този ден, но сега трябва да те върна в неговите обятия и да се захващам на работа.
	Мис Холи зацъка възхитено, като видя безупречно почистената кухня, благодари им за храната, която й бяха оставили в хладилника.
	— Вие двамата сте жив пример за цялата кетърингова гилдия — заяви одобрително тя. — И ако решите да празнувате и друга сватба тук, ще приема с радост…
	— Задръжте си похвалите, мис Холи — каза Том. — Микробусът не може да тръгне, ще трябва да прекараме нощта тук. Страшно съжалявам, никога не се е случвало досега…
	— Не се притеснявайте, има предостатъчно стаи. Аз трябва да си лягам, а вие останете, колкото искате; имате нужда да разпуснете след цялото напрежение и тичане — рече тя и се прибра.
	Том и Кати отдъхваха в кухнята на хотела. Отвориха втора бутилка вино. Наистина можеха да разширят дейността си, ако разполагаха с такова място за сватбени тържества, трябваше да накарат Рики да направи снимки. В сряда следобед можеха да дават уроци по готварство във фирмата, да замразяват във фризера пакети с храна и да ги продават по-късно в „Аленото перо“ или чрез някой магазин. Рано на другата сутрин Том щеше да се обади в „Хейуърдс“, за да каже да извадят от фризера хлябовете, които бе оставил там за подобни случаи.
	— Трябва да звънна на Нийл — Кати извади мобилния телефон от чантата си.
	Том понечи да излезе, но тя му направи знак да остане на мястото си. Отговори й телефонният секретар.
	— Нийл, няма да повярваш, но микробусът се развали и ще прекарам нощта в хотел „Холи“. Не знам по кое време ще го оправят утре, ще ти се обадя сутринта. Надявам се, че при теб всичко е наред; доста късно е вече, а ти не си се прибрал още, но вероятно срещата ви е продължила повече от очакваното. Между другото, сватбеното тържество тук мина добре. Обичам те. Чао.
	— Много сте независими и двамата.
	— Системата действа, но в момента имаме пикове и спадове. Той мисли, че трябва да отидем на почивка.
	— Ами вървете — каза Том.
	— Със сигурност няма да ходя никъде. Какво обсъждахме току-що? Идва най-натовареният ни период. Искам ти да си вземеш два дена в най-скоро време, но няма да ми стане приятно, ако точно сега отидеш на истинска почивка.
	— Добре, няма — усмихна се младият мъж.
	— Да изпием по още една чаша вино, Том. Нека го качим горе.
	Кати избра едното легло, изрита обувките си, легна и впери очи в своя съдружник.
	— Трябваше да запишем тези идеи. Утре няма да помним нищо.
	— Какво да запишем? — Младият мъж седна на другото легло и наля виното. — Гледай да не го разлееш, понапила си се.
	— За разлика от теб, който си абсолютно трезвен. Да запишем идеите: уроците по готварство в сряда, замразената храна за фризера…
	Остави чашата и заспа веднага. Том я зави. Мислеше да слезе долу и да си намери друга свободна стая, но в последния момент се отказа — все пак ставаше дума за някакви си четири часа.


	Уолтър Мичъл не можеше да заспи. Глупавите близнаци се бяха обадили на Кати Скарлет и й бяха съобщили, че половината от откраднатите й неща се намират в градинската барака. Не можеше да повярва. Откри Мод, докато ровеше там. Едва не припадна, когато чу как Кати щяла да се отбие днес след някаква сватба и малката искаше да види дали в бараката няма още нещо полезно.
	— Казвал съм ти никога да не влизаш в моята барака и ти обеща, но и двамата сте ужасни лъжци; нищо чудно, че никой не ви иска.
	— Искат ни — възпротиви се Саймън.
	— Назовете ми само един.
	— И Мъти ни иска, и неговата съпруга — правят двама — отговори момчето.
	— Те не искат да се приближите до дома им.
	— Той ни е изпратил дори пет лири за билети за автобус, но така и не са стигнали дотук. — Мод бе засегната. — А Мъти ще ни води на конните надбягвания за рождения ни ден.
	— А вие казахте ли на Кати, че ровите из моята барака?
	— Аз й казах, че там има купа за пунш като онази от нейните съкровища.
	Уолтър пребледня.
	— И какво ти отговори тя, казвай веднага, глупачке, преди да съм те напляскал.
	Сестра му се ужаси.
	— Не е казала нищо, Уолтър, каза само, че е заета, но ще дойде след сватбата.
	— Прибирайте се веднага в стаите си!
	— А ти какво ще правиш? — поинтересува се Мод.
	— Напускам тази къща. Не мога да ви гледам и двамата, лъжци такива.
	Побързаха да се приберат в стаите си. След малко надникнаха и видяха как големият им брат излезе с куфар в ръка от спалнята си и отиде в градината. Започна да измъква пълни торби от бараката, после дойде такси и той ги качи в него. Наистина заминаваше. Баща им се обади и съобщи, че е срещнал стария Барти, и ще се прибере късно вечерта или може би на сутринта, така че да не алармират полицията да го търси.
	— Утре ли ще се прибираш вкъщи? — попита Саймън.
	— Наистина си най-уморителното дете, което съм виждал в целия си живот — заяви Кенет Мичъл и затвори телефона.
	— Уолтър е прав — промълви момчето. — Наистина не ни иска никой.


	Кенет Мичъл се прибра призори от клуба на стария Барти, където бе дремнал няколко часа в един фотьойл и се почувства освежен. На кухненската маса намери бележка: „Напускаме къщата. Довиждане. Мод и Саймън.“
	Обади се на брат си. Той не остана особено доволен, че го будят в седем сутринта.
	— Говори с Нийл и Кати, те ще знаят — заяви Джок и затвори телефона.
	Нийл изслуша с недоволство обърканата история.
	— Обади се на Сара — предложи той.
	— Реших първо да говоря със семейството — обясни Кенет.
	— Добре, ще се свържа с Кати. Уолтър не знае ли нещо?
	— Както изглежда, него също го няма.


	Бети беше дежурна в хотел „Холи“. Тя не можеше да нахвали двамата млади хора, които бяха почистили безупречно. Телефонът иззвъня. Беше много рано за техния хотел. Оказа се, че е Нийл Мичъл, който търсеше съпругата си. Очевидно микробусът се бе счупил и тя бе останала да прекара нощта тук.
	— А аз се чудех защо онзи голям бус е все още тук. Почакайте, мистър Мичъл, тя трябва да е в стая девет. Ще ви свържа.


	— Ало — обади се Том Федър.
	— Ало? — повтори озадачен Нийл. — Стая девет ли е?
	— Да. Кой се обажда?
	Том имаше главоболие, беше се събудил час по-късно, трябваше да намери автомонтьор, да оправи буса и да се прибере в Дъблин. Кой беше този, който звънеше и му досаждаше?
	— Търся Кати…
	— О, Боже, Нийл, какъв малшанс имахме снощи… бусът не помръдна, дори не издаде звук.
	Докато говореше, започна да буди Кати в съседното легло.
	— Да, Кати ми е оставила съобщение. Къде е тя, между другото? Поисках да ме свържат с нейната стая.
	— О, тя е долу, подрежда нещата. Току-що влязох в стаята й, за да й занеса мобилния телефон, канеше се да ти се обади.
	— Опитах се да се свържа първо по него. Явно го е изключила.
	— Не, батерията е изтощена. Както и да е, да й кажа ли да ти се обади?
	Опитваше се да печели време. Междувременно тя се надигна от леглото, разтърси глава и осъзна къде се намира.
	— Том, тук настана една криза. Да затворя ли или ще ме прехвърлиш на рецепцията?
	— Не — възкликна Том, — не затваряй, виждам я да се качва по стълбите. Кати, Кати — извика той. — Намерих ти телефона тук, в твоята стая, но батерията е изтощена, обажда се Нийл…
	Кати разбра много по-бързо, отколкото бе предполагал.
	— Нийл, аз съм насред полето, така да се каже, лишена от всякакъв транспорт, не можеш ли ти да се обадиш на Сара?
	— Да не са у вашите?
	— Те щяха да се обадят, но все пак им позвъни.
	— Разбира се, няма и следа от Уолтър.
	— Нийл, нямах време да ти кажа. Мисля, че Уолтър е един от вандалите, които изпотрошиха фирмата. Мод видяла нещо в бараката, трябва да я огледаш, нищо чудно да крият там някои от нашите неща. Слушай, ще заредя батерията на мобилния телефон и ще ти се обадя по-късно, за да разбера какво става.
	И затвори. Двамата се спогледаха.
	— Пъргав ум — заяви тя.
	— И ти бързо се ориентира.
	— Не беше необходимо, можехме да обясним какво се случи. Нийл щеше да разбере.
	— Знам, но така е по-лесно.
	— Имаш право. По-малко обяснения. Боже, чувствам се ужасно — въздъхна Кати и влезе в банята. — И изглеждам още по-ужасно — извика отвътре тя, когато се видя в огледалото.
	— Какво е станало с децата?
	— Избягали са. От всичките триста шейсет и пет дни в годината избраха точно този.


	Но денят едва започваше. След като се наплискаха с достатъчно вода, за да се посвестят, те отвориха вратата към коридора и видяха Бети, която носеше поднос със закуска за младоженците в стая дванайсет. Бети, която само преди месец бе дочула как Кати съобщава на съпруга си, че е бременна, бе истински шокирана. По-късно мис Холи също им се стори не така сърдечна. Очевидно я бяха информирали.
	Върнаха се в Дъблин в ранния следобед, но нямаха настроение да изслушат разказа на Джун за това колко се забавлявала в компанията на оркестъра или за спора на Люси с родителите й, задето се прибрала вкъщи с мотора на някакъв мъж. Нямаха време да направят справката, за която ги бе помолил Джеймс Бърн. Нито да изслушат обясненията на Хана Мичъл за писмото, което бе получила от Канада, или на Питър Мърфи, който искаше да организира коктейл напук на Джералдин. Нямаха желание да слушат къде Фреди Флин купуваше вили. Но го направиха, тъй като в това се състоеше работата им. Когато безкрайният ден най-сетне наближи края си, звъннаха двата телефона. Кати ококори към Том уморените си очи.
	— Защо ми се струва, че ще ни кажат неща, които не ни се иска да чуваме? — попита тя и вдигна телефона, който бе по-близко до нея.
	— Не затваряй, Кати, Марчела се обажда. Моля те, опитай се да убедиш Том да говори с мен, моля те.
	Том пък говореше със Сара, която обясни, че със случая се е заела полицията. Мод и Саймън щяха да прекарат втора нощ на улицата.


>	Десета глава
>	Октомври

	Саймън и Мод обсъждаха дали да се обадят на Мъти и съпругата му Лизи. Ако те наистина бяха изпратили пет лири, които се бяха изгубили, тогава може би нямаше да бъдат така враждебно настроени към тях, както всички останали. Телефона вдигна Лизи; тя не каза къде е Мъти, бил отишъл някъде за ден-два. Това озадачи децата. Мъти никога не ходеше никъде.
	— Да не би да отказва да разговаря с нас? — попита Мод.
	— Дете мое, че защо ще отказва?
	Тези думи прозвучаха донякъде успокояващо, но все пак не бяха нито „да“, нито „не“. Саймън й благодари за петте лири.
	— Беше много мило от ваша страна — допълни той.
	Лизи отговори, че са се объркали, с Мъти не им бяха изпращали никакви лири. Близнаците обясниха как парите се изгубили по пощата и Кати им дала петарка от чантата си.
	— Станала е някаква грешка.
	— Съжалявам, Лизи — отвърна учтиво момчето. — Знаеш ли кога ще се върне Мъти?
	— Трудно е да се каже…
	— Лъже — заяви след това Мод. — Мъти никога не ходи никъде…
	— Освен на конни състезания.


	В действителност Мъти Скарлет прекара една нощ в болницата… ставаше въпрос за нещо силно смущаващо — разни млади лекари преглеждаха интимните му части и пъхаха в тях невъобразими неща. Той беше дал на съпругата си стриктни инструкции да казва, че е заминал по работа. А като се прибра вкъщи, завари истински ад. Близнаците бяха изчезнали. Сара разпитваше Лизи, тя повтаряше всяка дума от разговора им.
	— Нямах представа, че замислят нещо такова… Как можех да предполагам? Те винаги казваха, че са добре и мислех, че им е омръзнало да идват тук… Не ми се сториха разстроени, говореха както винаги, благодаряха за някакви си пет лири, които не сме им изпращали.
	Денят се проточи безкрайно, разни хора се опитваха да проучват миналото, оглеждаха безплодно бележката, оставена в кучешката колибка: „Взехме Хувс с нас“. Това бе доста мрачно писъмце, което не даваше никаква информация къде може да са отишли. Претърсването на възможните места не доведе до никъде, не научиха нищо и от приятелите им от училище. Кенет изведнъж бе станал сговорчив, а от Уолтър нямаше и следа. Не беше се появявал на работа, затова бе напълно възможно близнаците да са с него. Кей, изтрезняла от ужас поради трескавата активност в къщата, обясни, че Уолтър тръгнал сам, с такси, на което натоварил много черни торби. Но тъй като не я смятаха за свидетел, на когото може да се разчита, не й обърнаха внимание. Когато Мод и Саймън бяха обявени официално за изчезнали, Мъти предупреди много от своите „колеги“. На „Сейнт Джарлат“ подскачаха при всяко позвъняване на телефона. Този път се обаждаше Кати — щеше да мине на връщане от работа. Мъти се отпусна за първи път — Кати щеше да оправи нещата.


	— Трябва да отида там — обясни тя. — Ще се обадиш ли на Марчела?
	— Какво? — попита шокирано Том.
	— Написала съм тук номера, тя чака до телефона.
	— Благодаря, но няма да стане.
	— Тя плачеше, Том. Обещах й да направя…
	— И го направи — отвърна хладно той.
	— Не мога да я оставя в някаква телефонна кабина цяла вечер — възкликна умолително младата жена.
	— Благодаря, Кати, вземи ключовете. Онези двамата ще се появят с някакво изумително обяснение.
	Тя набра номера.
	— Марчела, съжалявам, пак съм аз, Кати. Казах му, но той няма да ти се обади. Не, не знам защо, но не искам да стоиш и да чакаш там.


	— За всичко съм виновна аз, бях толкова нетърпелива с Мод — ридаеше Кати на кухненската маса. Всички бяха стреснати. Това не беше Кати, която познаваха. Лизи, Джералдин, Мъти и Сара се споглеждаха безпомощно. — А най-ужасното е, че тя беше толкова мила, опитваше се да ми осигури някаква купа за пунш от бараката и дори не съзнаваше, че е открадната от загубения й брат.
	— Саймън? — възкликна Мъти.
	— Не, Уолтър. Доколкото разбирам, цялата барака в градината е пълна с наши неща.
	Сара я изгледа остро.
	— Мислиш, че крадецът е Уолтър?
	— Да, изглежда е той. Може би има нещо общо с бягството на децата — добави тревожно тя.
	— Нийл знае ли?
	— Не, аз самата научих едва вчера или онзи ден, но бях страшно заета с подготовката на едно сватбено тържество извън Дъблин.
	— Но защо не си казала на Нийл? — Кати не забеляза неодобрителния й тон.
	— И Уолтър е напуснал „Дъ Бийчис“, така ли?
	— Да, майка му смята, че заминал снощи с такси… заедно с много торби.
	И тогава Кати и Сара се спогледаха. Сара извади мобилния си телефон и позвъни отново в полицията.


	Кенет и Кей очакваха пристигането на полицаите в „Дъ Бийчис“. Засега нямаше никакви новини, но полицията трябваше да огледа бараката в градината и стаята на мистър Уолтър Мичъл. Обясниха, че мис Кати Скарлет ще пристигне всеки момент.
	— Какво иска тя? — попита Кенет.
	— Тя е дъщеря на двойката, чиято къща близнаците са посетили снощи, за да си вземат кучето. Мис Скарлет е омъжена за вашия племенник, така че може да се смята и за роднина. Доколкото разбрах, съпругът й също ще дойде.
	— Уф! — въздъхна Кенет.
	— Мистър Нийл Мичъл е адвокат, сър. Ако имате нещо против огледа, кажете още сега.
	— И какво ще направите, ако съм против?
	— Ще вземем заповед за обиск — обясни младият полицай.


	— Не казвам, че е откраднал тези неща, но е доста странно съвпадение — обясняваше Кати, докато пътуваше със съпруга си към „Дъ Бийчис“.
	— Трябва да внимаваме да не започнем да хвърляме обвинения — предупреди я той. — Татко ми каза, че Уолтър е отмъкнал някакъв компютър от работата и не се е появил днес, всичко показва, че си права, но…
	— А пияната ти леля смята, че го е видяла снощи да напуска къщата в такси, заедно с много черни найлонови торби…
	— Знам. И ако ги е взел, Кати, никаква милост!
	— Не ти вярвам; накрая ще заявиш, че той е жертва, че заслужава нашето съчувствие.
	— Защо се държиш така с мен? — попита натъжено Нийл.
	— Не знам, Нийл, наистина не знам. Искам да убия и Уолтър, и себе си. Ако бях малко по-мила, онези глупачета нямаше да избягат.
	— Прекалено много работиш.
	— Не, аз просто не намерих време, там е разликата.
	— Имам изненада за теб.
	— Изненада ли? — погледна го уморено тя.
	— Разговарях с Том по този въпрос; той каза, че може да се оправи без теб и аз резервирах една седмица в Мароко за двама ни!
	Очакваше да я зарадва, но тя сякаш остана разочарована.
	— Нийл, много мило от твоя страна, но отказвам.
	— Резервирано е!
	— Сега не мога да мисля за нищо друго, освен за децата, а и не ми се иска да ходя никъде, прекалено сме заети.
	— Том каза…
	— Том е мил човек и казва това, което мисли, че другите биха искали да каже. В повечето случаи — добави тя, като се сети за плачещата на телефона Марчела. — Може ли да поговорим друг път, Нийл?
	— Когато решиш, че си в настроение — отвърна обидено той.
	Останалата част от пътя до „Дъ Бийчис“ изминаха в мълчание.


	Купата за пунш беше изчезнала, когато полицаите претърсиха бараката, но намериха много други неща и помолиха Кати да ги види. Първоначално тя реши, че сред тях няма нищо, което им е принадлежало. Но после забеляза няколко салатиери и една ленена покривка.
	— Салатиерите ни бяха подарени от родителите на Нийл миналата Коледа, покривката е с избродирани инициали заради пералнята, където я даваме — заяви тя.
	Съпругът й кимна. Полицаите изглеждаха убедени. На Уолтър нямаше да му се размине, когато го намереха.
	Джок обясни пред тях за липсващия компютър.
	— И искам да знаете, че племенник или не, възнамеряваме да предприемем всички необходими мерки.


	— Може да са навсякъде — проплака Мъти.
	— Те са само на девет години, ще привлекат вниманието на хората и все някой ще започне да ги разпитва. Освен това са толкова характерни, полицаите ще ги открият за нула време — успокояваше ги Джералдин.
	— Не, полицаите нямат представа къде могат да са, непрекъснато настояват да се сетим за евентуални места, но никой от нас не знае нищо за живота на бедните дечица. Защо не ги оставиха тук, при нас, вместо да ги присаждат обратно в „Дъ Бийчис“?
	— Трябваше да го направят — отговори Лизи, която все още твърдо вярваше, че решението е било правилно.
	— Да, и там им беше много добре — смъмри я съпругът й. — Толкова добре, че най-накрая избягаха!


	Том не можеше да си намери място. Не можеше да се отърси от мисълта за Марчела. Сигурно е била страшно отчаяна, за да признае терзанията си пред Кати и да я моли така. Марчела винаги държеше на имиджа си на самоуверена личност. Дали щеше да е по-различно, ако той бе вдигнал телефона? Може би тогава щеше да отговори с нормален глас, че го боли прекалено много, за да говори за нещо, което не може да бъде променено. Тогава тя нямаше да чака и да плаче в някаква телефонна кабина. Тази картина не му позволяваше да се съсредоточи. Най-сетне реши да отиде при родителите си. Те седяха с Джо в кухнята и играеха бридж за трима. Брат му изглеждаше така, сякаш отгоре му се бе срутила стена — лявото му око беше затворено, устната — подута, а част от косата му бе обръсната на мястото, където го бяха шили.
	— Боже мили! — възкликна Том.
	— Нали е ужасно! — отвърна майка му. — Бедният Джо се блъснал на заден ход в една стена и само пряката намеса на Господ го спасила от по-тежки наранявания.
	— Дясната стена ли беше? — попита той.
	— Да, дясната — кимна предпазливо брат му.
	— А сега какво ще стане?
	— Сметките ще се платят — отвърна доволно Джо.
	— Но на тази цена.
	— Може да се каже, че цената не е никаква.
	Баща им се намръщи, за да даде знак, че разговорът трябва да бъде променен в друга посока. Том им съобщи, че близнаците са изчезнали и никой не знае къде да ги търси.
	— Тези двамата ще се оправят и сами, нали са Мичъ лови — изсумтя Мора.
	— Мамо, те са много странни деца, приемат всичко буквално, всичко може да им се случи.
	— А я кажи, Марчела все още ли е на онази почивка в Лондон?
	— Казах ти, че иска да бъде модел и за тази цел трябва да бъде в Лондон.
	— И добре ли вървят нещата? — поинтересува се учтиво Джи Ти Федър.
	— Така мисля, татко. Чувам, че се справяла добре.
	— Странно — намеси се Джо. — Аз пък чувам точно обратното.


	Приятелят му Дерек със спортната кола не искаше Уолтър да отседне в дома му.
	— Ти и без това все създаваш неприятности, Уолтър, а сега, след като казваш, че те преследват, не мога да си позволя апартаментът ми да бъде претършуван от полицията.
	Съществуваше голяма вероятност да открият кокаина и черните торби със съдържанието от бараката в „Дъ Бийчис“.
	— Може ли да оставя багажа?
	— Не, върви на пазара — посъветва го Дерек. — Там ще го разтовариш за нула време.
	— За жълти стотинки.
	— Е, вземи стотинките и ги заложи на някой кон, тогава ще бъдеш съвсем на чисто — отговори Дерек, който искаше Уолтър да не се появява повече в живота му.


	Сара беше неуморна в усилията си да ги открие, препрочиташе отново и отново записките си с надеждата да попадне на някаква полезна информация. Отби се на „Уотървю“, за да разпита Кати и Нийл за интересите на близнаците.
	— Ами, обичаха онова куче и точно затова са го взели — обясни Кати.
	— Какво правеха вечер, докато бяха тук?
	— Известно време се занимаваха с домашните, после обичаха да редят пъзели… Не знам какво друго, Нийл, ти знаеш ли?
	— Задаваха въпроси през цялото време… Колко печелиш, колко често се чифтосвате…
	— Сара, нали не е възможно да ги е убил някой? — Лицето на Кати бе изкривено от тревога.
	— Разбира се, че не — отвърна Сара, но гласът й потрепери.
	— Всичко ще бъде наред, двамата са способни да оцелеят при всякакви обстоятелства — въздъхна Кати.
	— А на теб как ти се струва почивката? — поинтересува се Сара.
	— Отложена е засега — побърза да се намеси Нийл.
	Кати се ядоса. Защо беше съобщил на Сара за тази почивка, като че ли е нещо уговорено? То вече нямаше значение, но въпреки това я заболя.


	Джералдин не можеше да работи, мислите й я връщаха непрестанно към близнаците. Чакаха я две важни поръчки, имаше среща и с Ник Райън. Но странните, развълнувани, бледи лица на близнаците не й излизаха от ума. Те бяха толкова забавни на възстановителното парти в апартамента й и направиха бис, тъй като мислеха, че хората това и очакват. През цялото време бе успокоявала другите и дори им се бе присмивала за безпочвените страхове. Но тя също беше много разтревожена. Всички бяха чували какви ли не страховити истории за изчезнали деца. Джералдин разтърси твърдо глава. Спазваше стриктно правилото да не се отдава на мрачни размисли. Концентрирай се трескаво върху работата си, а когато не можеш да го направиш, тогава се съсредоточи, все така трескаво, върху сексуалния и светския живот. Тази вечер щяха да ходят с Ник на театър. И двамата планираха той да остане в „Гленстар“. Знаеха го, макар никой да не го бе изрекъл на глас. Късната вечеря в ресторант беше свързана с много проблеми. Трябваше да търсят място за паркиране, нямаше да могат да шофират след две чаши вино, освен това бе невъзможно да си поговорят, тъй като съседите по маса обикновено вдигаха много шум. По-добре беше да купят пушена сьомга и да я занесат в апартамента на Джералдин. Идеята наистина беше превъзходна, освен това във фризера имаше от прелестния хляб на Том Федър. Ник взе и бутилка вино. А трябваше ли да си тръгне в определен момент след вечерята? Не, нощта бе тяхна. Въпросът беше уреден. Любовната връзка беше започнала.


	Мъти отиде при Санди Кийн, инстинктивно воден от ежедневие си навици.
	— Днес не ми се залага, умът ми е другаде — рече той.
	— Както искаш, но вчера наистина имаше късмет — отвърна Санди.
	— Вчера не съм залагал, имах си предостатъчно грижи.
	— Е, спечели седемдесет лири.
	— Единият от двама ни явно си е изгубил ума, вчера даже не съм се доближавал дотук.
	— Знам, Мъти, казаха ми.
	— Кой ти каза.
	— Близнаците.
	— О, Боже, в колко часа?
	— Първото надбягване в Уинкънтън.
	— Може ли да ти използвам телефона? Трябва да се обадя в полицията.
	— Ще доведеш полицаите тук и ще им кажеш, че съм взел залог от малолетни? Побъркал си се!
	— Не, Санди. — Мъти вече набираше номера. — Ти не разбираш. Полицаите търсят навсякъде децата. Няма ги вече от два дена.


	Тази следа обаче не им помогна особено. Значи през нощта децата се бяха навъртали заедно с кучето в околностите на „Сейнт Джарлат“ до отварянето на гишетата за залагане.
	— Чувствам се малко по-добре, като знам, че имат седемдесет лири — каза Кати.
	— Да, но това означава, че няма да им се наложи да се приберат скоро вкъщи — отвърна Мъти и прехапа устни.


	Търсенето бе съсредоточено в много по-голяма степен около „Сейнт Джарлат“, отколкото в близост до „Дъ Бийчис“. Там децата се бяха чувствали най-щастливи, там бяха отишли да вземат Хувс и бяха написали бележката си. Лизи преглеждаше снимките с Мод и Саймън, полицаите й бяха поискали снимка, която щяха да използват, ако до утре не научеха нищо ново. Очевидно се бяха отказали напълно от Кенет и Кей. Лизи извади една голяма кутия, не трябваше да си позволява да мисли, че им се е случило нещо. Все пак се намираха в Ирландия, нищо лошо не можеше да им се случи тук.
	— Искам да кажа, нали никой не би сторил нищо лошо на деца? — попита тя полицая, докато му показваше снимката, на която Саймън и Мод стояха пред църквата в народни носии.
	— Да се надяваме, мисис Скарлет.
	— Разбирате ли, човек трябва да ги познава, за да разбере колко са особени, просто не са от този свят, не живеят в реалността. Идва им нещо на ума и го следват неотстъпно.
	— А дали биха се доверили на непознати, как смятате?
	— Биха тръгнали и с Джак Изкормвача, ако се появи на прага с някакъв план.
	Лизи отпусна глава на масата и зарида на глас. Мъти се приближи и я погали неловко по рамото.
	— Ако сме знаели какви луди мисли са се въртели в малките им главички, когато са напуснали „Дъ Бийчис“, щяхме да ги намерим за нула време — поклати глава той.


	Половин Дъблин точно това се и опитваше да направи — да отгатне какво са мислили. Но безуспешно. Мод и Саймън бяха оставени толкова дълго време да се справят сами в един странен, проблемен и несигурен живот, че си бяха измислили свой малък свят, където никой не можеше да ги последва.
	Близнаците не предполагаха каква драма бяха създали. За тях всичко бе от просто по-просто. Мъти беше обещал да ги заведе на конните състезания за рождения им ден, за да чуят истинския тътен на копитата. И той явно бе отишъл точно там, на състезанията извън Дъблин, а съпругата му Лизи не искаше да си признае. Тогава съставиха план. Щяха да отидат на състезанията и да се срещнат с Мъти. Да го попитат право в лицето какво бяха направили, за да го ядосат. Имаха пет лири и осемдесет и три пенса. Това бяха много пари, но дали щяха да им стигнат до окръг Килкени? Цяла нощ обсъждаха идеята. Никой нямаше да се възпротиви. Баща им беше някъде със стария Барти, майка им напоследък изобщо не ставаше от леглото, а Уолтър бе напуснал къщата. Приготвиха по една найлонова раничка с допълнителен чифт обувки, голям пуловер, пижами, буркан сладко, един хляб и две резена шунка. По повод на сапуна възникна оживена дискусия. Саймън смяташе, че там, където отиваха, вероятно имаше сапун; според сестра му, тъй като щяха да спят в навеси, плевници или направо на полето, бе истинска лудост да си мисли, че ще има сапун. Все пак взеха един, за всеки случай. А веднага след съмване, когато първият автобус мина покрай улицата, близнаците се запътиха за „Сейнт Джарлат“. Нямаше да тръгнат без Хувс. Пет лири обаче нямаше да ги отведат до Килкени.
	— Какво правят хората, когато се нуждаят отчаяно от пари? — попита Мод.
	— Или ги заработват, или крадат, или печелят от лотарията — отвърна брат й.
	— Лотарията се тегли едва в събота.
	— Офисът на Мъти — възкликна Саймън.
	После всичко стана съвсем лесно. Анализираха вестника дълго, преди да влязат, след което попълниха хартийката, която им подадоха. Мистър Кийн ги познаваше добре.
	— Как е работата? — попита както обикновено той.
	Те отговориха, че всичко е наред и заложиха. Две лири на коня с името Интернет Дрийм.
	— Нарушавам всички правила заради вас — каза мистър Кийн. — Допускам и малолетни, и малки четирикраки зверчета.
	— Мъти ни помоли да го пуснем вместо него.
	— Къде е той самият? Вчера също не е идвал.
	И това бяха планирали. Не можеха да обяснят, че е отишъл на конните надбягвания в Килкени, тъй като тогава щеше да залага там.
	— Днес трябва да върши куп уморителни неща за съпругата си Лизи, затова помоли ние да пуснем залога — каза Саймън.
	Санди Кийн кимна.
	— А ще може ли да почакаме тук, за да му занесем после печалбата?
	— Ще имате ли нещо против да изчакате навън; прекалено сте малки, за да ви виждат тук.
	— Но навън е студено, мистър Кийн.
	— Добре, но седнете някъде, където няма да ви виждат.
	Двете деца стояха безмълвно до надбягването. Интернет Дрийм спечели с трийсет и пет към едно и те взеха парите, които щяха да ги отведат до Килкени. На Хувс пътуването с влак му хареса; той общуваше с другите пътници, като поставяше глава в скута им, а те очевидно бяха доволни от неговата компания.
	— Какво ще правим, ако му се припишка? — прошепна Мод в ухото на брат си.
	— Какво правят другите хора, които пътуват с кучета? — попита все така шепнешком той.
	Огледаха се. Никой друг нямаше куче.
	— Може би той ще разбере, че такива неща не се правят във влака — отсъди оптимистично Мод.
	В този момент Хувс видя едно кожено дипломатическо куфарче и реши да се облекчи върху него. Децата скочиха ужасени и предупредиха собственика на куфарчето, който се бе зачел във вестника си.
	— Можете ли да го сложите другаде? Той помисли, че това е стълб на улична лампа.
	— Тази грешка се прави често — отвърна човекът.
	— Къде да го заведа? Не мога да го провеся през прозореца — каза Саймън.
	— Заведи го там, където се съединяват двата вагона, и гледай настрани, сякаш нямаш нищо общо с това — посъветва го пасажерът.
	Когато се върнаха, се разговориха с него, обясниха му, че отиват на конните надбягвания.
	— И пътувате сами?
	— Там ще ни посрещнат.
	— Татко ви?
	— Да — отвърна Саймън.
	— Не — отсече сестра му в същия момент. — Той ни е втори баща всъщност.
	— Той ще залага ли днес?
	— Не, но ще изучава цяла сутрин формулярите — обясни Мод.
	— Страхотно. Важното е човек да се чувства щастлив.
	— Днес вече имахме късмет, спечелихме с Интернет Дрийм — заяви гордо момчето.
	Човекът го изгледа с нараснал интерес.
	— И в какво съотношение?
	— Трийсет и пет към едно — отвърна Мод.
	— Хмм, може би ще бъде най-добре да не се отделям от вас. Между другото, как избрахте Интернет Дрийм?
	— По името — каза Саймън.
	— И кой заложи за вас?
	— Направихме го сами.
	— О, наистина оставам с вас, вие може да ми помогнете да спечеля — възкликна човекът.
	Представи се като Джим, приятелите му го наричали „Злочестия Джим“; щял да вземе такси до надбягванията, ако искали, можели да дойдат с него.
	— Много благодаря, мистър Злочести — каза Мод. — Но нали знаете, не трябва да се качваме в колите на непознати…
	— До конните състезания и без това има автобус — допълни брат й.
	Злочестият Джим се качи заедно с тях в автобуса.
	— Къде ще се срещате с баща ви? — попита той.
	— О, там някъде, той ще се оглежда за нас.
	По-добре беше да се отърват от Джим. Той задаваше въпроси, на които им бе трудно да отговарят.
	— Мислим да поразходим Хувс.
	— Беше ми приятно във вашата компания. Ще ми позволите ли да ви купя нещо за пиене след третото надбягване, в бара край касите за залаганията. И на баща ви също, ако се откриете дотогава.


	Близнаците търсиха навсякъде Мъти, но без никакъв успех. След третото надбягване отидоха на срещата със Злочестия Джим.
	— Спечели ли нещо? — попитаха те.
	— Тук завися напълно от вас.
	— Още не сме огледали формулярите.
	— Ами татко ви, той няма ли някаква идея?
	— Не — отговори Саймън. Решиха да се преструват, че са се срещнали с Мъти; възрастните не обичаха да мислят, че децата са сами. По-добре да създават впечатлението, че има кой да се грижи за тях.
	— Къде е той сега?
	— Каза, че ще се отбие.
	— Какви са намеренията ви за следващото надбягване?
	— Ние не сме специалисти, Джим — призна момичето.
	— Е, не може да се справите по-зле, отколкото се справих аз.
	Двамата се вгледаха съсредоточено в листа.
	— Лъки Чайлд — реши Мод.
	— Не залагат особено за него.
	— Виж му килограмите, а и не се е справил зле последния път.
	Мъти ги бе научил да разчитат жизненоважните знаци.
	— Ще заложа петдесет на него — заяви Злочестият Джим.
	Мод и Саймън се замолиха горещо Лъки Чайлд да спечели. И той наистина спечели, макар и на косъм.
	— Слава Богу — промълви Мод.
	— Много е лесно, нали? Чудя се защо татко и старият Барти, и хората, които имат проблеми с парите, не го правят през цялото време — възкликна брат й.
	— Според мен имат проблеми с парите, точно защото го правят през цялото време — отговори момичето.
	— Може и да си права.
	— Все пак съжалявам, че не заложихме и ние десет лири на Лъки Чайлд.
	— Но ако не бяхме спечелили, щяхме да се озовем в отчайващо положение — каза Саймън, който все още нямаше план къде да прекарат нощта.
	Злочестият Джим търсеше сред тълпата близнаците, за да им даде част от най-голямата сума, която бе печелил през живота си. Тези малчугани бяха толкова чудновати! Искаше да се види отново с тях и то не само за да им даде парите. На Земята имаше много малко хора, способни да спечелят в един ден от Интернет Дрийм и Лъки Чайлд. И тогава си даде сметка, че всъщност дори не им знае имената.
	Мод се чувстваше уморена и донякъде разтревожена заради нощта, която им предстоеше.
	— След като не е дошъл днес, значи ще пристигне утре.
	— Какво ще кажеш, ако спим тук?
	— Но те ще минат да огледат, иначе всички ще си стоят тук и през трите дни — отговори Саймън.


	Взеха автобус до Килкени. Вървяха дълго, за да намерят подходящо място, и най-сетне го откриха. Бутнаха някаква врата и се озоваха в обширен хамбар, пълен с изпочупена селскостопанска машинария. Беше идеално за тях; нямаше да имат проблеми с Хувс, освен това имаше отделена седалка от автомобил, на която можеха да спят. Дадоха на кучето едното парче шунка, а другото си поделиха. Утре щяха да намерят Мъти и проблемите им щяха да свършат.
	Спаха много добре, тъй като бяха изморени. Събудиха се от лая на Хувс. Бяха го завързали за вратата да не би да реши да се прибере сам на „Сейнт Джарлат“. Момичето се огледа. Нямаха повече чисти дрехи, разполагаха със стар хляб и половин бурканче сладко. Днес трябваше да намерят Мъти.


	Вече бяха готови да признаят, че всъщност не знаят къде да търсят Мъти.
	Мод седна.
	— Уморих се да търся — заяви тя.
	— Ами ако не е тук? — И Саймън беше уморен.
	Сега вече съмненията им бяха изречени на глас. И думите не можеха да бъдат върнати. Саймън се стресна толкова, че изпусна каишката и Хувс хукна с шеметна скорост през тълпата. Децата се ужасиха. Хувс бе от кучетата, които можеш да си позволиш да пуснеш от каишката, когато си в парка, на полето или на морския бряг, но не и сред толкова много хора. Не беше изключено да направи големи поразии от страх или просто поради непознатото чувство да бъде на свобода. Чуваха лая му, докато напредваше из множеството. Спуснаха се след него… Хората отстъпваха встрани пред обърканото и истерично животно. Конете вече напускаха арената, където ги оглеждаха, и се подреждаха, готови за старта.
	— Моля те, Хувс, моля те, не отивай на хиподрума, помощ, помощ, ще го убият — извика Мод и се пльосна на земята, като си разрани коленете и челото. Но веднага стана и продължи да тича.
	— Моля ви, спрете кучето! — крещеше Саймън.
	От всички страни ги гледаха с досада и им подвикваха недоволно, че тук не е място за кучета, че конете могат да се уплашат и да се изправят на задните си крака… Кой ги беше пуснал? В крайна сметка Хувс реши да не излиза на хиподрума и зави към един сравнително по-свободен участък, където бяха паркирани коли и фургони за коне. Огледа се диво и се спусна към един джип. Шофьорът нямаше как да спре навреме. Близнаците видяха всичко като на забавен кадър. Видяха как Хувс полетя във въздуха и после падна на земята. И не помръдна повече.


	Мъти седеше на халба бира със своите „колеги“; мненията бяха разделени на две по въпроса дали Санди Кийн е трябвало да приема залога на децата. Но как да откаже? А не се ли бе сетил, че нещо не е наред? Къде бе между другото самият Мъти през последните два дена? Всички искаха да разберат отговора. Мъти отговаряше уклончиво за еднодневния си престой в болницата и върна темата отново към децата. Те не можеха да живеят вечно със седемдесет лири, така че рано или късно щяха да се върнат. Все пак нямаше как да обиколят всички места за залагане в Дъблин или да отидат на конни състезания.
	— О, Боже! — промълви Мъти. — Бях им обещал да ги заведа в Гауран Парк за рождения им ден. Може да са отишли там.


	Уолтър се запъти към близката агенция за залагане с нищожната сума, която бе получил на пазара. Видя някакво вълнение в далечината, но не му обърна внимание. Днес щеше да си тръгне оттук с достатъчно голяма сума да плати дълга си, е, не целия, но солидна част от него. И тогава всичко друго щеше да се разреши. Него го биваше да дава обяснения.


	Мод изгуби съзнание, като видя злополуката, около нея се събра цяла тълпа. Въведоха децата в сградата, където се правеха залаганията. И ги увериха, че за кучето им има кой да се погрижи.
	— Мъртъв ли е? — попита момчето с обляно от сълзи лице.
	— Как се казваш?
	— Хувс — отвърна Саймън.
	Този отговор ги обърка, но не успяха да изкопчат нищо повече от него, беше изпаднал в шок и не можеше да говори. Междувременно почистиха раните на сестра му, дадоха й горещ чай, но тя продължаваше да трепери. Най-сетне успяха да разберат имената на децата и пуснаха веднага съобщение по радиоуредбата.
	— Тук, в информационния офис, има две деца в плачевно състояние. Моля, възрастните, които придружават Мод и Саймън, да се явят при нас. Децата са особено нетърпеливи да се срещнат с мистър Мъти.


	Уолтър беше минал вече покрай няколко гишета за залагане, очевидно все повече ставаха тези, които възлагаха надеждите си на Брайт Брас Нек. Беше постъпил мъдро, като го предвиди. И в този момент чу съобщението. Не повярва на ушите си, дяволските деца го бяха последвали дотук. Но това беше невъзможно. Беше пътувал на автостоп на три етапа. Какво правеха тук? И тогава чу някой да казва, че това са същите деца от злополуката с джипа и кучето. Както обикновено, в последните минути около гишетата се бяха събрали тълпи от хора. Съобщението бе повторено с по-голяма настоятелност. Уолтър тръгна към информационния офис.
	После всичко стана скорострелно. Полицията в Килкени бе известена от Дъблин, че има вероятност изчезналите деца да са на конните състезания. Организаторите и охраната на състезанията, които започваха да губят надежда, че ще открият някога с кого са тези деца, изпитаха огромно облекчение; нещо повече, то ги правеше герои. Един от ветеринарните лекари на хиподрума съобщи, че Хувс ще живее. Щеше да окуцее и може би щеше да се наложи да ампутират едната му лапа, но със сигурност щеше да остане жив. Младата жена, която караше джипа, бе утешена с толкова брендита, че вече не бе в състояние да шофира и трябваше да бъде откарана в дома й. Мод и Саймън, изключително щастливи от радостната вест за кучето, не повярваха на очите си, когато при тях се появи Уолтър. Лицата им светнаха, тъй като разбраха, че всички ужасни неща, които бяха извършили, им бяха простени; прегърнаха го здраво и за първи път в живота си младежът се почувства подъл и низък.
	— Вие ли сте мистър Мъти, сър? — попита един от полицаите.
	— Това е Уолтър, брат ни — заяви гордо Мод.
	— Дойде да ни намери — допълни доволно Саймън.
	— Търсят по телефона Саймън и Мод, някой си мистър Скарлет.
	— Мъти! — изпискаха щастливо и двамата.
	А отвън, където надбягванията продължаваха, съобщиха, че Брайг Брас Нек е спечелил с единайсет към едно.


	Единодушно обявиха Мъти за герой, но той се чувстваше като последен негодник. Разбира се, че бе обещал на децата да ги заведе. Всичко станало единствено по негова вина, от начало до край. Кати обаче настояваше, че вината била нейна, защото не осъзнала доколко близнаците зависят от другите. Трябваше да ги пусне в разбитата си фирма, да им обясни точно кога, на коя дата след сватбата ще ги посети. А да забрави рождения им ден беше направо непростимо. Нийл твърдеше, че за голяма част от случилото се вината е негова. Той бе повярвал на брата на баща си, че е най-добре да се спазва принципът за предимство на кръвните връзки. Сара заяви, че всички са се побъркали. Тя бе тази, която бе изтървала положението, защото се бе увлякла по проекта за бездомните. Саймън и Мод бяха нейна отговорност и всъщност нямаха дом в истинския смисъл на думата. Кенет Мичъл не говореше почти нищо. Бяха му съобщили, че големият му син е заподозрян в сериозно престъпление, включващо кражба и вандализъм. Кей се наливаше по цял ден с водка, като твърдеше, че пие минерална вода. Скоро така или иначе някой щеше да разбере, но това нямаше значение, тъй като Кенет очевидно щеше да се впусне в поредното си пътешествие. И този път може би всичко щеше да свърши и къщата „Дъ Бийчис“ щеше да бъде продадена.


	Джералдин се върна заедно с Ник Райън в апартамента си за предвидената лека вечеря. Ник отвори бутилката вино.
	— Действаш ми много успокояващо — заяви той.
	Джералдин се замисли над думите му. Може би беше прав — тя нямаше претенции, не мърмореше. Той никога не я виждаше с мръсна престилка, имаше време да го изслуша, да се погрижи за себе си, не беше жената, която трябваше да гледа децата му, да забавлява скучните му гости, да поддържа дома му така, както би искал той.
	— Много хубав комплимент — отвърна тя, — но би ли ме извинил, искам да разбера дали има новини за децата?
	На телефонния секретар вече я чакаше съобщение. Бяха ги намерили, живи и здрави. Лизи и Мъти бяха отишли в Килкени, за да ги вземат. Джералдин затвори очи от облекчение. Бяха се наслушали на ужасяващи истории, всичко можеше да им се случи. Върна се при Ник.
	— Добри новини, прибират се вкъщи — обяви тя и не подхвана повече тази тема. Мъжете не обичаха да им говорят безкрайно за хора, които не познават. А Джералдин познаваше мъжете.


	Сара закара Мъти и Лизи до Килкени, за да вземат близнаците.
	— Сигурна ли сте, че семейство Мичъл няма да имат нищо против, ако останат тази вечер при нас? — попита страхливо Лизи.
	— Не, мисис Скарлет, ще бъдат даже много доволни.
	— Просто не искаме да създаваме неприятности.
	— Вие ги обичате, нали? — попита внезапно Сара.
	— Е, че кой не обича деца, още повече че нашите, без Кати, заминаха за Чикаго.
	— В такъв случай сигурно сте се разстроили от новината за Кати?
	— Каква новина? — възкликна Лизи.
	Сара осъзна, че те не знаеха за спонтанния аборт на дъщеря си. Нийл наистина й беше казал, че е поверителна информация, но не предполагаше, че е чак толкова поверителна.
	— Мислех, че Кати ви е съобщила за намирането на Мод и Саймън — отвърна безпомощно тя и прехапа устни.


	Беше късно, когато телефонът звънна.
	— Кати?
	Младата жена четеше в кухнята, съпругът й работеше на голямата маса.
	— Да, кой се обажда?
	— Уолтър.
	— О! — промълви тя.
	Историята, която бе чула, не беше особено ясна, но както изглежда този път той бе успял да се държи нормално и беше помогнал на близнаците.
	— Все още съм тук; те изглежда смятаха, че трябва да изчакам, докато някой дойде за Саймън и Мод.
	— Добре.
	— Просто, питах се, кой ще ги вземе…
	— Майка ми, баща ми и тяхната социална работничка.
	— А ще има ли и… как смяташ?
	— Да, смятам, че ще има…
	— Разбирам — измънка той. Настъпи мълчание. След което Уолтър заговори отново: — Предполагам, вече е прекалено късно да те помоля за…
	— Прекалено късно е, Уолтър.
	— Разбирам.
	— Искаш ли да разговаряш с Нийл или да ти казвам довиждане? — попита младата жена.
	— Довиждане, Кати.


	Новината толкова зарадва Том Федър, че той направи торта и отиде да я остави на „Сейнт Джарлат“. Прикрепи към нея картичка „Честит рожден ден и добре дошли вкъщи на Мод, Саймън и Хувс“ и я повери на съседите на Мъти и Лизи. Беше наистина щастлив, че децата са живи и здрави. Веднъж бе казал на Марчела, че един ден и техните деца ще бъдат такива, със своя собствена индивидуалност. Помнеше снизходителната й усмивка, може би Марчела не възнамеряваше да има деца. Стана му неприятно от забележката на Джо, че нещата в Лондон не вървели добре за нея. Цялата тази болезнена история щеше да има някакъв смисъл, ако поне тя бе получила това, което искаше.


	Тази нощ Нийл поиска да я люби, но тя обясни, че е уморена.
	— Уморена си, казваш? — повтори той.
	— Утре трябва да стана рано, да взема децата и да ги заведа на училище; всички мислят, че трябва да се върнат веднага на училище, така цялата история ще отзвучи най-безболезнено.
	— Разбира се, както смята мадам възпитателката — отвърна той, обиден и недоволен от отказа й.
	Това бе поредната нощ, когато заспаха далеч един от друг.


	На другата сутрин Ник Райън напусна дискретно „Гленстар“. Бяха прекарали паметна вечер, „прелестна и важна вечер“, както се изрази той. Ник очевидно се чувстваше неловко покрай цялата тази ситуация и факта, че няма да може да се върне в гостоприемния апартамент и тази нощ.
	— Наистина ми се иска…
	Джералдин го възпря.
	— Нека не си губим времето в желания — заяви тя и наля превъзходно кафе в красиви порцеланови чаши. — Ще очакваме следващата прекрасна вечер.
	Той си тръгна, а тя вече знаеше, че е хлътнал до уши. Въздъхна и отиде да се обади на сестра си. Там всички бяха щастливи. Засега близнаците щяха да останат на „Сейнт Джарлат“, Кати бе отишла вече, за да ги закара на училище, лапата на кучето нямаше да бъде ампутирана, а Сара бе заявила, че Мъти и Лизи трябва да кандидатстват за възможността да гледат децата в дома си. Тя смяташе, че имат голям шанс да получат разрешение.


	Шона Бърк се обади по телефона.
	— Страхотни новини, намериха децата.
	— Приятно ми е да го чуя — отвърна Джеймс Бърн. — Къде са сега?
	— При Мъти и Лизи Скарлет.
	— Е, моля се на Бога да ги оставят там — заяви той.
	Няколко минути по-късно се обади Кати.
	— Най-после добри новини.
	— Току-що научих и аз. Не е ли прекрасно? — каза той.
	— Не, въпросните новини са свързани и с брат им. Полицията търси Уолтър Мичъл, намерили са доста от нашите неща в „Дъ Бийчис“ и вече са сигурни, че той е извършителят на кражбата с взлом.
	— Не искам да развалям доброто ти настроение, но това не беше проникване с взлом, точно това създаде проблемът със застрахователната компания.
	— Е, той така го е направил — отвърна нетърпеливо младата жена.
	— Кати, постави се на тяхно място… Братовчедът на съпруга ти влиза в твоята фирма с ключ. Това няма да промени мнението им, че цялата работа е организирана отвътре.
	Тя му благодари учтиво, затръшна слушалката и изкрещя вбесено към телефона:
	— Много ти благодаря, че ни провали деня!
	— На кого благодариш? — попита Том.
	Тя му обясни.
	— Уолтър е хитър; нищо чудно да им каже, че е наша идея, само и само да не получим застраховката.
	— Не, никога няма да се сети сам — успокои я съдружникът й. — По-сериозен е въпросът как се е добрал до ключовете?
	— Може да ни е видял, като изпълняваме церемонията и да се е промъкнал, за да ги вземе — предположи Кати.
	— Но ние започнахме да я правим, след като го уволнихме.
	— И какво искаш да кажеш?
	— Малшанс е, че ти е братовчед.
	— О, как ми се иска да знам къде се намира братовчедът Уолтър в този момент.


	Братовчедът Уолтър бе провел три телефонни разговора след цялата лудница на конните надбягвания. Единият от тях беше с Кати; после се обади на баща си да му каже, че съжалява, но положението е напечено и няма да се прибира вкъщи за известно време.
	— Все пак е хубаво, че с децата не се случи нищо лошо — добави младежът.
	Баща му изглеждаше странно дистанциран.
	— Заради тях над главите ни се изсипа адски огън — социална и истинска полиция дни наред влиза и излиза от „Дъ Бийчис“, а онова ужасно момиче, за което се ожени братовчед ти, твърдеше, че си ограбил фирмата й и настояваше да претърсят стаята ти. Други пък питаха майка ти колко пие, ама наистина.
	— Знам, татко.
	— Не, не ми разправяй, че децата били невинни. На тяхната възраст отишли и заложили на някакъв кон, завели кучето на Мъти на конните надбягвания, последното място, където може да се заведе едно куче, за малко не загинаха и изведнъж, кой знае как, се оказва, че всичко това е по наша вина. Не мога да си обясня защо не си останаха тук като нормални деца.


	Третият човек, на когото се обади Уолтър, бе Дерек. Предупреди го, че полицията най-вероятно ще стигне и до него, затова да вземе мерки и да не оставя в дома си неща, които не би трябвало да бъдат там.
	— Нали няма да ми искат сметка за нещата, които си откраднал — попита Дерек.
	— Не, всичко е тук.
	— А ти какво ще правиш?
	— Ще стоя по-надалеч, докато суетнята се поуталожи. Ще се видим, като се върна в Дъблин.
	— Внимавай, Уолтър, можеше да бъдеш и в по-лоша ситуация — опита се да го успокои Дерек, който се чувстваше малко виновен. Доловил тона му, Уолтър реши да направи последен отчаян опит.
	— О, Дерек, след пет часа би могъл да съобщиш, че кредитната ти карта е изчезнала.
	— Нали не си я взел? — изрева младежът.
	— Знам номера й и смятам да си купя еднопосочен билет.
	— Закъде? — паникьоса се Дерек.
	— Успокой се, само до Лондон. След пет часа ще изляза от летище „Хийтроу“ и по това време ще бъде най-удачно да им се обадиш и да съобщиш, че кредитната ти карта е изчезнала.
	— Уолтър, не е честно.
	— Не е честно ли? Само един кирлив самолетен билет, когато ме заплашва затвор? Помисли трезво, Дерек.
	— Добре, след пет часа ще имам нов номер и за твое добро се надявам да си купил с парите ми само един самолетен билет.


	Сара изглеждаше смутена, когато Кати отиде да я види.
	— Знаеш ли, че родителите ти искат да вземат законно децата при себе си?
	— И какви са шансовете им?
	— Знаеш, че не става дума за осиновяване…
	— Знам. Бедните приютяват, богатите осиновяват.
	— Проблемът е, че родителите на Мод и Саймън са живи и лесно могат да се обърнат към съда, а според закона…
	— Законът не може да си различи задника от лакътя, когато става дума за тези неща.
	— Повярвай ми, аз съм на твоето мнение.
	— Знам. Ти си неуморна за тези неща, също като Нийл. Той казал ли ти е, между другото, че в крайна сметка ще бъде свободен да отиде с теб на онази конференция през февруари?
	— Но няма ли да сте заминали дотогава? — Сара също бе изненадана.
	— Къде да сме заминали? — попита Кати. Сара изведнъж започна да търси съсредоточено мобилния си телефон. — Къде да сме заминали?
	— Не, явно съм се объркала с други хора, които заминаваха за Англия… Не ми обръщай внимание, последните дни не съм на себе си.
	Кати я изгледа замислено. Сара бе пребледняла като платно.


	Чувстваше се изморена от връткавата работа около приготвянето на многобройните дребни сандвичи, соленки и сладки за коктейла, организиран от Питър Мърфи. Той увери Кати многократно, че щял да присъства каймакът на каймака, непременно да каже на леля си. Кати се изуми, че той използва все още подобни фрази.
	— Той си пада по леля ти, да знаеш! — заяви Джун. — Надявам се и на нас да ни се точат мъжете, когато станем на четирийсет години.
	— Знам, но съпругът ти няма търпение да сложи край на галопа ти към точенето в определени области. Тази сутрин е говорил с Том, за да го пита що за тържество е това.
	— Не му обръщай внимание, той е побъркан.
	— Той те обича.
	— Може някога наистина да ме е обичал, за двайсетина минути, когато бях на шестнайсет.
	— Не се подценявай, Джун, той наистина те обича. Защо иначе ще се обажда?
	— Не знам, но не бих се обзаложила върху чувствата му към мен. Ти направо вкъщи ли се прибираш?
	— Да, тази вечер е ред на Том и Кон да разтоварват буса, ние с теб се прибираме при нашите мъже.
	— Е, ти ще бъдеш щастлива да видиш твоя мъж, както и той — тебе, това е разликата.


	— Днес беше ли уморително? — попита Нийл.
	— Не. Съжалявам за снощи.
	Не попита за тазвечерния им ангажимент, никога не питаше за техните ангажименти, независимо дали ставаше дума за коктейлите на Питър Мърфи, за модно ревю или погребение. Това си оставаше за него странната работа на Кати.
	— Днес си се виждала със Сара — започна той, стори й се смутен.
	— Питах я за близнаците. Дали има шанс да ги дадат на нашите.
	— И какво каза тя?
	— Ами, каза, че законът може да не ги одобри, тъй като са възрастни и представители на работническата класа, но аз отговорих, че това са глупости и тя се съгласи с мен.
	— Но разговаряхте ли за нещо друго?
	— За какво?
	— Окей, започвам направо: тя ми се обади и призна, че е нагазила лука.
	— За какво?
	— Знаеш! Сега ти играеш на гатанки.
	— Не знам, кажи ми.
	— Ами тя се изпуснала пред теб, че аз все още се интересувам от онази работа за бежанците.
	— Е, разбира се, че се интересуваш — отвърна объркано младата жена. — Не съм и предполагала, че тази идея ще се изпари от главата ти; изобщо не се учудвам, че продължаваш да мислиш за нея, наистина.
	— Работата е там, че те отново ми направиха това предложение, само че с променени условия.
	— И ти смяташ да го приемеш.
	— Само след като разговаряме сериозно.
	— И затова разговаряш сериозно със Сара?
	— Кати!
	— Искам да си направя една хубава дълга вана.
	— Моля те, не се дръж така.
	— Слушай, Нийл, разбира се, че ще поговорим сериозно, но не по това време на нощта. Сега отивам да легна във ваната и предпочитам да го направя като твой приятел, вместо да водя глупав и безсмислен спор с теб.
	— Приятно къпане тогава, приятел — предаде се той.


	Том Федър покани Шона Бърк на вечеря. Заведе я в малък френски ресторант.
	— Обещавам, че няма да се отдам на изследване и критикуване на храната — обяви с извинителна усмивка той. — Хората казват, че вечно правя дисекция на всяко блюдо и го изследвам, така че отдалеч виждат конкурента в мен.
	Шона го увери, че и с нея е същото, тя непрестанно търсела нови идеи за работата си. И си ги записвала. Един неин познат даже помислил, че записва думите му.
	— И да не би да казваше нещо тайно? — попита Том. Оказа се, че говорел за мотоциклети, а Шона си записвала името и адреса на фирмата, която разпространявала климатични инсталации. — Виждахте ли се отново? — поинтересува се младият мъж.
	— Не, но вече не си нося бележник на срещите.
	— Много мъдро, макар че аз от доста време вече не съм излизал.
	— Липсва ли ти?
	— Марчела ли? — попита изненадано той.
	— Извинявай, Том, не е моя работа. Обикновено не си пъхам носа в живота на другите.
	Той обаче не изглеждаше възмутен.
	— Ами, липсва ми по-скоро това, което си въобразявах, че ни свърза, отколкото това, което беше в действителност. Може би човек винаги се чувства така след приключването на някаква връзка.
	След вечерята Том откара Шона до „Гленстар“ и отказа поканата за кафе под предлог, че на другия ден трябва да става рано, за да приготви хляба. Когато паркира на „Стоунифийлд“, забеляза, че някой седи на стъпалата. Беше Марчела.


>	Единайсета глава
>	Ноември

	— Влез, Марчела — покани я той.
	Изкачиха мълчаливо стълбите към апартамента и влязоха в стаята. Тя се огледа, сякаш я виждаше за първи път. Все още никой не беше проговорил. Том седна от едната страна на масата, все още покрита с розовата кадифена покривка. Подкани я с жест към отсрещната страна. Знаеше, че няма смисъл да й предлага нещо за пиене или ядене. Погледна я. Тя изглеждаше красива, с мъничкото слабо лице и гъста тъмна грива. Беше с черно кожено яке, бял пуловер и артистичен червен шал. Носеше кожена чанта на рамото си.
	— Благодаря, че ме пусна — промълви най-сетне тя.
	— Естествено, че ще те пусна.
	— Но не пожела да говориш по телефона?
	— Късно е, утре ставам рано, за да пека хляб и не искам да започваме пак отначало. — Говореше тихо и сдържано.
	— Просто искам да ти кажа нещо. — Звучеше обезверена и депресирана.
	— Кажи го тогава — подкани я Том.
	— Много е трудно. Мога ли да пийна нещо?
	Той отиде в кухнята и се огледа, нямаше представа какво да й предложи.
	— Каквото и да е — обади се тя.
	Той извади кутия бира, взе две чаши и пепелник. На нея като че ли й беше нужна цяла вечност, докато си запали цигарата. Най-накрая проговори:
	— Пол Нютън наистина има агенция и осигурява ангажименти на известни манекени. Тя е утвърдена там. Но на мен тази агенция не успя да ми помогне…
	Том се почувства задължен да каже нещо.
	— Е, поне опита, нали това искаше.
	— Не, никога не ми се отдаде шанс да опитам, той не ме е искал за този вид работа, както си мислех… Първо ме изпрати при хора, които правят снимки на бельо за каталози, но се оказа, че тях ги интересуваха само снимки на голи до кръста манекенки. Беше ужасно! Опитах се да ги убедя, че е станала грешка, че аз съм истински модел в каталозите на мистър Нютън, а те само се изсмяха и казаха или да вземам тази работа, или да си тръгвам. Отказах се, разбира се, и отидох при Пол Нютън, за да му кажа. Той беше много зает през този ден. Чаках цяла вечност, докато ме приеме. Помня колко много хора влизаха и излизаха, все такива, с които цял живот бях мечтала да се запозная — стилисти, дизайнери, други модели. Когато най-сетне влязох при него и му казах, че ми е обещал да ме включи в каталозите си като модел, той изгуби търпение и каза, че точно това бил направил и нямало за какво да се оплаквам. И знаеш ли какво стана тогава? Джо му се обади за нещо. Явно е питал за мен и Пол Нютън отговори, че не само съм добре, ами и в момента съм в офиса му и макар в началото някои неща да ми се струват странни, скоро ще разбера за какво става дума. После ми каза, че сега трябва да се държа като голямо момиче, подобаващо за възрастта ми, и да си свърша работата. Но аз повторих: „Ти обеща“ и тогава той наистина се ядоса. „Аз ти казах истината“ — повтаряше неуморно той… И изведнъж като че ли се видях отново как разговарям с теб и твърдя, че съм ти казала истината, а ти отговаряше, че това не е същото като да бъдеш честен, да бъдеш почтен, че това са различни неща. Тогава аз не виждах тази разлика.
	— О, Марчела!
	— Имах пари само за едномесечен наем. Носех навсякъде снимките си и когато хората видеха онези, които бяхме правили заедно с теб като двойка, те ме питаха какво правя там при тях, когато мога да бъда при теб. Аз нямаше какво да отговоря. А после, следващия месец, вече нямах пари за наема, така че направих снимките до кръста и, странно, не беше толкова отвратително, колкото си мислех. Всички се държаха изключително професионално и си вършеха работата, колкото се може по-бързо и качествено, дори проявяваха особен вид уважение. Парите получавах чрез офиса на Пол Нютън, на всеки две седмици. Никога не го виждах, освен в деня… в който ти се обадих…
	— Какво се случи?
	— Той беше в приемната, когато отидох да си получа плика и ме покани да вляза при него. Каза, че съжалявал много, задето сме се разделили скарани, че съм се справяла много добре с работата си и най-сетне имал истинска работа за мен. Първо ми показа списания, където бяха публикувани мои снимки, никога не ги бях виждала и се разстроих, а след това той заяви, че не трябва да върша тази работа цял живот. Зачаках какво ще последва и той обясни, че ако искам истински пари, мога да ги имам и ми показа други списания, хардпорно… прилоша ми, като разбрах къде вижда моето бъдеще… Аз му благодарих и обещах да се обадя на следващия ден, след което се преместих да живея в друг апартамент и никога повече не го видях… А после се прибрах тук.
	— И къде…
	— Засега при Рики. Чистя апартамента му и му помагам в работата. Две нощи работих в един бар, а на обяд — в закусвалня за сандвичи. Знаеш ли, днес бих била истинска придобивка за „Аленото перо“?
	— Не, повярвай ми, не е отмъстителност, не е цупене, просто отговорът е: не.
	— Не казвам, че трябва да се съберем веднага… Засега ще продължавам да живея при Рики…
	— Не.
	— Ще те помоля отново, това е единственото, което искам — да се върнем там, където бяхме. Помисли си, напълно възможно беше и ти да допуснеш грешка. И предположи само, че в един момент си осъзнал какво си направил и ме помолиш да започнем отново; не би ли искал да ти отговоря нещо, което да те изпълни с надежда?
	— Не, Марчела, не мога.
	— Защо?
	— Просто не става. Всичко ще бъде преструвка, ще играем, че отново сме влюбени.
	— Обикни ме отново, не търси друга. Обикни ме, Том!
	Том не усещаше никакво желание към нея, нямаше спомен за любовта, която бяха изпитвали един към друг в същия този апартамент. Не изпитваше нищо друго, освен съжаление.
	— Това беше тежко лято за мен, на всичкото отгоре след твоето заминаване много неща тръгнаха не както трябва. Но в сравнение с твоите изпитания, моите изглеждат несериозни. Нямаш представа колко съжалявам.
	— Сигурно си доволен, че се оказа прав.
	— Не, за нищо не се оказах прав. Нямах представа, че с теб ще се случи всичко това, мислех, че ще имаш огромен успех, ти си толкова красива. И наистина се надявах да успееш, защото го искаше с цялото си сърце.
	Марчела взе чантичката си.
	— Винаги ще бъда наблизо, ако промениш намеренията си — промълви тя.
	— Няма да бъдеш, не и съкровище като теб. — Опитваше се да я накара да се усмихне. Но лицето й оставаше все така тъжно. — Хайде, ще те закарам до Рики.
	— Ще бъдем ли приятели, Том?
	— Ще бъдем много повече от приятели, та нали живяхме заедно четири години?


	— Ако не можеш да дойдеш на почивка с мен, би ли дошла поне за един уикенд? — попита Нийл.
	— Разбира се — отвърна съпругата му.
	Всъщност идеята за уикенда не й харесваше, тя напомняше за меден месец, а Кати все още не се чувстваше готова. Лекарят беше казал, че нормалният съпружески живот ще бъде подновен, просто на различните хора им беше необходим различен период от време. И Кати смяташе, че в нейния случай май щеше да бъде нужно повечко време. Нямаше да бъде честно да отиде с Нийл, ако не се чувстваше готова. Но, от друга страна, темата не беше лесна за обсъждане. Ако му кажеше, той щеше да отговори, че не е намеквал подобно нещо и е мислил само за уикенда на чист въздух и спокойствие. И в много отношения наистина щеше да бъде хубаво. Щеше да помисли за места, където биха могли да отидат.


	Телефонът не спираше да звъни.
	— Здравей, Том, Нийл се обажда. Да не би да изпуснах Кати?
	— Да, но тя пътува със своя телефон.
	— Предай й, моля ти се, че съм запазил стая в хотел „Холи“ за по-следващия уикенд.


	— Един прост въпрос, Том: срещнах Марчела и тя иска да я заведа на „Фатима“ да види нашите, сега с нея сте добри приятели, нали? Просто сверявам информацията.
	— Никога не е искала да ги види, докато живееше с мен — отвърна простичко младият мъж.
	— Значи предпочиташ да не го правя?
	— Нека ходи, където иска.
	— Направо е съсипана, не знаеш какво е преживяла в Англия; тя не говори, но явно не е било хубаво.
	— Аз й желая да намери щастие, както се надявам за всеки един от моите приятели.
	— Добре, Том.


	— Том, Мъти е. Близнаците готвят задушено по ирландски за Лизи, искат да я изненадат тази вечер и ми дадоха рецепта…
	— Искаш ли ние да го приготвим?
	— Те не биха искали и да чуят да го направи някой друг вместо тях, трябва да е изцяло тяхно дело. Осигурил съм агнешкото, морковите и лука, но в рецептата пише и бульон. Какво е това?


	— С Том Федър ли разговарям? Обажда се Ник Райън, искам да подготвя парти изненада за лелята на Кати в апартамента й, а вие да поемете кетъринга.
	— Знаете ли, мистър Райън, имаме твърда политика относно изненадите… обикновено не се занимаваме с тях. Не е изключено нещата да се развият в неочаквана посока.
	— Но не и с Джералдин…
	— Може ли Кати да ви се обади? Моля ви.
	— Е, добре тогава. Помислих си, че ще се зарадвате на ангажимента.
	— Кати ще се свърже с вас!


	— Том?
	— Кати, точно се канех да ти звъня.
	— Том, при теб ли са писмото й и картата?
	— Още ли не сте пристигнали? О, Боже!
	— Не се паникьосвай, бяхме на № 27, но там не са чували за мисис Придирчивост.
	— Е, ако си я нарекла така…
	— Разбира се, че не съм. Том, побързай!
	Той изтича до бюрото и взе папката с поръчките за седмицата. Върна се до телефона и прочете адреса.
	— Точно там се намирам.
	— Е, адресът стои пред мен.
	Прочете го отново на глас, този път с името на предградието.
	— Какво? — изпищя тя.
	Оказваше се, че има две улици с едно и също име. Трябваше да обесят всички, които позволяват такова нещо. Тя се намираше точно в противоположната част на Дъблин.
	— Том, какво да правя? Ако й се обадя сега, тя ще се побърка.
	— Просто тръгни натам. Аз съм много по-близо, ще й позвъня и ще отида с такси, ще занеса шампанско и пушена сьомга и ще удържа положението до вашето пристигане. Карай внимателно, не искам злополуки.
	Той проведе наистина ужасен разговор с мисис Придирчивост, по време на който му се наложи да държи мобилния телефон на една ръка разстояние от ухото си. Шофьорът на таксито го изгледа съчувствено.
	— Знаеш ли, твоята работа е почти толкова лоша, колкото и моята — отбеляза той, когато пасажерът му остави изтощено телефона.
	— Не мисля, че винаги е неприятна, но днес с удоволствие бих я разменил с твоята.
	— Точно днес не ти го пожелавам — отвърна мрачно шофьорът. — В центъра на Дъблин е организиран протест. Ще ни трябва един ден и една нощ, докато стигнем до твоята събеседничка, а другата, с буса, ще има късмет, ако успее да се добере дотам за следващия уикенд.
	Том се облегна назад и затвори очи. Трябваше да запази спокойствие. Все някой в този град трябваше да запази спокойствие.


	Мисис Фризъл беше около петдесетгодишна и се губеше в неразумно тъмнозелената си вълнена рокля. Черната й коса бе опъната на гневен кок. Посрещна го ядосана. Младият мъж установи с облекчение, че все още няма други коли, а пороят от ругатни по негов адрес го убеди в правотата му. Поне бе успял да дойде преди гостите.
	— Ето, ето, ето. — Влезе пъргаво в кухнята и откри веднага подходящи чаши. — Нали разбирате, както ви казах, движението е ужасно, всички ще закъснеят. — Не беше казвал нищо подобно, използваше информацията, която бе научил от шофьора. — Мисля, че е някаква протестна демонстрация, мисис Фризъл, заради нея движението е в пълен хаос, а някои улици са затворени.
	Лицето й беше каменно. Том отвори една бутилка и я постави в лед, след това започна да нарежда пъргаво парченца пушена сьомга върху намазания с масло черен хляб, намери остър нож и го наряза на малки парченца. Беше грабнал в бързината лимон и магданоз, но имаше нужда от поднос. Огледа се.
	— Доколкото разбрах, вие осигурявате всичко…
	— Точно така, порцелановите съдове в момента са на път, но транспортът е силно затормозен заради демонстрацията.
	— Голям протест, няма що — изсумтя възмутено домакинята.
	— Знам, неудобно е, но е хубаво, че живеем в демократична страна, нали, и хората могат да заявяват открито възгледите си.
	Мисис Фризъл изглежда не мислеше, че е хубаво да живееш в демократична страна. Междувременно Том намери един голям бял поднос.
	— Ще използвам прекрасния ви бял съд и ще бъда изключително внимателен — заяви той и за секунди го напълни с канапета. Забеляза, че тя започва да омеква. — Нека сега ви заведа в прелестната ви дневна, която зърнах на влизане, ще ви налея чаша шампанско, докато чакате гостите си. Те също ще се притесняват, задето са закъснели толкова.
	В действителност още не бе настъпил часът, в който бяха поканени гостите, но в този момент забеляза как по алеята приближава голяма черна кола. Той настани своята домакиня и хукна към кухнята, започна да отваря шкафове, хладилници, чекмеджета. Намери бутилка бренди и реши да сипва по няколко капки във всяка чаша шампанско, която сервира. Това щеше да бъде най-дългият аперитив в историята на кетъринга!


	— Не мога да повярвам — извика Кати, когато човекът от пътната полиция обясни, че улиците са затворени. — Да не е станала катастрофа?
	— О, не, това са бездомните и хората, които милеят за тях до такава степен, че да затворят града — обясни той и вдигна очи към небето. Имаше уморен вид и не изпитваше особена симпатия към онези, които допълнително усложняваха работата му. — Вие да не сте фокусници? — попита заинтригувано той.
	— Не, сър — отвърна Кати, преди да направи опасен обратен завой. — Но както върви, днес може да се превърнем и във фокусници.
	— И кой ги е накарал да затворят улиците? — почуди се Кон.
	— Моят съпруг — отговори мрачно Кати.


	При влизането всяка от жените се подписа в една книга, за да може след това мисис Фризъл да покаже на съпруга си кои бяха уважили поканата й… Том се движеше сред тях, усмихваше се, уверяваше, че пушената сьомга не е калорична. Опитваше се да се пребори със собствената си паника. Бяха се събрали дванайсет жени, две от четирите бутилки шампанско, които бе донесъл, бяха празни, пушената сьомга бе към края си. Щеше да им бъде нужен цял час, докато приготвят масата и сервират обяда, а от микробуса все още нямаше и следа.


	Телевизионните камери заснемаха манифестацията, която беше още по-впечатляваща, тъй като валеше пороен дъжд.
	— Не мога да повярвам, Нийл — промълви Сара.
	Той я стисна за ръката, беше се получило по-хубаво, отколкото се надяваха. Искаше му се Кати да е тук, но поне щеше да й разкаже тази вечер, а в новините от девет щяха да предадат някои от речите.


	Том отвори три кутии сардини, изцеди ги, изстиска върху тях лимонов сок и ги поръси с прясно смлян черен пипер.
	— Много са хубави — възкликна една от гостенките. — Как се наричат?
	— Sardine au citron* — отговори той.
	[* Сардини с лимон (фр.).]
	— Много са хубави — повтори тя и му се усмихна.
	Продължаваше да добавя към шампанското бренди, с изключение на мисис Фризъл, тъй като не искаше тя да разбере защо гостенките й са толкова оживени. Беше отворил няколко бурканчета с кисели краставички, накълца една прясна краставица и я обърка в различните кисели млека, които откри в хладилника. О, Боже, спомни си, че мисис Мора Федър от „Фатима“ ти се моли денонощно и направи така, че микробусът да се появи!


	— Страх ме е да вляза — каза Кати. — Те са тук, пълно е с коли. Господи, дори са с шофьори.
	— Карай, Кати — нареди Джун.
	— Да позвъня ли първо?
	— Карай — намеси се и Кон.
	Младата жена спря автомобила пред главния вход, но се сети и заобиколи до задната врата. Том ги видя и благодари на Господ, че е чул молитвата му.
	— Ще сервираме студени канапета, нямаме време, фурните са загрети, само пъхни основното — прошепна той на Кати. — И отвори още шампанско, Кон, вече изпиха всичко, което донесох. Бързо, Джун, захващай се с масите.
	Бяха дванайсет души и щяха да приготвят две маси за шестима. Кати влезе в трапезарията, все още не можеше да повярва, че Том е успял да накара тези хора да стоят толкова дълго, без да им предложи нищо за ядене. Препоръча на гостенките да опитат връхчетата от аспержи с пармска шунка и настоя мисис Фризъл да вкуси само една от миниатюрните блини с хайвер и сметана. На всички останали те очевидно им бяха харесали. За нейно изумление мисис Фризъл обясни колко съжалявала, че онези ужасни протестиращи я забавили, доста от гостите също трябвало да изтърпят последствията от задръстването на уличното движение. Мистър Федър бе разяснил всичко относно демонстрацията и изобщо беше чудесен. Кати отговори, че е много щастлива да го чуе и започна да прибира поставените върху пианото и масата чинии с някакви отвратителни на вид неща.
	— Боже, какво е това? — попита тя, докато изстъргваше съдържанието им в кофите за боклук.
	— Резултат от трескавите ми усилия, но те им харесаха много, докато се появихте вие с хайвера — отговори той. — А сега се прибирам и ви оставям да се оправяте.
	— Не можеш да си тръгнеш.
	— Но вие сте трима!
	— Том, трябва да останеш.
	— Разбира се, че няма да остана, след това, което изживях, ще ми трябва цял месец, докато се възстановя.
	— Ти не разбираш, тя те харесва, а нас не може да ни понася, трябва да останеш и да ни помогнеш.
	С облекчение установи, че той се шегуваше.
	— Разбира се, че ще остана, смешнице, и без това нямам сили да стигна до улицата, но ще ме закараш с микробуса до вкъщи.
	И така, всичко влезе в познатото русло.


	Нийл се прибра точно навреме, за да хване новините.
	— Предполагам, че успехът е огромен — каза Кати.
	— Да, хората не могат да се преструват повече, че не знаят за този проблем.
	— Да включим телевизора и да видим какво ще кажат.
	Подаде му чаша вино и постави на масата чиния с топли сиренки.
	— Вкусни са — рече той. — Останки от днешния обяд ли са?
	Думите му я ядосаха, беше ги запазила специално за него.
	— Е, в известен смисъл може да се каже и така, но аз не гледам на тях по този начин.
	— Не виждам защо се засягаш, скъпа. — В отговор тя само сви рамене. Новините още не бяха започнали. — Как мина вашето тържество?
	— Чудесно.
	Прозвуча сигналът за новините.
	— Ето, започва — възкликна Нийл.
	Демонстрацията бе предадена с най-големи подробности, имаше и въздушни снимки на почти спрялото улично движение в Дъблин. Някъде там беше и микробусът на „Аленото перо“, който се въртеше като ранено животно. Кати се надяваше, че ще го видят, невъзможно беше да не го познаят с това лого от двете страни. Вместо това видя съпруга си. Дадоха го за около двайсетина секунди, млад и пламенен, с развети от вятъра коси и мокро от дъжда лице, но както винаги съумя да каже няколко красноречиви слова.
	— Благодаря ви, че излязохте днес на улиците, за да изразите срама си, че в една страна на изобилие и тази нощ ще има хора, които няма къде да спят. — Погледна право в камерата. — Нека никой не си облекчава съвестта с безпочвени твърдения, че бездомните сами избират този начин на живот. Кой от присъстващите тук би предпочел да прекара тази ноемврийска вечер на нечий праг или под някой мост, на студа и дъжда?
	Щом слезе от платформата, привърженици на каузата го прегърнаха в знак на солидарност. Сред тях беше и Сара. Кати наблюдаваше безмълвно.
	Репортажът продължи с изказването на някакъв политик за това колко много било направено и на неколцина от опозицията, според които не се правело достатъчно. Нийл изпъкваше над всички тях. Те бяха сиви, безлични хора в някакво студио, лишени от страстта на младия мъж под дъжда.
	— Беше страхотен — възхити се Кати.
	— Тази демонстрация може да промени нещата. Там беше невероятно, Кати, много ми се искаше и ти да дойдеш, да бъдеш част от нея.
	— В известен смисъл наистина бях част от нея — отвърна тя.
	И тогава телефонът започна да звъни. Обаждаха се да го поздравят, да уговарят по-нататъшната стратегия, радиопрограми и вестници искаха да го интервюират. Той прехвърляше предложенията им към свои колеги. Обясняваше, че е само представител на един комитет и може би трябва да поговорят с… Знаеше много добре колко опасно е да започнат да гледат на него като на единствен изразител и говорител на каузата, затова вземаше мерки да не стане така, че всичко да се стовари единствено върху неговите рамене. Когато му се обаждаха по мобилния, Кати отговаряше на другия телефон.


	— Кати, Сара е.
	— О, Сара, радвам се да те чуя. Всичко добре ли мина?
	— Разбира се, не видя ли, не научи ли?
	— Все още не съм имала време да се обадя у нашите, но знам, че щяха да приготвят задушено по ирландски, за да отбележат този ден.
	— Кой? Не разбирам.
	— Близнаците. Знаеш ли, цялата им собственост е прехвърлена в една барака със здрав катинар, а „Дъ Бийчис“ се дава под наем.
	— О, близнаците… Извинявай, Кати, съжалявам.
	— А ти манифестацията ли имаше предвид?
	— Да, бях с Нийл през по-голямата част от времето. Той беше страхотен по телевизията!
	— Наистина. — И предаде телефона на съпруга си.
	Беше изморена, искаше й се да си легне. Тези разговори можеха да продължат цяла нощ. Но щеше да бъде проява на безразличие и студенина към Нийл. Щеше да бъде щастлива да се свие на дивана и да изслуша разказа му за деня. Само преди няколко месеца щеше да му разкаже с подробности преживяванията си около партито на мисис Фризъл, но тази нощ нямаше да прозвучи естествено. Напоследък нещата се бяха променили коренно. Наистина имаха нужда да прекарат известно време заедно, далеч от професионалните си ангажименти. Тези мисли я подсетиха нещо: трябваше да му съобщи, че няма да отиде в хотел „Холи“ с него, но тази вечер не беше подходяща за скандал, затова щеше да изчака до утре. Кати стоеше и слушаше телефонните разговори на Нийл, той отказа предложението й за каквато и да било храна, нивото на адреналина му беше високо.
	— Ще бъде истинска храна, не останки — обясни тя и моментално съжали.
	— О, Кати, реагираш наистина дребнаво на една глупава забележка. Съжалявам, ако това те е обидило, но не ми се яде повече. Все пак благодаря.
	Телефонът иззвъня отново и й се стори, че той го вдигна с облекчение. И защо не? Цяла Ирландия го мислеше за герой. Само съпругата му правеше дребнави забележки за някакви остатъци от храна.


	На другата сутрин Нийл страшно бързаше, трябваше да отиде в някакво радио, за интервю в „Добро утро, Ирландия“. Затова Кати не му каза нищо за уикенда в хотел „Холи“. Моментът изглеждаше неподходящ.
	— Ще се видим в единайсет — извика тя, когато той пристъпи прага. — Ще ги убиеш по радиото.
	— В единайсет ли?
	— Срещата, не си ли спомняш?
	— Каква среща? — Той я изгледа неразбиращо.
	— О, Нийл, в нашата фирма; ще идват лошите, ще бъде и Джеймс.
	— Господи, да, разбира се, ще дойда!


	Джеймс Бърн бе настоял за нова среща със застрахователната компания. Бяха му казали, че положението на неговите клиенти е крайно незадоволително; както изглеждаше, братовчед на единия от собствениците бе проникнал вътре и бе разрушил всичко без видима причина. Въпросният братовчед сега пък беше изчезнал, а от застрахователната компания очакваха да плати, сякаш ставаше дума за действителна кражба с взлом, извършена от непознати хора. Нийл не се появи в единайсет, когато трябваше да започнат. В предната стая сервираха кафе, включиха секретарите на телефоните и Джеймс взе думата. Той предлагаше представителите на компанията да огледат помещенията, за да се убедят, че двама души се опитваха да върнат бизнеса си в първоначалното положение. И до пристигането на Нийл Мичъл, техният адвокат и съветник… може би щеше да бъде добре Джеймс да ги запознае с развитието на нещата. Показа им счетоводните книги, квитанциите за взетото под наем кухненско оборудване, обясни, че клиентите му вече не били в състояние да приемат обемни поръчки, изискващи големи финансови вложения, че не смееха да поемат поръчки, които не се плащат веднага. Обрисува ги като почтени и работещи хора, които се борят да оцелеят и се надяват да получат само това, което им се полага по право и по закон.
	— Законът трябва да бъде интерпретиран, дефиниран — каза един от представителите на компанията.
	Кати пожела с цялото си сърце съпругът й да е тук, за да му отговори. Защо закъсняваше? В този момент мобилният й телефон звънна.
	— Нийл?
	— Извинявай, скъпа, нямаш представа какъв е отзвукът на демонстрацията, буквално съм обсаден…
	— Дойдоха за консултацията и имаме нужда от теб…
	— Наистина съжалявам и, моля те, предай най-искрените ми съжаления на…
	— Нийл!
	В очите й бликнаха сълзи. През последния час всички поглеждаха към вратата в очакване на неговата поява, а сега се оказваше, че той изобщо не е тръгнал.
	— Ако можех…
	— Те току-що казаха, че законът трябвало да се интерпретира и дефинира, трябва да дойдеш, за да го направиш заради нас.
	Том и Джеймс заговориха по-силно, за да прикрият семейния скандал и унизителния факт, че адвокатът им очевидно нямаше да се появи. Кати изключи телефона.
	— Нийл няма да може да дойде, помоли да се извиня от негово име на всички.
	Том изпусна въздуха от гърдите си. Бавно. Тя се бе овладяла. Срещата завърши, без да се стигне до никакво решение. Представителите на застрахователната компания заявиха, че няма да дойдат на друга среща или консултация, докато „Аленото перо“ не предложи нещо ново. Междувременно разследванията и преговорите щяха да продължат с обичайното темпо.
	Том, Джеймс и Кати седнаха смълчани, след като останаха сами.
	— Иде ми да го убия — възкликна младата жена.
	— Недей — рече Том. — И без това сме я загазили.
	— Така е — намеси се Джеймс. — Ако застраховката не бъде изплатена до Коледа, не знам как ще продължите.


	Санди Кийн не искаше да ги вижда в офиса си, така че Саймън и Мод трябваше да изчакат отвън, когато Мъти влезе да се срещне с „колегите“ си.
	— Ще се обадя в полицията, ако престъпят прага — предупреди мистър Кийн.
	— Ти си човек на крайностите, Санди.
	— Цялата полиция ме въртя на бавен огън… Твърдяха, че човек, взел залог от деца под десетгодишна възраст, е способен на всичко, даже да ги отвлече.
	— Защо тогава си го взел? Никога не съм ги изпращал при теб с пари.
	— Но ти не беше тук, не те бяхме виждали два дена подред. Къде беше, между другото?
	— Бях по работа.
	— А единствената ти работа тук е да ме мъчиш — извика отчаяно Санди.
	На вратата се почука. Бяха близнаците.
	— Няма да влизаме, мистър Кийн, благодаря, искаме само да кажем на Мъти, че Кати мина с буса и ще ни заведе на разходка.
	Мъти излезе при тях.
	— Главата на този човек е като пън. Какво биха могли да му навредят две възпитани деца и един чистокръвен лабрадор? Дори ще повдигнат нивото. Определено няма трезва преценка.
	Кати спря микробуса до тях.
	— Имах нужда от приятна компания, затова се сетих за Хувс, което означава да взема също и Саймън и Мод.
	— Това е шега — обясни Мод.
	— Кати беше много добра с шегите като малка — обясни Мъти. — Всеки ден се прибираше от училище с нова шега.
	— Днес обаче нямаш много шеги, Кати — отсъди Саймън.
	— О, пълна съм. Хайде, качвайте се.
	Влязоха в едно интернет кафене и близнаците се настаниха пред компютрите. В това време Кати се наливаше с кафе и обмисляше какво ще каже тази вечер на Нийл. Присъствието му днес щеше да промени мнението на онези хора, нещата вероятно щяха да се придвижат напред. Трябваше да го накара да разбере това. Без натякване, мърморене и… коя дума беше използвал снощи той? Засягане. И макар да не й се искаше, смяташе, че е справедливо да му предаде мрачната прогноза на Джеймс. Може би щеше да се почувства още по-виновен, задето ги бе изоставил днес. И освен това още не му бе съобщила за намерението си относно уикенда в хотела на Холи.
	— Открихме един много хубав уебсайт, Кати, можем ли да останем още половин час или прекаляваме?
	— Оставаме.
	Даде им парите.
	— Нали не е скъпо? Знаем, че отново си бедна след грабежа.
	Засега близнаците не бяха разбрали за участието на Уолтър и тя нямаше намерение да им казва. Родителите им ги бяха изоставили, нямаше смисъл да им отнема и Уолтър, който този път бе застанал до тях.
	— Ще останем още половин час и не забравяйте, на Коледа може да получите компютър.
	— Представяш ли си, компютър вкъщи! — Очите на момчето светнаха.
	Кати бе помолила Джок и Хана да им направят този подарък. Щеше да се постарае да бъде наистина качествен. Нийл беше казал, че тъй като компютърът е средство за обучение, парите трябва да се вземат от сметката на близнаците.
	— Остави родителите ти да направят нещо за тях, Нийл, те сториха толкова малко, че се чувстват виновни. Това ще облекчи съвестта им.
	Той се изненада, но все пак се съгласи.


	Когато отидоха на „Сейнт Джарлат“, ги очакваха новини. Беше се обадила Мариан. С Хари очакваха дете. Кръщенето се планираше в Чикаго през април и те искаха всички да отидат.
	— Танцува ли се на кръщенета? — попита Саймън.
	Кати посегна да стисне ръката на майка си в същия момент, в който Лизи посегна към нея. И двете бяха неспособни да говорят.


	Кати продължаваше да отлага прибирането си. Отиде да хапне в едно от новите заведения в квартала. Напоследък Нийл почти не се хранеше вкъщи, а и за него имаше доста от онова, което той наричаше „остатъци“. За нейна изненада дойде да й сервира Марчела. Беше много красива в черния костюм с панталон и червената огърлица около врата. Двете се загледаха невярващо.
	— Изглеждаш прекрасно, Марчела, всъщност ти винаги си изглеждала така.
	— И какво от това — възкликна тя. Настъпи неловко мълчание. — Среща ли имаш? — попита най-сетне тя.
	— Не, исках да изпия чаша вино и да хапна нещо дребно.
	— Имаме чудесно плато с различни видове тапа — предложи Марчела. — Ще имаш ли нещо против да поседна при теб? Ще ми бъде приятно.
	Боже, дано само да не се разплаче и да не започне отначало цялата история за това колко искала да говори с Том. Но не стана така. Марчела я заразпитва за „Аленото перо“. Кати й разказа за сватбата на Мариан, за собствената си бременност и помятането, за изчезването на близнаците, за злополуката, в резултат на която съпругът на Джун си стоеше вкъщи, за новия приятел на Джералдин, за това, че крадецът в крайна сметка се оказал Уолтър. Пропусна някои неща, например мрачното им финансово бъдеще. Не спомена и за Том, който приличаше на призрак толкова дълго време, че всички бяха започнали да се притесняват, не й каза й това, че се бе отдалечила толкова от Нийл, че тази вечер буквално се страхуваше да се прибере.
	— Не спрях да бъбря за себе си. Кажи и ти нещо…
	— Мислиш ли, че имам шанс да ме приеме обратно?
	— Нямам представа, Марчела, познавам добре едната му страна, но не знам нищо за другата.
	— А той има ли някакви определени предпочитания…
	— Знам, че излиза с момичета, но не съм чула нищо повече. — Погледна часовника си и стана.
	— Аз черпя, Кати.


	Обади се вкъщи. Нийл все още не се беше прибрал. Не й се искаше да стои сама и да чака. Къде можеше да отиде? Беше осем часа. Изкушаваше се да се върне във фирмата и да постои там около час, да си пусне музика, да се отпусне на един от меките дивани и да затвори очи. Но можеше да заспи непробудно до сутринта. Щеше да се прибере на „Уотървю“. Странно, вече дори не мислеше за там като за „вкъщи“. Само като за „Уотървю“.
	Прибраха се заедно, паркираха един до друг.
	— Ето това се казва синхрон — заяви доволно Нийл. Под мишница стискаше множество документи, в ръката си държеше дипломатическо куфарче. Мина пред нея и погледна към телефонния секретар. — Само три съобщения. Добре.
	— Остави ги, Нийл.
	Той се засмя.
	— За какво говориш, скъпа, човек не си купува телефонен секретар, ако не иска…
	— Моля те, остави ги. Ако ги чуеш, все едно че не си се прибрал…
	— Кати, какво означава това?
	— Опит да поговорим, преди да сме прекалено изтощени и да имаме сили само да се доберем до леглата си — отвърна тя.
	— Казах ти, направил съм резервации в хотел „Холи“. Там ще говорим.
	И тръгна към телефона.
	— Няма да идвам там с теб — обяви с неочаквано силен глас тя.
	— Наистина прекаляваш. Не искаш да дойдеш на почивката, която уговорих с Том? Казах му колко си изморена и той обеща да ти намерят заместник. Освен това аз също се отказах от работата си, което не беше лесно, отложих много неща. После се съгласи да отидем в хотел „Холи“, сега пък не искаш. Честно казано…
	— Казах, че бих искала да отидем някъде за един уикенд, но не съм те молила да правиш резервации, без да сме ги обсъдили.
	— Но хотел „Холи“ ти харесва.
	— Не искам да ходя там.
	— Защо, за Бога…
	— Там ти съобщих, че ще имаме бебе. Нали не смяташ, че ще ми е приятно да се върна сега?
	Почувства се виновна. Това беше само едната от причините. Все пак нямаше защо да се срамува, нямаше истинска тайна от него. Щеше да му каже, че е заспала в стаята на Том, ако имаше възможност.
	Той я погледна смутено.
	— Да, не се сетих. Утре ще направя резервации другаде.
	— Или пък бихме могли да отидем някъде, след като го обсъдим заедно.
	— За това ли става дума? Че не обсъждам всичко с теб, преди да го направим? За това ли?
	— Не, става дума за много, много повече. Става дума за това, че не дойде днес, когато наистина имахме нужда от теб.
	Беше забравил за срещата. Денят му бе ужасно претоварен. Ако включеха новините, несъмнено щяха да споменат за него. Как можеше да се сети за някаква среща с неколцина представители от застрахователна компания?
	— Виж, казах ти вече…
	— Ти не дойде, Нийл.
	— Знаеш колко зает бях след вчерашната демонстрация, снощи сама стана свидетел на телефонните обаждания.
	— Трябваше да анулираш срещата ни.
	— Но, Кати, тя не беше…
	Този път не го прекъсна, той обаче не продължи.
	— Какво не е била, Нийл?
	— Трябваше да степенувам нещата по важност — отвърна най-сетне съпругът й. Все още запазваше спокойствие.
	— И ти реши в последната минута да не идваш и да ни оставиш?
	Сега вече спокойствието му изневери.
	— Кати, моля те. Трябваше да се свършат толкова неща, да се образува общ комитет, имаха нужда от правен съветник за справката…
	— Ние имахме нужда от теб във фирмата, ти обеща да дойдеш. Не знаеш какво стана, те стегнаха обръча около нас, държаха се надменно. Може и да не ти се вярва, но ако не ни платят навреме, ще спуснем кепенците преди Нова година.
	— Кати, знам, че това е удар за вас с Том и, естествено, съжалявам. Но все пак това е само един дребен бизнес, приготвяне на храна за богатите, осигуряване на свръхкачествена храна.
	— Какво?
	— Знаеш, че винаги съм се гордял с теб и ти се справи чудесно. Повече от чудесно…
	— Извинявай, става дума за моята работа, Нийл, за онова, което правя аз.
	— Знам, скъпа, но не можеш да го сравняваш… Нали се сещаш, всички тези обсъждания на канапета и дребни сладки, на фона на това, което трябваше да свърша днес.
	— Днес изобщо не сме обсъждали дребни сладки, а разговаряхме с представители на големи компании, чиято задача е да не плащат, докато не стане неизбежно. Ти сам ми го каза, когато ни ограбиха.
	— Знам, знам.
	— За какво тогава става дума? Кажи ми, Нийл?
	— Все пак то не беше толкова важно, колкото организирането на общия комитет. Не се увличай с важността на дребния бизнес, Кати. Непрекъснато се появяват нови фирми, непрекъснато си отиват.
	— Макар да си работил като роб и да си изпълнявал дословно всичко, както правихме ние през цялото време?
	— Та ти презираш тези хора, просто изкарваш пари чрез тях, чувал съм те безброй пъти да се оплакваш и да ги оплюваш, но им вземаш парите.
	— Нима е толкова неморално да извършваш определена услуга и да ти се плаща за нея?
	— Не, Кати, не е, но ми се струва, че отиваш на прекалено високи нива, като искаш от мен да се откажа от работата в името на доброто, за защитата на бездомните, за да защитя нещо, което и двамата единодушно смятаме за не чак толкова важно.
	— Повтори го още веднъж, Нийл.
	— Чу ме много добре.
	— Ти смяташ, че „Аленото перо“ е нещо незначително?
	— Не само по себе си. Фирмата запълва определена ниша, но в сравнение с…
	— Винаги ли си мислил така?
	— Е, аз мислех, че това ти допада, заради цялата онази глупост между нашите майки, която никога не е имала значение за никого.
	— Имаше значение за всички, освен за теб.
	— Ти мислиш така…
	— И значи според теб „Аленото перо“ винаги е било едно тривиално начинание, което може да бъде приключено така, както е започнало.
	— Такава е съдбата на повечето фирми.
	— Защо тогава изобщо си направи труда да се намесваш след кражбата, която, както се оказа, е дело на собствения ти първи братовчед?
	— Чудех се кога ще стигнем до това.
	— Защо си направи труда да се намесваш, след като не си имал намерение да продължиш?
	— Имах намерение да продължа и все още го имам, но днес не беше подходящият ден. Всеки в Ирландия ще ти каже, че днес имах да върша други неща.
	— Начинание в служба на богатите… Защо изобщо си правеше труда да…
	— Заради принципа, защото не трябва да им се позволи да се измъкнат. — Настана мълчание. — Кати? Смяташ ли…
	— Дали смятам, че можеш да изслушаш съобщенията на телефонния секретар? Да, смятам, че идеята е страхотна.
	— Не се подигравай.
	— Не се подигравам. Повярвай ми.
	— Ти поиска да говорим.
	— И го направихме.
	— Какво да кажа или да направя, за да се почувстваш по-добре?
	— Нищо, Нийл.
	— Знам, че съм недосетлив, тази история с хотел „Холи“.
	— Няма значение, повярвай ми.
	— Обичам те — каза той.
	— Може би, Нийл.
	— И двамата винаги сме били почтени един към друг, винаги.
	— Да — промълви замислено Кати.
	— И аз не искам никого друг на света, освен тебе. И наистина ти създадох неприятни емоции днес и може би през целия месец, тъй като не си бях вкъщи достатъчно. Признавам. Но достигнах до едно решение. — Приведе се към нея и хвана двете й ръце. — Кати, ако желаеш да имаме дете, аз не бих имал нищо против.


>	Дванайсета глава
>	Декември

	— Един от „колегите“ на Мъти се подложи на процедури с акупунктура и проблемите с гърба му изчезнаха.
	Кати сподели с Джун.
	— Нищо няма да помогне на Джими, напоследък е станал като полицай: в колко съм свършвала работа, защо ми било нужно толкова много време, докато се прибера. Може да побърка и светец.
	— Ако бъдем честни, сега ти му даваш известни поводи за ревност… ходиш по партита и клубове.
	— Никога не съм спала с друг, откакто се омъжих преди сто години, нещо, което не може да се твърди за повечето хора, ама иди му го кажи. Направо ме задушава с подозренията си, мен, единствената безгрешна душа, останала в Дъблин.
	Наистина ли повечето бяха неверни? Тя самата никога не бе изневерявала. А Нийл? Трудно беше да разбереш напоследък. Тази мисъл я стресна — червенокосата Сара я безпокоеше, но й се струваше немислимо. Но немислими бяха още куп неща и въпреки това съществуваха.
	— Кати, сложила си седемдесет в тази кутия, не шейсет… — Джун я измъкна от ръцете й. Изпълняваха коледните си поръчки за канапета.
	— Имаш право. — Кати разтърси глава. — Трябва да приключим бързо, тъй като ни чака и друг ангажимент, сещаш ли се?
	— Добре, но моята работа зависи от това дали ти мислиш, докато действаш.
	— Дадено. Аз ще мисля, ако ти дадеш на Джими името на специалиста по акупунктура. Той заслужава поне да бъде информиран.
	След тези думи минаха на по-високи обороти, като прихваха в смях, когато се сблъскваха, но кутиите бяха напълнени, надписани и прибрани във взетите под наем фризери. Преди единайсет Том се върна с продуктите от „Хейуърдс“ и супермаркета. Кон и Люси също се появиха в уговорения час и петимата се настаниха в предната стая, а на масата, където някога се намираше купата за пунш, сега стояха пет от големите чаши за кафе с логото на „Аленото перо“.
	— С Кати смятаме, че е справедливо да знаете колко близо сме до ръба на пропастта. Единствената ни надежда е този месец да се спукаме от работа. През януари няма да има поръчки, затова възлагаме всичките си надежди върху следващите четири седмици. За тази цел трябва да сме наясно колко дни и нощи може да работи всеки един от нас.
	— Аз ще работя всяка вечер, с изключение на Коледа — заяви Кон.
	— Ами кръчмата?
	— Помолих да ми дадат дневните смени. Предпочитам ги. През януари ще ходя на ски с едно гадже, затова имам нужда от повече пари.
	— Люси?
	— Всяка вечер, освен на Коледа, и повечето дни на обяд. Чак през февруарската сесия ще залягам над учебниците. Освен това и аз ще ходя на ски с едно момче.
	— Джун? — попита Том.
	— Всяка нощ, включително и на Коледа.
	— Ами Джими? — намеси се Кати.
	— Не носи никакви пари и ще бъде доволен, че поне аз получавам нещо.
	— Кати? — попита отново Том.
	— Всяка нощ и всеки ден. Това е последният ни шанс.
	— Почивката, уикенда?
	— Ще бъда тук.
	— И аз ще бъда тук през цялото време, така че в това отношение няма проблеми.
	Петимата заедно щяха да се погрижат „Аленото перо“ да не фалира. Оставаше им само да приемат поръчките.
	Това бе въпрос на листовки, щяха да ги разпространят на всеки ъгъл: в университета на Люси, в кръчмата на Кон, на щанда за хранителни стоки в „Хейуърдс“, във веригата за химическо чистене на мистър Райън. Том щеше да отиде в печатницата, Кати — на пазара, за да види дали на някои от сергиите ще се съгласят да продават коледните им пакети. В този момент се обади Джералдин и съобщи за намерението си да помоли Хари, един познат журналист, да напише няколко думи за тях. Уговориха се да се чуят отново в края на деня.


	Когато Том отиде в печатницата, собственикът й го позна.
	— Вие идвахте тук преди една година, нали вие купихте сградата на Мартин Магайър?
	— Точно така — изненада се Том.
	— Знаете ли как се чувства той? Ужасно нещастие преживя наистина, ужасно.
	— Мисля, че е добре. Кати, моята съдружничка, се запозна с него през лятото; имахме уговорена среща, но в последния момент той не дойде.
	— Как да стъпи отново там след всичко, което се случи.
	— Страхувам се, че не знам.
	— Синът му Франки се обеси в сградата. Оттогава не са работили дори един ден.


	Пазарът беше пълен с всевъзможни коледни подаръци. Пътьом зърна една купа за пунш, също като нейната. Вдигна я и се вгледа в основата. „Награда за Катрин Мери Скарлет за отличие.“
	— Колко струва? — попита шепнешком тя.
	— Не е чисто сребро, но си я бива.
	— Кажете ми?
	— Трийсет? — предложи неуверено той.
	— Двайсет — отговори тя и в крайна сметка я купи за двайсет и пет лири. — За мен е без значение, но имате ли представа откъде сте се сдобили с нея?
	— Ни най-малка.
	— Това е вече наистина без значение — повтори тя, забравила, че беше тръгнала за рекламата на фирмата.


	Джералдин се отби в редакцията на вестника и остави информацията за „Аленото перо“, която бе написала. Хари беше стар приятел, неотдавна му беше дала телефонните номера на двама политици, така че й беше задължен.
	— Ела да пийнем, Джер, имиджът ми ще се покачи, ако ме видят с готино младо парче като теб.
	Приятно беше да те нарекат „готино младо парче“, но пък Хари бе значително по-възрастен от нея. Всичко беше относително.
	— Няма да мога, Хари, но все пак благодаря, страшно съм заета.
	— Жалко, имах нужда някой да ме ободри.
	— Съжалявам, какво е станало?
	— Старите ми приятели измират като мухи, бедният Теди е последният; предполагам, че си чула.
	Джералдин не беше чувала нито дума за единствения мъж, когото бе обичала, напуснал Ирландия преди двайсет и две години. Усети, че й прилошава, но се овладя.
	— Този път няма да ходи на химиотерапия. Иска да се върне в Ирландия и да умре тук. Странно, през всичките тези години почти не се е прибирал, сигурно отсъства повече от петнайсет години.
	— По-дълго, струва ми се…
	— Ти познаваше ли го?
	— Малко — отвърна тя и побърза да излезе навън.


	— Имате ли достатъчно пари, за да живеем и ние при вас? — попита Саймън.
	— Кати каза, че не е редно да се питат хората колко пари имат — укори го Мод.
	— Аз не съм питал Мъти колко пари има, исках само да се уверя, че са достатъчно. — Беше възмутен, че не са го разбрали правилно.
	— Имаме достатъчно, синко, нищо не ни липсва.
	— Но ти нямаш палто, Мъти, твоето е много тънко.
	— Затова пък имам страхотен дебел джемпър.
	— Татко винаги е носил хубаво палто с кадифена яка.
	— Да, но не забравяй, че изгуби къщата си, майка ти изгуби здравето си, така че никой няма всичко. Това е най-важното, което трябва да помним — обясни възрастният човек.
	— След Коледа в „Дъ Бийчис“ ще се нанасят нови хора — отбеляза Мод.
	— Това разстройва ли те, детето ми? Ще ти липсва ли къщата?
	— Не, Мъти, там вече няма никой — мама ще живее почти през цялото време в специална клиника, татко ще пътува със стария Барти, а Уолтър си отиде. Няма кой да ни липсва.
	— Тук е вашият дом. Завинаги. Не е великолепен, но щяхте да ни липсвате страшно много, ако не бяхте останали при нас…
	— Знаем — успокои го Саймън. — Та нали дойдохте чак до Килкени, за да ни вземете?
	— Чудя се къде може да е Уолтър — намеси се сестра му. — Не е изпратил нито пощенска картичка, нито се е обадил.
	— Сигурен съм, че един ден ще го направи — увери я Мъти.
	— Дано си е намерил добра работа — угрижено въздъхна Мод. — Той беше толкова мил, не очаквах това от него.
	— Явно се е притеснил — допълни брат й.
	Възрастният мъж реши да смени темата.
	— Винаги съветват човек да не гледа в миналото. Аз гледам ли назад към деня, в който мислех да заложа десетачка на Ърл Грей, но тъй като зрението ми е отслабнало, отбелязах името на Кинг Грей? Това беше черен ден и за това не мисля за него.


	— Том, не затваряй, Марчела е.
	— Не смятам да затварям.
	— Слушай, не мога да говоря дълго, става въпрос за онази телевизионна игра, която дава страхотните награди, нали се сещаш, някой, който да ти организира парти…
	— Знам — въздъхна Том. — Джералдин се опита да ни вкара, но…
	— В момента вечерям с режисьора в „При Куентин“. Защо с Кати не минете оттук, аз ще ви запозная, а Бренда ще ви похвали до небесата. Това е страхотен шанс…
	— Много си мила, че си се сетила за нас, но…
	— Том, сега е осем вечерта. Ще бъда с него поне още час и нещо. Хайде, вземи Кати, бас държа, че тя ще одобри идеята.
	И затвори телефона.


	С Кати се срещнаха направо в ресторанта. Том беше с тъмен костюм и бяла риза.
	— Изглеждаш чудесно — каза тя.
	Тя самата носеше синия си кадифен костюм, косите й свободно се спускаха на раменете.
	— А ти си сложила грим!
	— Да поръчаме само ордьовър, не можем да си позволим цяла вечеря — тя оглеждаше притеснено менюто.
	Том погледна към Марчела, тя се усмихваше на мъжа, който можеше да донесе популярност и слава на „Аленото перо“. И осъзна тъжно, че наистина вече не я обича.
	Бренда се приближи до масата.
	— Запозната съм с всичко — обяви тя. — Не поръчвайте нищо и те ще могат да поседнат за пет минути на излизане, няма да бъде добре, ако масата е отрупана.
	— Истински гений си — прошепна Кати.
	— Не, просто обичам да гледам как се променя животът на хората, това придава стойност на бизнеса. Би трябвало да го знаете, нали сами се занимавате с това.
	Всичко стана като насън. Марчела се направи на изненадана, Том ги покани да седнат, а Дъглас, единственият незапознат със ситуацията, беше симпатичен и контактен човек. Никой не спомена за телевизионното предаване.
	— С какво се занимаваш сега, Марчела? — попита Том.
	— Надявам се да украси нашето телевизионно предаване и да раздава наградите — заяви с усмивка Дъглас.
	В този момент се появи Бренда и поздрави режисьора, че е открил „Аленото перо“, най-добре пазената кетърингова тайна в Ирландия.
	— С Патрик винаги треперим, когато дойдат тук, толкова високи стандарти имат — каза тя.
	— Каква вечеря бихте приготвили за осем души? — попита телевизионният режисьор.
	И те разбраха, че са успели.


	Кей Мичъл бе настанена в специален дом за хора в нейното състояние. Смятаха, че никога вече няма да може да се грижи за себе си. Веднъж седмично близнаците я посещаваха. Понякога тя ги питаше за брат им и баща им, но от тях нямаше и следа. Понякога забравяше, че „Дъ Бийчис“ са продадени и тогава питаше за градината.


	На Джералдин не й беше нужно много време, за да разбере в коя болница е Теди. Два пъти отиде в болницата, но и двата пъти си тръгна. Беше стигнала даже до коридора и видя, че при него няма никой… Но нещо сякаш я възпираше. Защо се бе върнал в Ирландия? Той вече не познаваше почти никого тук, децата му бяха пораснали в Брюксел, не беше близък с брат си и сестра си. Искаше ли да го види сега, когато беше болен? Искаше ли той тя да го види в това състояние? При третото си отиване Джералдин реши твърдо да го види. Вратата на стаята му беше открехната, тя виждаше края на леглото, но пак не намери сили да влезе. Знаеше телефонния номер на болницата, извади мобилния си телефон, отдалечи се по коридора и набра; свързаха я със стаята му. Чу звъна на телефона, преди той да го вдигне.
	— Теди, Джералдин О’Конър се обажда.
	— Моля? — Гласът му беше немощен.
	— Не се ли сещаш… Джералдин.
	— Да не би да са ви свързали грешно? — попита той.
	— Теди, Джералдин е, за Бога, Джералдин.
	Приближи се към стаята му. Не можеше да я е забравил. Искаше само да му каже „довиждане“ и че никога не бе преставала да го обича.
	— Съжалявам — извини се той. — Натъпкан съм с лекарства и се страхувам, че не си спомням всички имена.
	— Защо тогава се върна тук, Теди, ако не си спомняш никого?
	— Моля ви, простете ми — отвърна той и затвори телефона.
	Какво щеше да говори с него? Как бе съсипал живота й, как неговият приятел, лекарят, бе съсипал шанса й да има някога дете? Щеше ли да му каже за всички мъже в живота си, нито един от които не бе успяла да обикне така, както бе обичала него? Един човек, който се намираше на прага на смъртта, надали щеше да иска да слуша подобни истории. Избърса сълзите си. Наистина беше по-добре, че не си я спомни.


	Вечерта, която прекараха в „При Куентин“, беше чудесна и Том не искаше да я разваля с историята на младия Франки Магайър, самоубил се в постройката, където сега се помещаваше тяхната фирма. Понякога се оглеждаше и се питаше в коя стая го е направил? Но не спомена нищо пред другите. И без това нямаха свободен миг, за да разговарят. Том и Кати трябваше да се подготвят за телевизионното предаване, листовките започваха да дават резултат, петимата работеха непрекъснато, готвеха, товареха и разтоварваха буса, доставяха, сервираха и почистваха, приемаха нови ангажименти. Случваха се толкова неща, че Том не можеше да спи. Затова не му беше трудно да пече хляба за „Хейуърдс“.


	Шона също не беше сред спящите, тя влезе заедно с него в „Хейуърдс“.
	— Ще ти направя закуска — предложи той.
	Тя седна в кухнята и го загледа как оживява помещението, как приготвя тестото и след това прави кафе и препича филийки за двамата.
	— Какво, за Бога, правиш толкова рано тук?
	— Искам да се поровя един час в сайтовете за резервиране на почивка.
	— Колко човека ще ходите?
	— Двама.
	Той вдигна глава и се усмихна.
	— Това е хубаво.
	— Но не е това, което си мислиш, Том.
	— Нищо не е такова, каквото си го мислиш. С годините все повече се убеждавам.


	Кати влезе във фризьорския салон на „Хейуърдс“.
	— Искам напълно нова външност за телевизионното предаване утре — обясни тя.
	— Какъв тип? — попита Джерард, главният стилист.
	— Да ослепи всички.
	— А с какво ще си облечена?
	— Червена тениска, черни панталони, с бяла престилка и готварска шапка.
	Стилистът попита защо тогава иска нова прическа.
	— Защото преди няколко месеца Хана Мичъл ми даде чек, за да дойда на фризьор тук — отговори тя, сякаш това бе най-очевидното нещо на света.— Освен това разполагам само с четирийсет и пет минути, Джерард, затова, ако обичаш, измисли бързо нещо.
	Стилистът изпрати да донесат бяла шапка от магазина, за да имат по-ясна преценка на ситуацията.


	— Том, знаеш, че никога не бихме ти досаждали — обясни по телефона Мод.
	— Знам, както и ти знаеш, че никога не бих те обидил, но сега сме толкова заети, направо не е за вярване.
	— Аз вярвам. Чух как Мъти казва на съпругата си Лизи, че вие двамата ще бъдете отнесени в ковчези преди деня на Свети Патрик, ако продължавате да работите…
	— Така ли е казал? — Младият мъж посегна и свали тигана от огъня.
	— Каза още, че ако някога спечели пари, ще ги инвестира във вашата компания.
	— Е, много мило от негова страна.
	— В петък ни пускат от училище и се питахме дали да не дойдем и да ви лъснем съкровищата. Искаме да спечелим пари, за да купим палто на Мъти.
	— Честно казано, не мисля, че за един следобед бихте спечелили достатъчно.
	— В магазина за дрехи втора употреба има едно палто за три лири.
	— Е, добре тогава, ще се видим в петък.


	— Трябваше да го направя — обясни Том. — И ти щеше да го направиш, ако беше тук. Е, хайде, свили си шапката. Чакай да видим новата ти външност…
	— Приличам на млад орач със сламка в устата.
	— Винаги си приличала на млад орач, но нека да видя косата.
	— Хайде де — обади се Джун. — Защо според теб вися тук?
	Кати свали шапката.
	Том, Джун, Люси и Кон я съзерцаваха мълчаливо, сякаш бяха онемели.
	— О, Боже, толкова ли е зле?
	— Много си красива — отвърна простичко приятелката й.
	— Красива си — потвърди Том.
	Кон и Люси заудряха с капаци от тенджери по работния плот.
	— Достатъчно, не желая да ми се подиграват — изрече заплашително Кати.
	Беше ясно обаче, че й стана приятно, а при първата възможност влезе в банята, за да се огледа на спокойствие. Не беше чак толкова лошо. Щеше да изпрати на Джерард картичка.


	Денят в студиото премина в някаква ужасна мъгла. Горещината от прожекторите топеше всичко, в крайна сметка се наложи да закрепват храната по специален начин и да я поръсват с някакво противно вещество, което й придаваше блясък. Повториха им хиляда пъти, че няма никакво значение какъв ще е вкусът, зрителите само щяха да гледат какво Том и Кати приготвят за победителя. Дъглас изглеждаше като в свои води в студиото. Том и Кати го наблюдаваха с възхищение; никога не се бяха чувствали толкова притеснени, а той проявяваше завидно хладнокръвие. Странно, но и той им се възхищаваше, че са способни да готвят при такива условия.
	— Вие сте родени за тази работа — възкликна режисьорът. — Няма да се изненадам, ако ви поканят отново. Новата знаменитост, новата готвеща двойка. Отдавна ли сте заедно?
	— Работим заедно в нашата фирма „Аленото перо“ от доста време, но си имаме свое помещение от една година — отговори Кати.
	Дъглас, подобно на мнозина други, ги бе помислил за семейна двойка.
	— Обзалагам се, че гостите във вашия дом са добре нахранени.
	Нямаха сили да му обясняват, само кимнаха мрачно, в това време гримьорката отново им напудри лицата.
	— Приятелката ви Марчела е прелестно момиче, нали?
	Погледите на Том и Кати се срещнаха.
	— Наистина е прелестна — рече той. — Много мила.
	Започна последната репетиция, преди да бъдат включени на живо по телевизията.


	На другия ден телефонът звъня непрекъснато. Люси стоя цялата сутрин в предната стая, за да приема поръчки и да изпраща брошури. Предаването беше привлякло погледа на обществото върху фирмата им.
	— Никога не можете да се отблагодарите на Марчела — заяви Джун.
	— Ще й изпратим цветя — отговори Кати. — Нека всички да подпишем картичката и ще поискаме букетът да бъде доставен в апартамента на Рики.
	Оставиха Том да се подпише последен. Той написа: „Марчела, ти си изключително великодушен и добър приятел, с обич, Том.“
	Кати забеляза, че Люси се опитва да се раздвижи.
	— Аз поемам телефона, а ти се поразтъпчи из кухнята — предложи тя.
	В предната стая беше толкова спокойно. Купата за пунш стоеше отново върху масата, на прозореца беше поставена малка коледна елха, цветната им кутия с документацията се запълваше с все повече адреси, контакти, клиенти. И беше съвсем тихо…
	Снощи, като се прибра вкъщи, го завари да работи, както обикновено. Той й се усмихна и изведнъж извика:
	— О, Боже, предаването беше за тази вечер.
	— Не го ли гледа?
	— Толкова съжалявам…
	— Не го ли записа поне…
	— Нямаш представа…
	Беше си легнала веднага. А тази сутрин тръгна преди него. Той несъмнено щеше да й се обади, за да й каже, че съжалява; имаше нужда от време, за да реши какво да му отговори.


	— Джералдин, Нийл Мичъл се обажда. Случайно да си направила запис на Катиното предаване?
	— Да, беше страхотно, нали! И двамата бяха чудесни.
	— Може ли да го взема?
	— Съжалявам, дадох го на едно място, за да го адаптират за Америка; реших, че на сестрата на Кати, Мариан, ще й бъде приятно…


	— Мъти, гледа ли снощи Кати по телевизията?
	— Половин „Сейнт Джарлат“ бе дошъл у нас да я гледаме заедно.
	— Направихте ли запис?
	— О, момчето ми, децата го занесоха на училище.
	— Че за какво?
	— За да го прожектират, всеки четвъртък прожектират по нещо и в това време децата представят записа. Та Саймън и Мод ще представят седем минути от предаването на Кати и Том, а после ще говорят за хранителната промишленост. Нали са страхотни умници — заяви гордо Мъти.
	— Да, да — отвърна Нийл и затвори.


	— Майко, записа ли снощи Кати по телевизията?
	— Не, скъпи, защо?
	— Просто си помислих, че може да си я записала. Гледа ли ги?
	— Да, бяха учудващо добри, не мислиш ли?
	— Да, изключително.
	— Много се радвам, че тя направи най-сетне нещо за косата си, че е използвала чека, който й дадох. Разликата е голяма, не мислиш ли?
	— Довиждане, майко.


	Обади се Сара, за да уговорят една среща за по-късните часове на същия ден.
	— Хей, това бе голям удар за „Аленото перо“? — рече тя.
	— Гледа ли го?
	— Ами да, разбира се.
	— Но как така си го гледала, нали беше в кафенето с всички нас?
	— Направих запис.
	— Страхотно. Можеш ли да ми го дадеш?
	— Не, записах отгоре филм на ужасите, който излъчиха по-късно.
	— Сара, косата на Кати по-различна ли беше?
	— Да, едвам я познах.
	— Какво?
	— Е, нямах предвид точно това, но й стои много добре, признай.
	— Не забелязах, че е с нова прическа.
	— Наистина? — възкликна тя и настроението й се подобри.


	Някои от обажданията бяха от клиенти, които искаха да ги поздравят и да изкажат гордостта си от тях — семейство Райърдън, Моли Хейс, Стела и Шон, мисис Райън, която бе поръчала ябълковия щрудел, дори мисис Придирчивост. Съпругът на Джун, Джими, каза, че са били истински звезди и благодари за акупунктурата, която, макар и безумно езическо суеверие, изглежда действала. Най-накрая позвъни Нийл.
	— Не мога да кажа нищо друго, освен че се срамувам.
	— Няма нищо, Нийл — отвърна уморено тя, наистина мислеше така. В сравнение с всичко останало фактът, че бе забравил за телевизионното предаване, не беше кой знае какъв.
	— Поканата за обяд едва ли ще поправи стореното.
	Кати нямаше намерение да поддържа това мрачно настроение. Невъзможно беше да се живее във вечно цупене. Чувстваше, че той е съсипан.
	— Днес нямам време, Нийл, и това не е проява на студенина от моя страна, просто телефонът ще се разпадне.
	— Поздравления, гордея се с теб. Ще се опитам да го видя днес.
	— Не, недей, по-късно ще направим копие от записа на нашите.
	— А косата ти, Кати?
	— Да?
	— Много е хубава.
	— Каза ми го.
	— Кога ти го казах?
	— Във вторник. Попитах те дали ми прилича и ти каза, че ми прилича.
	— И го повтарям. Кога ще се прибереш, щом не искаш обяд?
	— Около седем — отговори младата жена. — Но ти няма да си бъдеш вкъщи.
	— Тази вечер ще си бъда — обеща той. — Ще анулирам срещата.


	Шона Бърк обядваше с Джеймс в неговия апартамент. Той беше открил, че супите се правят много лесно; защо никой не му бе казал досега? Говореха за страхотното телевизионно предаване и надеждата си то да се превърне в повратна точка за „Аленото перо“.
	— Ако само платят застраховката — въздъхна възрастният мъж. — Не искам да играя ролята на призрака, но положението е наистина сериозно. Как е успяло да влезе онова ужасно момче?
	— И петимата се спукват от работа. На идване се отбих да ги поздравя…
	— Какво мислят за ходенето ни в Мароко по Коледа? — попита Джеймс.
	— Не им казах.
	— Защо?
	— Ами, ти си толкова затворен човек, никога не говориш за себе си. Аз също. Не мислех, че би искал те или който и да било, да знае… че се открихме и изобщо всичко…
	Погледна го неловко.
	— Някога не бях затворен, Шона, казвах всичко на всички, носех твоите есета на колегите си…
	— Аз ли ще им кажа или ти?
	— Бихме могли да го направим заедно — предложи той.


	Кати се прибра точно в седем часа. Изглеждаше уморена, а косата й наистина беше много хубава, мека и женствена; как бе могъл да не я забележи досега?
	— Намалих телефонния секретар, така че, дори някой да се обади, няма да го чуем. Донесъл съм стриди… За да измоля прошка… Не са отворени и не знам как да ги отворя, но си помислих, че може би ще ти стане приятно…
	— Да се прибера вкъщи след осемчасов работен ден, за да отварям стриди?
	— Да, идеята ми не е особено добра.
	— Положението е стигнало дотам, че жестовете не могат да променят нищо, нали, Нийл?
	— Какво искаш да кажеш…
	— Прекалено сме се отдалечили един от друг, нищо не е останало. Уикенди, ресторанти, изненади, разговори, стриди… Това е само игра.
	— Това е лош късмет, определено напоследък се получават някакви неразбирателства, които не съществуваха преди, но аз казах, че нямам нищо против да опитаме пак да имаме дете.
	— Точно това ни раздели.
	— Какво имаш предвид?
	— Нийл, не можеш да говориш, че ще ми дадеш бебе и ще се примириш да имаме бебе, само за да ме накараш да млъкна.
	— Никога не съм използвал тези думи. Не ми приписвай неща, които не съм казвал.
	— Това ли е последният ни шанс? Преди с теб можехме да говорим за всичко. Това бе най-страхотното нещо на света.
	— Можем пак да си го върнем, нали?
	— Не мисля. Защото ти искаш съвсем друг тип съпруга. Която да те гледа в очите, да си стои вкъщи и да организира приеми за колегите ти…
	— Никога не съм…
	— Така е, не си го казвал, а аз не казвам, че има нещо лошо в това желание; казвам, че нямаш нужда от независима жена със собствена кариера, а от жена, която ще изостави всичко и ще те последва. Аз не съм този тип човек. Сара, например, е твоят тип.
	— Сара?
	— С нея разговаряш така, както разговаряхме някога двамата с теб.
	— Да не би да намекваш…
	— Просто казвам, че е много млада и те боготвори.
	— По-скоро е загрижена…
	— Тя си пада по теб, но не за това става дума.
	— И за какво става дума?
	— Нийл, какво ще правим оттук нататък?
	Чувстваше се изтощена. Сега, след като бе изрекла думите, те й се струваха някак си по-малко страшни. Картите бяха разкрити. Бяха признали, че нещата помежду им не вървят.
	— Кати, ти все още се интересуваш от това, което правя, от работата, която трябва да бъде свършена, нали?
	— Да, интересувам се, но ми се струва, че покрай нея ти забрави за теб и мен. Вече не разговаряме… Не че нямаме време, просто не си отделяме време. И колкото и да ти се възхищавам, струва ми се, че ти страдаш заради всеки на този свят и заради сериозните глобални проблеми, но не виждаш болките, надеждите и мечтите в собствения си дом.
	— Не, това не е справедливо, ти казваше, че поддържаш същите неща като мен, а после изведнъж тръгваш в друга посока и се опитваш да станеш най-великия майстор в областта на кетъринга. Ти каза, че не искаш деца, също като мен, а после забременя, а аз се превърнах в най-ужасното чудовище, защото не изпитах моментално щастие от този факт. След това каза, че си тъжна, уморена и самотна, аз ти предложих: „Добре, нека си имаме друго бебе“, но и това се оказа най-лошото нещо, което съм споменавал в живота си. Престани да хвърляш всички обвинения върху мен.
	Той наистина вярваше, че тя го бе осъдила неправилно. Очевидно пропастта, която ги делеше, беше още по-голяма.
	— Не искам да се надпреварваме кой кого ще обвини по-успешно, Нийл, просто казах, че си се отдал до такава степен на всичко друго, че не виждаш какво става с нас.
	— Не, не е така, няма да приема подобно твърдение.
	— Ще приемеш ли, че нещата помежду ни са много, много лоши.
	— Не мога да повярвам, че се случва наистина — промълви младият мъж и разтърси глава. — Кашата е пълна. Защото и двамата се преработваме. Кати, не позволявай подобни дреболии да ни разделят, всичко зависи от нас… знаеш го много добре… Ако искаме нещо и двамата, ще го постигнем. Правили го сме го и преди… Чуй ме, можем да започнем отново, да напуснем страната, да оставим зад нас цялото напрежение, да започнем отначало. Аз ще приема предложението за онази работа, ще се махнем оттук, ще загърбим всичко, ще разполагаме със себе си, за да поправим стореното, ще имаме бебе, когато пожелаем. Можем да оставим цялата тази нещастна година зад гърба си. — Младата жена го съзерцаваше с отворена уста. — Точно така ще направим. Те ми натякват вече всеки ден да взема решение. Ще им кажем, че отиваме. Ще отидем заедно.
	— Моля те, Нийл, моля те.
	Но вече не можеше да го спре, той бе разперил криле и бе полетял.
	— Точно от това имаме нужда — да се махнем оттук… Човек наистина може да затъне от всички тези неща, напълно си права, напоследък двамата с теб се разминавахме. С търчането подир близнаците, заради кражбата, твоите и моите родители, американската сватба, застраховката, работата до късно, вечната липса на време да поговорим…
	— То няма нищо общо с всичко това — промълви тя.
	— Напротив, всичко е свързано. Заминем ли веднъж оттук…
	— Не съществува начин, по който да…
	— И двамата работехме като полудели, не си давахме време да поспрем и да помислим…
	— Не, Нийл — сряза го внезапно Кати.
	— Ще спреш ли да клатиш глава насреща ми и да говориш като бавачка. Дори майка ми не е толкова категорична в мненията си като теб. Аз предлагам шанс да спасим брака си, ние се обичаме. Колко се борихме един за друг, срещу цялата тази опозиция; няма да захвърлим това, нали? — Тя не отговори. — Нали? Не стой така и не ме гледай укорително, сякаш съм Мод и Саймън. Това е много сериозно, това е нашето бъдеще, за Бога.
	— Това е твоето бъдеще.
	— Искам да бъде наше, искам да го градим заедно… Но не знам какво искаш, наистина не знам. Ако знаех, щях да се опитам да ти го дам.
	— Аз винаги съм искала едно и също.
	— Не, не е вярно, ти искаш да бъдеш по двайсет и четири часа извън къщи, заедно с богати, празноглави богаташи и да им приготвяш все по-абсурдна и безумна храна.
	— Разбирам.
	— Това не е живот, така не може да се живее. Планът ни никога не е бил такъв. Замини с мен и ще успеем да спасим брака си.
	— Не.
	— Колко пъти вече говорим на тази тема. Много е важно. Не мога да понасям повече тези безкрайни спорове. Ще замина без теб, ако не искаш да дойдеш. Те ми досаждат всеки ден. А аз задържам положението единствено заради теб. Но ако ти няма да дойдеш, какъв смисъл има да забавям отговора?
	— Няма смисъл.
	— Не искам да отивам без теб.
	— Виждам.
	— Но ще го направя, винаги съм го искал. Мислех, че ние двамата винаги сме го искали. Ако не отида, няма да мога да се преборя с разочарованието и горчивината и тогава вече наистина няма да ни остане нищо.
	— Ти имаш кариера на адвокат, правиш толкова добри неща за много хора, хора като Джонатан.
	— Мога да направя още повече, ако имам възможност да действам в по-голям мащаб.
	— И ще заминеш сам?
	— Да. И то веднага, преди Коледа, и ти оставям отворена вратата да тръгнеш с мен.
	— Не можеш да караш хората да следват определения от тебе път.
	— Би ли дошла с мен някога? — попита той.
	— Може би, но не и преди фирмата да стъпи на краката си, не и преди да си платя дълговете и да си намеря заместник.
	— Толкова ли е важна за теб?
	— Ти да не смяташ, че това е детска игра?
	— Мислех, че искаш да покажеш на майка ми стойността си. Никога не съм мислил, че се налага да доказваш каквото и да е на когото и да било, но бях останал с такова впечатление.
	— Ще трябва да й съобщим.
	— Какво?
	— Че плановете ти са се променили, че заминаваш в чужбина… бяхме канени за Коледа у тях.
	— Да, така излиза.
	— Странно, наистина ще ми бъде трудно да призная, че тя е била права и наистина не съм ти подхождала.
	— Кати…
	— Предпочитам да не се разстройваме повече. Можем да поговорим и на дневна светлина.
	— Моля те, не си отивай.
	— Така е по-добре — отвърна Кати Скарлет, приготви си една чанта и излезе.


	Знаеше, че Том и Кон подготвят парти в един клуб по ръгби. Клубът имаше кухни, така че най-вероятно нямаше да се върнат във фирмата. Преди да легне на дивана, остави съобщение на телефонния секретар на своя съдружник: „Надявам се, че фирмата няма да има нищо против, ако прекарам две нощи на нейния диван.“
	И си легна. Когато по някое време се събуди, видя, че е пристигнал факс: „Фирмата ти пожелава приятни сънища.“ Знаеше, че няма да й зададе нито един въпрос, така както и тя не го бе разпитвала.
	Премахна грижливо всяка следа от нощния си престой, преди другите да дойдат. Том изобщо не коментира случилото се, точно както бе убедена. Един-два пъти вдигна тенджерата вместо нея или й подаде собствените си ръкавици, сякаш се страхуваше да не се нарани.


	— Шона каза, че ще дойде на кафе — съобщи Кати. — Джеймс също ще се отбие, но няма да седи дълго.
	— Господи, как избраха точно тази сутрин, точно днес идва божествената помощ.
	— Какво?
	— Забрави ли? Един екип от изключително умели лъскачи на съдове има половин свободен ден от училище и се е насочил към нас по покана на момчето, което не може да каже „не“.
	— О, Боже, Саймън и Мод.
	Близнаците пристигнаха рано. Обясниха, че са с най-старите си дрехи и могат да вършат тежка работа. Съпругата на Мъти, Лизи, им дала телени гъби за търкане и стари четки за зъби — за почистване на цепнатини.
	— Не разбрах точно какво има предвид — призна Саймън. — Май става дума за нещо като заклано пиле.
	— Не, за сосиери или дръжки на съдове — обясни Кати.
	— О, гледай, имате си нова купа за пунш — възкликна доволно Мод.
	— Същата купа е, името ми е гравирано на дъното.
	— Как я намери? — възкликна Саймън. — През цялото време ли е била тук?
	— Не, изминала е в черни найлонови торби целия изморителен път оттук до една градинска барака, после до една пазарска сергия и накрая аз си я купих.
	И тогава се сети, че близнаците не знаят за участието на Уолтър в кражбата. Надяваше се да не направят връзката между градинската барака и нещата, който брат им бе складирал там. Слава Богу, те бяха прекалено щастливи и нетърпеливи да се захванат на работа, за да забележат нещо. Кати им обясни какви ще бъдат техните задължения и наблегна върху необходимостта да не се мотаят в кухнята, тъй като там кипеше работа.
	— Ще пием ли нещо топло с кифличка за отпускане, както направихме преди? — попита Саймън.
	— Защо не? — отвърна Кати. — Том, нека отдъхнем пет минутки заедно с Мод и Саймън.
	Четиримата се настаниха около масата и децата заразказваха какъв успех предизвикала прожекцията на телевизионното предаване. На всички им харесало много и се впечатлили страшно, че Кати им е леля. Нямаше да им бъде още дълго леля, тъй като с Нийл щяха да се разведат скоро. Тази мисъл й се стори нереална. Близнаците продължаваха да бърборят.
	— Все още ли използвате същия код… деветнайсет и после — шест?
	— Откъде знаете кода?
	— Вие ни го казахте. Сещаш ли се, един ден, когато ни закарахте до „Дъ Бийчис“. Щяхте да ходите на някакво парти и ни разказахте за церемонията с ключовете. Какво правите всеки път в микробуса и къде ги слагате.
	— И казахте ли на някого за това, как мислите?
	— Не мисля, че сме казали — отвърна Саймън. — Няма смисъл да казваме кода ви на всеки, когото срещнем; може да се окаже крадец и да влезе.
	— Но казахме на Уолтър същата нощ — напомни сестра му.
	Том и Кати почти не дишаха.
	— Така ли? — попита с измамно безгрижие той.
	— Да, разказахме му всичко за вашите съкровища и за това как ги лъскахме, а той отговори, че не знаем нищо за вашия бизнес, затова по-добре да му покажем… — обясни момичето.
	— Това няма значение, нали? — попита смутено брат й.
	— Не, разбира се — отговори Кати. — Всъщност е чудесно, че го научихме, тъй като много неща си дойдоха на мястото.
	— Кати, не можеш да ги питаш — предупреди я Том.
	— Защо, ще им обясним — настоя тя.
	— Прекалено е жестоко за тях.
	— Да не мислите, че Уолтър е крадецът? — попита внезапно Саймън.
	— И че онази купа в бараката е била вашата? — добави ужасено сестра му.
	— Но Мъти каза, че всичко било изпотрошено на парченца — възкликна момчето.
	— Мислиш ли, че го е направил той, Кати? — попита направо Мод.
	— Да, Мод, мисля.
	— Защо?
	— Не знам, може би е нямал пари.
	— Той беше винаги мил с нас, освен когато се държахме глупаво — обясни Мод.
	— Знам, знам — съгласи се Кати.
	— И дойде да ни намери последния път. Много ли си му ядосана? — попита момичето.
	— Не, вече не, но има нещо, което би ни помогнало, без да създава допълнителни неприятности за Уолтър.
	Тя им обясни предпазливо, че полицията вече знае за участието на Уолтър в кражбата, но не знае как е разбрал за кода и ключовете.
	— Няма да имате никакви неприятности — обеща Том. — Грешката е моя — аз не ви казах, че това е тайна.
	— А и Уолтър не е в Ирландия, така че не могат да го намерят, но тогава застрахователната компания ще ни плати. Имате ли нещо против да кажете и на другите? Ако сте против, няма да го правим, но можете да ни помогнете много.
	Децата се спогледаха.
	— Ще кажем — заявиха те.


	И през една от най-заетите сутрини в историята на „Аленото перо“, трябваше да отделят няколко часа, докато Мод и Саймън Мичъл разкажат първо на Джеймс Бърн, после — на полицията и най-сетне — на представител на застрахователната компания за вечерта, когато бяха поискали да докажат на брат си, че знаят всичко за бизнеса.
	— Това ще помогне много, повярвайте ми, точно от такова нещо имахме нужда — заяви Джеймс.
	— Какво щеше да ни казваш, Шона? — попита Том.
	— Почакайте малко. Саймън, Мод, искате ли да заработите още една лира? Можете ли да отидете до будката за вестници в края на улицата и да ми купите „Айриш Таймс“?
	— Цяла лира? — възкликна момчето.
	— Аз да продължавам ли да лъскам, как смятате? — попита Мод.
	— Не, върви да му правиш компания.
	Шона заговори след излизането на децата.
	— Когато бях малка, бях дадена за отглеждане на Джеймс и съпругата му Юна в Голуей, но на четиринайсетгодишна възраст ме взеха и ме върнаха обратно при родителите ми. Сега започнахме да се опознаваме отново.
	Кати и Том се спогледаха. Какво още щеше да им донесе този ден?
	— И заминаваме заедно на триседмична почивка — усмихна се възрастният човек.
	Том съвсем се обърка.
	— Ако не ме чакаха още десет часа работа, щях да предложа да се напием по този повод.
	— На Нова година — обеща Джеймс. — Тогава ще дойдете в моя апартамент, а аз ще ви сготвя един марокански специалитет.
	— О, непременно купи от онова тяхно блюдо от сусам и нахут, а ние ще приготвим пиле със сини сливи и бадеми.
	Очите на Кати затанцуваха от удоволствие.
	— Вие с Нийл нямаше ли да ходите в Мароко? — попита Джеймс.
	— Не — отвърна младата жена.


	— Мамо, мога ли да бъда с вас на Бъдни вечер?
	— Разбира се, но мислех, че ще ходите в „Оукландс“.
	— Нийл ще ходи, мамо.
	— А, само не ми казвай, че си се скарала с мисис Мичъл, особено глупаво е по това време на годината.
	— Мамо, седни, трябва да ти кажа нещо.


	— Джералдин, ще дойдеш ли у мамини за Коледа? — попита Кати.
	— Да. Да бъдем на Коледа с някой мъж е едно от нещата, които ние, непристойните дами, никога не правим. Те имат навика да се връщат в базата за пуйката.
	— Аз ще бъда с вас и разчитам на теб за доброто настроение.
	— Лошо скарване?
	— Не, раздяла. И при това без сериозни скандали.
	— Защо мъжете, които познавам и чиито бракове са повече от ужасни, не им слагат край? Докато вие с Нийл се борихте с половината свят, за да се ожените, при това сте си лика-прилика.
	— Аз имах нужда той да милее за дома ни, за нас, да не е безразличен към Мод и Саймън, а той иска от мен да милея за милиони хора, за принципи и каузи…
	— Можете да имате и двете.
	— Но не и по начина, по който действаме, Джералдин.
	— Обичаш ли го?
	— Мислех, че го обичам, но всъщност…
	— А има ли някой друг?
	— Та аз нямам време да поддържам една връзка, камо ли две?
	— Просто попитах. Като си спомня как се бори с Хана Мичъл и с целия свят, за да се омъжиш за Нийл.
	— И аз си мисля за същото. Трудно е да се обясни, но ми се струва, че харесвах повече идеята за него, отколкото него самия. Виждаш ли някакъв смисъл във всичко това?
	— Знам за какво говориш. Помниш ли мъжа на моя живот, бях ти разказвала… Е, той ме е забравил.
	— Как може да не те помни?
	— Истината е, че не ме помни. Аз също обичах идеята за него, а не реалността. Мислих за него в продължение на двайсет и две години, а той сигурно изобщо не се е сещал за мен.


	Не беше лесно да се разговаря и на дневна светлина. В продължение на няколко часа седяха кротко на „Уотървю“ и описваха вещите, които всеки от тях щеше да вземе със себе си.
	Решиха да обявят къщата за продажба през януари, така щяха да разполагат с достатъчно време, за да решат къде да пренесат мебелите, които искат. Нийл каза, че ще даде своята част от продажбата на някой старчески дом. Кати обясни, че дотогава ще намери къде да отседне. Когато дойде ред на картините, те погледнаха едновременно към тази, която бяха купили в Гърция.
	— Моля те, вземи я — промълви тя.
	— Не, тя беше нарисувана за теб.
	И картината се озова сред нещата, които нямаше да останат нито при нея, нито при него.
	Нийл обеща да приключи проблема със застрахователната компания, а тя го увери, че не желае волвото; микробусът й беше достатъчен. Все още и двамата не можеха да повярват, че е истина. И същевременно чувстваха, че няма връщане назад.
	— Каза ли на някого? — попита той.
	— На мама и Джералдин. А ти?
	— На никого.
	— Това, което наистина би трябвало да направим заедно, е да отидем при вашите. Дължим им го. Какво ще кажеш за утре вечерта в шест?
	— Добре. Ще бъда там, обещавам.
	Но, разбира се, не беше. Бяха се обадили да предупредят за това посещение. В пет Нийл й съобщи, че събранието продължава.
	— Дошли сте с микробуса — учуди се Хана.
	— Нийл е с волвото, но го задържаха — отговори Кати, остави шала и ръкавиците си на масата във вестибюла и окачи палтото си на закачалката.
	— Кати, нещо за пиене? — предложи Джок, щом влязоха в дневната.
	— Да, Джок, едно малко бренди. Чудесен огън, навън е много студено.
	— Нийл не е ли с теб?
	— Не, знаеш как все се случва, имат събрание и той изпраща извиненията си.
	Свекърва й се втурна да го защитава.
	— Той има толкова отговорности. Не може да ги захвърли заради някакво гостуване.
	— Това не е обикновено гостуване, Хана, имаме да ви кажем нещо важно, но сега ще ви го съобщя сама.
	Джок я погледна разтревожен.
	— Не се е случило нищо лошо, нали?
	Ръката на Хана политна към гърлото й.
	— Знам какво ще ни кажете. С Нийл ще имате бебе!


	Уолтър се обади във фирмата. Том вдигна телефона.
	— Всъщност исках да говоря с Кати — обясни младежът.
	— Сигурен съм, че тя щеше да се зарадва, но за жалост не е тук.
	Том огледа офиса, който Уолтър бе съсипал почти напълно.
	— Исках да я питам две неща.
	— Питай — заяви любезно Том.
	— „Дъ Бийчис“ продадени ли са?
	— Да.
	— Близнаците, добре ли са?
	— Много по-добре.
	— При родителите на Кати ли са?
	— Защо?
	— Исках да им изпратя коледен подарък. Не знаех адреса.
	— Изпрати го на този адрес, него със сигурност го знаеш.
	— Мислиш се за много интересен.
	— Не, мисля, че съм един нещастен глупак, който ходи да работи, за да си изкарва прехраната, вместо да краде и да опустошава.
	— Предай на Кати, че съм се обаждал.
	— Ще й предам. Предполагам, няма да й оставиш телефонен номер, на който би могла да те потърси?
	— Тя и половината полицаи в Ирландия.
	— Може и това да стане.
	— Голям си умник — отвърна Уолтър и затвори.


	— Дойдох да ви кажа, че с Нийл няма да бъдем тук на Коледа. Той ще приеме предложението за чужбина, за което вече ви спомена, а аз няма да замина с него, така че той даже няма да бъде в Ирландия за Коледа, а при тези обстоятелства аз ще отида при моите родители на „Сейнт Джарлат“.
	Двамата я гледаха занемели.
	— Сериозно ли говориш? — попита най-сетне Джок.
	— Нийл обеща да дойде, за да ви кажем заедно, но се оказа другояче. Работата е там, че двамата искаме различни неща…
	— За Бога, но ти го искаше толкова много само преди няколко години, когато ви обяснявахме, че сте с различен произход.
	— Не мисля, че произходът има нещо общо. Нийл иска да замине в чужбина. Аз не желая да си оставям бизнеса…
	— Но твоят бизнес със сигурност не е толкова важен… — започна Хана.
	— За нещастие Нийл също не смяташе, че е важен, така че гледните ни точки се различаваха и в това отношение.
	— Малко драстично, не смяташ ли? — обади се Джок.— Това ми прилича на скарване.
	— И какво ще стане сега? — попита Хана. Нямаше триумфиращ или надменен вид. По-скоро изглеждаше уплашена. Един познат свят се променяше.
	— Ще действаме бавно.
	— Да не би да имаш някого друг?
	— Нямам никого друг в живота си, Хана.
	— Не намекваш, че Нийл има, надявам се? Бедната Лизи знае ли?
	— Да, Хана, бедната Лизи знае.
	— Страшно бързо се обиждаш, винаги си била такава.
	— Е, ти се оказа права още от самото начало — заяви Кати.
	— Моля ви, не започвайте пак — побърза да се намеси Джок. — И двамата сме шокирани. Дойде ни като гръм от ясно небе.
	Съпругата му заговори бавно.
	— Каквото и да си мислиш, на мен изобщо не ми е приятно. Мисля, че ти направи Нийл щастлив. Изобщо не се радвам от възможността да заявя: „Аз ви казах“.
	— Направих ви кейк и пудинг със сини сливи. Кон ще ви ги достави, когато минава насам, и всичко друго, което искате, разбира се.
	— А кога ще дойде Нийл, кога свършва събранието му? — Хана изглеждаше объркана.
	— Наистина не знам — отвърна меко снаха й. — Той вече не споделя с мен плановете си, дневното си разписание. Знам само, че ще дойде и ще ви каже всичко.
	— Наистина е много тъжно — промълви като замаяна Хана.
	Настана мълчание. Кати се изправи.
	— Нийл ще се свърже с вас. Аз трябва да вървя. Винаги можете да ме намерите на работа, оставям ви също телефонния номер на апартамента, в който ще отседна през следващите три седмици. Ще се грижа за апартамента на Шона Бърк. — Спря на прага на дневната. — Не е нужно да ме изпращате. Не мисля, че съществува някакъв етикет по този повод. Дори Нийл да е в чужбина, бихме могли да се виждаме покрай Мод и Саймън.
	И ги остави да предъвкват новината, която само преди пет години щеше да ги направи толкова щастливи.


	— Рики ще прави парти на Коледа, цял следобед, шведска маса — съобщи Марчела.
	— Знам, приготвихме му сума ти неща за фризера — отвърна доволен Том.
	— Е, поне ще имат нещо да хапнат. Партито е предимно за самотни хора, които не желаят да се отдадат единствено на пуйката.
	— Целия ден ще бъда във „Фатима“.
	— Нямам нищо предвид, просто ще има доста симпатични хора.
	— Знам, но въпреки това ще отида във „Фатима“.
	— Голям си инат. Не може ли веднъж да отиде Джо?
	— Той също ще бъде… Ще бъдем само четиримата — отговори Том. Знаеше, че Марчела иска да дойде във „Фатима“. Но вече бе прекалено късно за нея. Помисли си за всички случаи, когато щеше да му бъде толкова приятно, ако беше отишла в дома на родителите му.


	На Бъдни вечер отвориха бутилка шампанско във фирмата. А после още една, и още една. Празнуваха, защото застраховката беше изплатена, бяха ангажирани за ново телевизионно предаване, говореше се за цяла серия от тринайсет предавания. Всички бяха работили здраво, дори Джеймс Бърн бе започнал да се усмихва, преди да замине за Мароко. Така че заслужаваха да си направят парти. Джими също беше тук, гърбът му бе оправен като по магия от лечителя с побърканите игли. Джералдин се извини; беше излязла с Ник Райън, който бе казал на семейството си, че трябва да направи някои последни покупки за празника. Родителите на Люси също присъстваха, в началото гледаха неодобрително, но постепенно започнаха да омекват. Кон дойде с майка си, която наблюдаваше неотстъпно Люси, докато изпи първите две чаши, след което видимо се отпусна. Мъти и Лизи пристигнаха с близнаците. Само Том и Кати нямаше кого да доведат.
	— Има един пакет за вас двамата — обяви бодро Том.
	— От теб ли е? — попитаха в един глас децата.
	— Не, моят подарък е под вашата елха на „Сейнт Джарлат“.
	Попитаха дали да го отворят и Лизи отговори, че определено могат да го направят.
	Измъкнаха от кутията два часовника, които можеха да се носят под вода и показваха часа в Америка. Веднага изчислиха колко е часът в Чикаго и ги настроиха. Никога досега не бяха виждали подобни часовници. На картичката пишеше: „С обич, от Уолтър“. Настъпи пълно мълчание.
	— Много мило от негова страна — заяви Кати и всички запригласяха в знак на съгласие.
	— Ще дойдеш ли на Коледната вечеря на „Сейнт Джарлат“, Том? — предложи учтиво Саймън.
	— Благодаря, но трябва да водя битка с майка си за пуйката; както обикновено тя възнамерява да я прегори във фурната, ако не съм там.
	— Май при вас няма да бъде сезонът на мира и добрата воля, така ли? — възкликна притеснено Мод.
	— Той се шегува, Мод — побърза да я успокои Кати.
	— Не съвсем — отвърна детето.
	— Умно момиче — похвали я Том.


	Щяха да бъдат свободни до Нова година, когато трябваше да подготвят голям обяд и екипът щеше да се събере отново, но най-важното, което празнуваха, бе фактът, че бяха отказали единайсет поръчки за трийсет и първи декември. Искаха това да е празник на фирмата — цяла една година, откакто бяха намерили помещението. Всички се прибраха. Том и Кати настояха да разтребят сами.
	— Трябва само да сложим чиниите в миялната машина, ръцете ни вече го правят автоматично, нали? — попита Том.
	Близнаците отиваха да отпразнуват най-хубавата Коледа в живота си.
	— Имаш ли подарък за Хувс? — попита Мод.
	— Как така ще го забравя? — възкликна Кати, макар че точно това бе направила.
	— Не го видях под елхата — намеси се Саймън.
	— Трябва да го е помирисал, затова — обясни Том.
	Очите на децата светнаха.
	— Подарила му е кокал! — извика възбудено Саймън.
	— Или нещо подобно — доуточни Кати.
	Излязоха от фирмата, хванали за ръка Лизи. Том и Кати им помахаха за довиждане.
	— Извади ми нещо от фризера за Хувс. Ти си истински гений, знаеш ли?
	— Мога да размразя стек от филе. Замразяваме ги по три, нали си спомняш. Е, аз ще изям единия, и без това няма да ходя никъде — каза Том Федър.
	— Нито пък аз — отговори Кати Скарлет.


	Коледа мина така, както минава за повечето хора — сред море от хартия, подаръци и суетня в кухнята.
	Мора Федър ги помоли да коленичат всички за благословията на папата и те го направиха, за да й доставят удоволствие, тъй като тя бе отстъпила за всичко друго, включително и за пуйката.


	Обядът в „Оукландс“ премина странно, никой не бе в състояние да говори за ситуацията, а Аманда се обади от Торонто да им пожелае весели празници.
	Мъти бе очарован от новото си червено палто, което близнаците му бяха купили, и заяви, че ще го носи навсякъде. Включително и на следващия ден, когато щяха да гледат конните надбягвания по телевизията. Обясни, че е заложил цялата печалба от първото надбягване за второто, и така до края. Крайната печалба щеше да бъде милиони. И то при съвсем малко първоначално вложение.
	Саймън и Мод започнаха да планират как ще похарчат милионите. Щяха да купят на майка си пеньоар като на една от другите дами в същата клиника. Майка им не знаеше, че е Коледа. Баща им изпрати пет лири, за да си купят нещо и каза, че някой път двамата със стария Барти ще се отбият да ги видят. А Уолтър им изпрати прекрасните часовници. Все още не можеха да повярват, че чичо Джок и леля Хана им подариха компютъра на техните мечти. А бяха убедени, че Хана ги мрази. Нийл бе оставил под елхата подаръци за тях: чудесни компютърни игри.
	Кати подари на Хувс сочен стек, увит в сребрист станиол и завързан с голяма розова пандела. Усмихваше се, дори когато нямаше кой знае каква причина за усмивки. Бяха ги предупредили да бъдат особено внимателни с нея заради раздялата. Но тя изобщо не беше раздразнителна. Истинска загадка.


	На другия ден, когато Мъти седна с червеното си палто пред телевизора, първият му кон спечели, след това спечели и вторият. Всички стояха зад него и гледаха телевизора. Когато спечели и третият кон, всички започнаха да усещат болки в гърдите. Даже Хувс зави от напрежение. Джералдин получи нервен тик, когато избраният кон стартира на четвъртото състезание.
	— До този момент не знаех какво е това стрес — обяви с приглушен глас тя.
	Лизи повтаряше неуморно, че съпругът й трябва да прави залаганията поотделно, тогава всички щяха да бъдат добре. Защо бе измислил тази нова тактика, за да ги накара да изпопадат от инфаркт? Беше заложил на доста невероятен кон, сред съперниците му имаше дори известни любимци и „колегите“ му бяха казали, че е луд за връзване. Мъти обаче обясни, че е разучил много подробно формулярите. Този път знаеше какво прави и Санди Кийн нямаше и да разбере какво го е ударило. Телефонът звънна, когато победи четвъртият кон. Вдигна го Том. Беше Мариан от Чикаго.
	— Мариан — зашепна той, — никой в тази къща не е способен да говори сега, включително и аз самият, затова, ако обичаш, затвори като добро момиче и ние ще ти позвъним по-късно.
	А после изключи телефона. По време на петото надбягване прегърна Кати, а тя помисли, че ще я удуши. Когато и този кон спечели, всички наскачаха, оставаше още едно надбягване.
	— Ако не беше включил последното надбягване, сега щеше да има десет хиляди лири — заяви Лизи. — Света Богородице, представяш ли си, да заложи десет хиляди лири на един кон. Мъти, никой не залага толкова пари на един кон…
	— Легни, мамо.
	Кати й донесе табуретка за краката и мокра кърпа за челото. Хувс, усетил нещо, постави глава в скута й…
	— Какво е съотношението за следващия? — извикаха възбудено близнаците, докато се опитваха да изчислят.
	Том подаде на Мъти чаша вода, на Джералдин — уиски, след което придърпа два стола — за себе си и Кати; нямаха повече сили да стоят прави. Лицето на Мъти бе пепеляво; този път голямата печалба най-сетне бе наистина на една ръка разстояние.
	— Не издържам повече — възкликна Джералдин.
	— Хайде, Мъти, хайде, Мъти — викаха близнаците.
	Трябваше да окуражават толкова много коне днес следобед, че забравиха името на последния.
	— Чуй, Господи, обещавам да повярвам в теб, ако спечели — мълвеше Том.
	— Моля те, моля те, коне, победи заради баща ми, моля те, спечели заради него, той никога не е вършил нищо лошо през целия си живот — шепнеше Кати и по лицето й се стичаха сълзи.
	— Десет хиляди лири, които щяха да ни уредят до края на живота, хвърлени ей така на един кон.
	Лизи стоеше със затворени очи, затова не видя как конят на съпруга й финишира пръв при съотношение тринайсет към едно.
	— Това са тринайсет хиляди лири, не е зле за един ден — заяви Мъти с блажена усмивка на лицето, доволен от резултата на своите усилия.
	— Не, Мъти, сто и трийсет хиляди лири — извикаха в един глас всички, освен Хувс и Лизи.
	Никой не помнеше добре какво стана после. Обадиха се на Мариан и й съобщиха, че всички ще отидат за кръщенето на бебето. Мъти излезе да почерпи неколцина от своите „колеги“ и заяви твърдо, че парите ще бъдат инвестирани от Лизи, която бе добра в тези неща, а той пак щеше да разчита на някаква отпусната сума за свои разходи. Част от спестяванията щяха да бъдат използвани за пътуването до Чикаго, друга — за финансово подпомагане на „Аленото перо“, и трета — за покупката на микробус, така че с Лизи да си правят екскурзии от време на време или да водят децата някъде с учебна цел.
	— А за теб нищо не каза, Мъти? — попитаха приятелите му.
	— Че нима аз си нямам всичко, което може да иска един мъж? — учуди се искрено възрастният човек.


	Том каза, че ще закара Кати до апартамента на Шона в „Гленстар“. Джералдин щеше да остане да спи на „Сейнт Джарлат“; обясни им, че някой трябва да се погрижи за това семейство, което се било побъркало напълно.
	Целуна Кати на раздяла.
	— Каква година! — прошепна тя.
	— Следващата ще бъде по-добра — заяви Кати, преди да влезе в буса.
	Точно преди да завие към „Гленстар“, Том възкликна:
	— Знаеш ли, сега се сетих, че така и не хапнахме от коледния кейк.
	— След всичките ни усилия да го украсим!
	— Какво ще кажеш да минем през фирмата и да хапнем там по парче кейк с чаша чай?
	Идеята й се стори страхотна. И на двамата не им се прибираше в празните апартаменти, но и нямаха навика да се канят по домовете си посред нощ. Фирмата бе неутрална територия.
	Настаниха се в предната стая, сипаха чая, все още превъзбудени от победата на Мъти.
	— Според мен той е по-доволен, задето се е оказал прав и е бил Санди Кийн, отколкото от парите — рече Кати.
	— Знам, въпросът е личен. Между другото, не можем да вземем парите, които ни предлага.
	— Може да ги инвестира. Така поне ще бъдат тук, а не в ненаситните ръчички на Санди.
	— Питам се коя инвестиция е по-разумна.
	— Престани веднага, Том. Ние победихме. Имахме тежка година, но що се отнася до бизнеса, победихме, нали?
	— Разбира се, че победихме. Годината беше по-лоша за теб, отколкото за мен, но в крайна сметка победихме.
	Телефонът звънна.
	— По това време на нощта?
	— Остави го — рече Кати.
	— Нямах и намерение да го вдигам.
	Изслушаха съобщението на близнаците. Те им благодаряха за най-хубавата Коледа, била вълшебна, наистина вълшебна. А съпругата на Мъти, Лизи, и сестрата на Лизи, Джералдин, казали, че могат да не си лягат дотогава, докато не паднат от столовете си.
	Том и Кати седяха на дивана и ги слушаха. Приближиха се съвсем леко един към друг и тогава осъзнаха, че се държат за ръце, но това им се стори толкова естествено, че никой не се отдръпна.
	— Лека нощ, Том. Лека нощ, Кати — казаха най-сетне близнаците, решили, че лентата на телефонния секретар сигурно е към края си.
	— Знаели са, че сме тук — възкликна изненадано Кати.
	— Представи си — отвърна Том Федър и я погали по косите.
