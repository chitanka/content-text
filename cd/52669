D>
	На мама, която ми показа блясъка на Романови
D$

E>
	В двореца живеят и слава, и злощастие.
@	Руска поговорка
E$


>	Първа част
>	1862–1866
>	Жълтия дворец

E>
	Тя идва! Датската девойка…
	да стане наша владетелка на любовта.
@	Мартин Тъпър
E$

>>	Първа глава

	— Да се облечем еднакво! — предложих в деня, когато животът ми се промени завинаги.
	Все още не разбирах колко дълбока ще е промяната, ала я усещах. През онзи следобед седях до купища кутии от най-изисканите копенхагенски и лондонски магазини, пълни с атлазени пантофки, шапки с панделки, копринени долни ризи, рокли, корсети, шалове, кожени ръкавици и пелерини от фин кашмир и шотландска вълна.
	— Еднакво ли? — Сестра ми Аликс стоеше върху табуретка, а мама и камериерката размахваха дрехи пред лицето и стройното й тяло, за да преценят коя й отива най-много. — Като близначки? — учуди се.
	— Да. — Повдигнах две кутии, сложени върху столчето за крака. — Виж, имаш по два ката от всичко. Ще се облечем еднакво и ще видим дали годеникът ти ще ни различи.
	Аликс сключи тънките си вежди. Лекото намръщване ме зарадва; показваше, че колкото и да се преструва, сестра ми не приема безропотно нелепото положение. Преди да отговори обаче, мама ме скастри с обичайното бегло раздразнение при всяка моя простъпка, а неуместните ми прояви и думи според нея зачестяваха нетърпимо.
	— Стига, Мини! Как ти хрумна да се облечете еднакво? — изцъка с език. — Сякаш Негово Височество принцът на Уелс е сляп. Та ти и Аликс изобщо не си приличате!
	— Сигурна ли си? — Исках да подхвърля въпроса нехайно, ала долових предизвикателството в тона. — Не си приличаме, вярно, но той я е виждал само веднъж. Може да не я познае при повторната им среща.
	Мама застина със смачкана фуста в ръката. Погледнах към кремавата коприна и преглътнах яда си. Преди време не бихме си позволили подобно разточителство; всъщност нито едно от лъскавите неща, осеяли стаята. Бяхме щастливи в малкия жълт дворец в Копенхаген. Наслаждавахме се на летните дни край морето, плувахме, организирахме си гимнастически състезания и музикални нощи след скромна вечеря до маса, подредена от нас. Луксът не ни интересуваше, защото бяхме заедно. Семейството бе най-големият ни дар. Но ето ни тук, задушени от натрапчиви доказателства за предстоящата раздяла.
	Как е възможно всичко да се промени в миг?
	— Негово Височество ще остане очарован от нея, разбира се — отсече мама. — Ще изпълни съпружеския си дълг, както и тя — своя. Защо си толкова черногледа? Точно днес ли те прихвана, когато подготвяме зестрата на Аликс? Не виждаш ли колко е напрегната?
	Отражението на сестра ми в огледалото се втренчи в мен. И да беше нервна, не й личеше. Изглеждаше изморена и бледа, сенките под хладните й сиви очи издаваха изтощение. Лицето й обаче излъчваше спокойствие — тъй непоклатимо всъщност, че втренчените й очи ме смутиха. Все пак въпреки нетрепващия взор несъмнено разбираше истината в думите ми. Невъзможно бе да се предскаже дали бракът ще й донесе щастие, или ще разбие сърцето й. Не би го признала гласно, естествено, не и пред мама, положила толкова усилия да ни осигури поредната сполука сред прилива от промени, заплашващ да ме повлече и удави.
	— Исках само да кажа… — млъкнах под изпепеляващия поглед на мама.
	— Разбрахме те, Мини. Достатъчно!
	Смачках ядно хартията в кутията за шапки.
	— Ще изляза на разходка — промърморих. — И бездруго не съм нужна тук.
	— Щом не си в състояние да помагаш, върви. — Мама се обърна към сестра ми. — Чистият въздух ще те разведри и ще разнесе неприятната хапливост. Не искам да разсейваш Аликс с глупости. Чака ни работа.
	Чист въздух и никакви глупости — лекът за всичко на моята майка, изтъкана от здравомислие. Разумът не я напусна дори през последната година на сътресения и възходи, способни да главозамаят всяка друга жена. Луиза фон Хесен-Касел обаче не би допуснала подобна слабост. Първо бе показала непоклатима убеденост в собствената си преценка, като се опълчила на семейството си, за да се омъжи за баща ми, Кристиан фон Глюксбург, неин втори братовчед — беден принц без особено влияние, с когото заживяла скромно и приятно, възпитавайки децата си в трезво незачитане на всякаква парадност. Неотдавна бездетният ни крал изненадващо избра татко за наследник на трона, а сега, освен за бъдеща кралица на Дания, мама се подготвяше да омъжи най-голямата си дъщеря за британския престолонаследник. Изпълняваше и двете тежки задължения, сякаш е запретнала ръкави за ежедневно чистене на дневната. Моята хапливост, както я нарече, я объркваше, защото от децата й не се очакваше подобно нещо, особено в светлината на новото ни височайше положение.
	Повдигнала обемистите си поли, тръгнах към вратата и спрях там. Надявах се сестра ми да ме повика, да покаже, че има нужда от мен. Тя мълчеше. Погледнах предизвикателно през рамо и я видях, навлечена с копринената фуста. Мама наставляваше камериерката как да пристегне колана, все едно Аликс е кукла.
	Или жертвено агне.
	Така гледах на предстоящия й брак.

	* * *

	По рождение не ни се полагаше величие. Мама често ни напомняше да не очакваме повече, отколкото имаме. „Родените в богати семейства не са толкова щастливи — повтаряше ни, докато учеше мен и Алекс как да шием и украсяваме бонета и да си кърпим бельото. — Започналите живота си в изобилие са неспособни да оценят плодовете на усилието.“ Мъдър съвет, защото ничии усилия не бяха по-щедро възнаградени от нейните. И все пак недостатъчен да ме утеши, докато крачех през двореца „Бернщорф“. Подминавах безразлични статуи и огледални стени, вслушана в ехото на трополящите ми по паркета токчета и в ритмичното шушнене на широките ми поли.
	Преместихме се тук преди месец, когато избраха татко за престолонаследник на датския трон. Сгушен сред просторни градини край Копенхаген, дворецът бе подобаващо елегантен и значително по-внушителен от жълтия ни дом в града. Красивите градини с лимонови дръвчета и алеи бяха сред малкото промени, срещнали одобрението ми. Братчето ми Валдемар и сестричката ми Тира обожаваха да тичат на воля по пътеките и да се крият сред храстите. Аз обаче скоро щях да навърша петнайсет — бях твърде голяма за детски игри, макар да жадувах да съм малка, свободна да лудувам и да играя на гоненица и криеница.
	Потърках чело и осъзнах, че не съм взела нито слънчобран, нито шапка. Слънцето щеше да обжари лицето ми. Представяйки си недоволството на мама, продължих решително напред. Прииска ми се да сваля и дращещата мрежа, впримчила гъстите ми къдрици, та да предизвикам истински скандал. Само дето нямаше кой да се възмути. Пред мен се стелеше зелена празнота чак до вилата в шведски стил, използвана за чайна. Пред нея стоеше позната фигура, обвита в облак цигарен дим.
	Татко.
	Сграбчих в шепи полите си и без да ме е грижа дали глезените ми се виждат, се втурнах по моравата към него. Той се обърна стреснат и струйки дим блъвнаха изпод впечатляващите му нови мустаци. Целеше да си придаде по-достолепен вид. Намирах ги за смешни, защото оредялата му кафява коса изглеждаше още по-рехава заради гъсталака над устата му. Бъдещ крал или не, баща ми пушеше навън, понеже мама мразеше миризмата и постоянно му натякваше да се откаже от „отвратителния порок“.
	— Толкова бързо ли приключихте?
	Усмивка озари угриженото му лице. Домъчня ми, че и той е започнал да се променя. Откакто го посочиха за наследник на болния ни крал, татко изгуби ведростта си, сякаш бремето на короната вече го е затиснало.
	— Не. Още часове ще избират неща — сбърчих нос от острия мирис на тютюн, витаещ около него. — Няма да оставят нито една рокля в Копенхаген! Мама каза, че съм черногледа, затова излязох.
	— Ясно. — Усмивка замрежи ъгълчетата на меките му светлокафяви очи. — Черногледа ли си, Дагмар, или не?
	Сред няколкото ми кръщелни имена татко бе избрал любимото ми. Всички други от семейството ме наричаха „Мини“. Дагмар обаче — името на легендарна датска кралица — ме отличаваше.
	Свих рамене.
	— Не разбирам защо се суетят толкова.
	Той се засмя.
	— Сестра ти се омъжва за сина на кралица Виктория. С Божията воля някой ден ще стане съпруга на британския крал. За мнозина суетнята би била напълно оправдана.
	— За мама и за кралица Виктория сигурно. Колкото до Аликс, тепърва ще видим блести ли златото. — Забелязах как лицето му помръква и добавих: — Просто се тревожа за нея, татко. Държи се странно. Приема покорно всичко.
	Той издиша струйка дим и се наведе да угаси пурата; смачка я върху пътеката и прибра угарката в джоба на жакета си.
	— Не е нужно да роптае. Избраникът й е престижна партия. Бракът се сключва с поощрението на майка ти. Кралица Виктория го одобрява. Аликс изпълнява дълга си по своя воля.
	Обяснението ме изненада. Мислех си, че познавам Аликс по-добре от всекиго, ала не бях съобразила колко дълбоко е наистина чувството й за дълг.
	Сестра ми бе с три години по-голяма от мен; двете имахме обща стая, растяхме и учехме заедно. Най-големият ни брат, Фредерик, замина да учи в чужбина, а вторият — Вилхелм, постъпи в Датската военна академия. Сестричката ни Тира и третият ни брат, Валдемар, бяха още деца. С Аликс бяхме неразделни в дома ни, белязан от оскъдица и управляван от мама, която на всеки семеен празник отрупваше с внимание братята ни.
	Винаги негодувах как им трепери въпреки уверенията на Аликс, че е естествено майките да ценят синовете си повече. Недоумявах защо, след като ние, дъщерите, й помагаме да домакинства, докато синовете са далеч. Мразех безкрайната шетня. За разлика от мен обаче сестра ми никога не се съпротивляваше. Нощем оглеждахме напуканите си от работа ръце, просвахме се редом в тесните легла и започвахме да си шушукаме. Обещавахме си някой ден да си купим своя къща край залива и никога да не търкаме подове. Мечтаехме да си имаме сто кучета и по цял ден да рисуваме с акварели, защото го умеехме добре. Всичко се промени, когато тя прие предложението на принц Албърт Едуард. Стана друга, не моята предана сестра; внезапно се превърна в любимка на мама, заета с уроци по етикеция и танци и с проби на рокли. Подготвяше се за живот в нова страна; живот без никакво мое участие.
	— Почти не я виждам — избягнах погледа на татко. — Мама все й заръчва да пише важни писма, водеше я на посещения, караше я да пробва дрехи. Сякаш вече ни е напуснала.
	— Сподели ли с нея? — попита кротко той. — Ами ако си мисли, че си й сърдита?
	Отново се сепнах. Сърдита ли бях? Сигурно. Определено не ми харесваше как се примирява с женитбата и подкопава доверието помежду ни.
	— Сърдита ли ти изглеждам? — поинтересувах се.
	— Винаги. — Татко ме щипна по бузата. — Ти си нашата бунтарка.
	— Бунтарка! — възкликнах. — Само защото не искам нищо да се променя ли? Животът ни се прекатури, тате. Не съм го очаквала!
	Той въздъхна.
	— Разбирам колко ти е трудно. Съжалявам, Дагмар. Бракът е съществен житейски преход. Напускаме обичните си хора и създаваме свое семейство. — Замълча. — Скоро ще навършиш петнайсет. Никога ли не си се замисляла?
	— Замисляла съм се, разбира се — отговорих, макар да не беше вярно. Бракът е неизбежен, ала досега лесно избягвах темата. — Възможно ли е обаче Аликс да се омъжи за почти непознат? Албърт Уелски видял нейна снимка и поискал да се срещнат. Запознаха се на Великден, помниш ли, когато бяхме в Румпенхайм? Императрицата беше там с големия си син. Стори ми се, че Аликс го харесва. А и той — нея. С Албърт си пророниха само две-три думи. Как така внезапно го заобича, та и реши да се омъжи за него? — Татко не отговори. Настоях: — Ти си бил влюбен в мама.
	— Да. — Лицето му омекна. — Майка ти беше жизнена, решителна. От пръв поглед ме заплени. На младини доста приличаше на теб. Знаеше точно какво иска.
	Не му позволих да ми отклони вниманието. В онзи момент не желаех да ме сравняват с мама, съучаствала дейно в свършека на живота ни.
	— Преди да се запозная с майка ти, ухажвах Виктория — добави татко с широка усмивка.
	Смаях се.
	— Сериозно?
	— Не само аз. Десетки принцове се съревноваваха за ръката й. Тя беше най-желаната невяста в Европа. Бях беден, но не ми липсваше дързост. Пишех й писма, предложих да се срещнем. Надявах се да я спечеля. Уви, отхвърли ме. Мен и мнозина други. Избра Алберт СаксКобургготски.
	— Който умря — промърморих. — Остави я вдовица, та да се бърка в нашите работи.
	— Хайде, хайде. Не обвинявай кралицата. Синът на императора наистина прояви интерес към сестра ти, но Аликс не иска да живее в държава, чийто език не владее.
	— В руския царски двор говорят френски. Виждаш ли! Аликс не знае нищо. Мрази дъжда, а в Англия вали постоянно. Представя ли си как ще става вир-вода, щом си подаде носа навън?
	— Ще се погрижим да вземе достатъчно чадъри. — Татко пак ми се усмихна. — Разбирам, че не ти е лесно, но няма да я окуражиш, ако сееш съмнения.
	Трепнах. Потопена в своите чувства, не бях се замисляла за нейните. Пристъпих към татко, за да потърся утеха. Той ме прегърна през кръста и ме целуна по челото.
	— Пак не носиш шапка — поклати глава. — Майка ти ще се ядоса.
	— Добави го към списъка й с недоволства — отсякох и в гърдите му заромоли смях; прегърна ме през рамо и сгушена в усещане за сигурност, се оставих да ме поведе по пътеката.
	Осъзнах внезапно, че се страхувам да не изгубя и него. Кралят ни бе тежко болен и подготовката на церемонията за провъзгласяването на престолонаследника течеше трескаво. Как ли щяхме да живеем, когато баща ми седне на трона и мама стане кралица? Денем и нощем щяха да ни обсаждат придворни и съветници. Потреперих при мисълта.
	— Какво друго те безпокои? — Татко ме обгърна по-крепко.
	Смутих се. Всяко момиче на мое място би се радвало на възможността да се нарича принцеса и да се води голямата дъщеря в семейството след напускането на първородната сестра.
	— Длъжни ли сме след сватбата на Аликс да се преместим в „Амалиенборг“*? — попитах.
	[* Бароков дворцов комплекс в Копенхаген, строен през XVIII век, резиденция на датските крале. — Б.р.]
	— Опасявам се. Крал Фредерик ми оказа огромна чест, като ме избра за свой наследник. Не беше лесно обаче. Минаха месеци, докато се постигне съгласие. Сега Негово Величество настоява да живеем съобразно ранга ми. — Погледна ме отвисоко; бях нисичка като мама, а Аликс приличаше на него — висока и стройна. — Жълтият дворец не е подходящ за бъдещ крал и семейството му. Ще го посещаваме през лятото, а и в „Амалиенборг“ ще имаш лични покои. Не ти ли харесва? Цял апартамент на твое разположение вместо поделена спалня както досега?
	— Ами Тира? — Деветгодишната ми сестра вървеше с обожание по петите ми, когато не лудуваше с малкия ни брат. — При първа възможност ще се пренесе при мен. Не възразявам — добавих бързо. — И бездруго не искам да се ширя в апартамент.
	— Още нежелани промени, нали? Ще се постараем да ги преглътнем по-безболезнено.
	Кимнах мрачно. Той отдръпна ръка от рамото ми и бръкна в джоба на жакета си. Преди да извади угарката, погледна към двореца. Извърнах глава натам и видях мама да ни маха от прозореца на горния етаж.
	— Изглежда са приключили по-бързо — усмихна се татко. — Хайде да разгледаме какво са избрали! Бъди мила със сестра си. Не забравяй какво ти казах — Аликс не е като теб. Не изразява чувствата си с лекота, затова намери време да поговорите насаме. Нуждае се от подкрепата ти повече от всякога. Не искам да тръгнете сърдити към Англия.
	— Да, татко — кимнах.
	Ала не бях сигурна, че искам да чуя какво ще ми каже Аликс. Ами ако доловя, че няма да й липсвам толкова, колкото се надявам?


>>	Втора глава

	Вечеряхме в зала с тежки полилеи. Прислужници в ливреи, надянали бели ръкавици, ни сервираха супа, печена сьомга, сочни зеленчуци, прясно изпечен пай и гарафи с червено вино — пиршество, достатъчно да храни семейството ни цяла седмица. Наблюдавах как мама наставлява прислужниците със съвършено достолепие, все едно цял живот е заповядвала на легиони. Валдемар и Тира, изрядно спретнати след лудориите в градината, седяха на позлатени столове до грамадната маса с ленена покривка. Изглеждаха необичайно притихнали, явно смутени от редиците сребърни ножове, лъжици и вилици до чиниите им.
	— Малката вилица е за салатата — прошепнах на Тира и побутнах прибора. — По-големите са за месото и рибата. Вземаш отвън навътре. Разбра ли?
	Сестричката ми кимна и панделката в тъмно златистите й къдрици трепна. Тира бе наследила като мен големите кафяви очи и чипия нос на татко; а малкият Валдемар — светлокос, със сиво-сини очи и бледа кожа — приличаше на мама и Аликс.
	Докато се хранехме, мама говореше тихо на татко, несъмнено за подготовката на пътуването до Англия. Едва я чувах, макар в жълтия ни дом да се впускахме в разпалени беседи край трапезата. Още един знак, че животът ни вече не бе същият. Четиригодишният Валдемар внезапно заяви:
	— Искам да отида в Англия!
	Думите му ни потопиха в мълчание. Закрих уста с ленената салфетка, за да потисна напушилия ме смях.
	— Децата не са поканени на сватбата — отсече мама. — Ще останеш тук с Тира и гувернантката…
	— Не. — Валдемар удари с юмрук по масата. — Искам да дойда с вас!
	Мама погледна към татко, готов като мен да избухне в смях.
	— Кристиан, скъпи, обясни на сина ни, че подобни изблици са неприемливи.
	Татко се овладя.
	— Валдемар, слушай майка си — опита да си придаде строг вид.
	Лицето на брат ми посърна. Аликс го потупа по ръката и му прошепна нещо. Валдемар я погледна колебливо и повтори:
	— Нов влак?
	Аликс кимна.
	— Обещавам. В Англия имало, казват, много хубави влакчета.
	Стърпях се да не отвърна, че и в Дания има хубави влакчета. Имахме цяла композиция на релси. Вървеше си чудесно, докато един ден Валдемар не я стъпка в пристъп на гняв.
	За мое удивление Аликс се обърна към родителите ни:
	— Защо да не дойде с нас? Това е моята сватба все пак. Искам да присъстват всичките ми близки.
	Кой би предположил? За пръв път я чувах да изрази мнение по въпроса. Седнах по-изправена и проследих как мама се бори с неприятната изненада.
	— Ще имаме много задължения. Ще присъства цялото семейство на кралица Виктория. Поканени са и други важни гости. Как ще смогна да се грижа за децата?
	— Мини ще ги наглежда. — Алекс се обърна към мен.
	Веднага омекнах.
	— Да. Разбира се.
	— Добре. Договорихме се. — Татко въздъхна с нескрито облекчение и си спечели свъсени вежди от мама.
	Валдемар сигурно щеше да изкрещи победоносно, ако мама не го бе погледнала предупредително. Той зачовърка в чинията и надроби печената риба. Аликс взе вилицата, за да му помогне, и ме озари с благодарна усмивка. Колебанията ми мигом се изпариха. Щом сестра ми иска да сме всички там, значи таи съмнения. Реших твърдо да поговоря с нея.
	След вечерята Валдемар и Тира бяха отпратени да си легнат въпреки възраженията им. Ние се събрахме в дневната. Татко си сипа коняк, мама взе бродерията. Докато си вдяваше конеца, подхвърли:
	— Изсвири ни нещо, Мини.
	В двореца имаше голям роял, не като очуканото пиано в жълтия ни дом. Седнах на столчето и заудрях по клавишите, но сякаш всичките ми пръсти се бяха превърнали в палци. Непрекъснато грешах, насочила мислите си към Аликс. Застанала до прозореца, сестра ми се взираше навън, където сумракът поглъщаше градината.
	— Хендел ли осакатяваш, Мини? — раздразни се мама; ръцете ми застинаха.
	Аликс се обърна към нас с въздишка.
	— Изморена съм. Ще си лягам.
	— По това време? Още не се е стъмнило! — възрази мама.
	Аликс обаче пристъпи към нея и татко и ги целуна за лека нощ. Тръгна към вратата. Тутакси скочих на крака.
	— Идвам с теб! — Преди мама да ме повика, излязох след Аликс в коридора.
	Тя усети, че я следвам, едва когато я докоснах по ръкава. Сепна се и спря рязко. По изнуреното й лице прочетох, че знае какво ще кажа.
	— Искаш ли да поговорим?
	Тя се усмихна.
	— Чудех се кога ще се сетиш.
	— Ти също можеше да се сетиш. — Прехапах устни; не биваше да започваме с неприятен тон. — Но беше заета, разбира се.
	— Да. Нямах представа, че подготовката за сватба е толкова изморителна. Покажат ли ми още една рокля или шапка… — Погледна ме в очите. — Да отидем ли горе в стаята ми?
	— Не — отказах импулсивно; не исках да виждам купищата нови неща, опаковани за Англия. — Да поговорим в галерията.
	Проветривата закрита веранда с черно-бели плочки, опасваща двореца откъм градината, тънеше в полумрак. Растенията в порцеланови саксии разперваха крила над бели мебели от омразна ракита, която винаги захващаше роклята ми и…
	Аликс се вмъкна в колебанието ми.
	— Седни спокойно. Ако дръпнеш конец, шивачката ще ти го оправи. Край с шиенето на свещ. Вече има кой да ни кърпи.
	Разположих се предизвикателно върху най-близкия стол. Почудих се дали ме взема на подбив.
	— Сигурно ти харесва да имаш прислужници.
	— Защо не? — Настани се срещу мен. — Приятно е ноктите ти да не са изпочупени, а палците — надупчени от иглата. — Втренчи се в мен. — Ти как мислиш?
	Свих рамене.
	— Прислужниците говорят. Имат очи и уши. Не ми харесва всяка минута от деня ми да става тема на задкулисни клюки.
	Тя сведе глава и прокара пръсти по поръбения си с дантела ръкав.
	— Явно си ядосана, Мини.
	— Нима? — Настръхнах, задето повтаря думите на татко. — Сигурно има причина.
	Аликс вдигна поглед. В сумрачната галерия очите й изглеждаха огромни сред изпитото лице.
	— Каква причина?
	Исках да обясня, че съм гневна, защото е избрала да се омъжи за човек, към когото е невъзможно да изпитва чувства. Гневях се и на мама, задето я принуждава да изпълни дълга си. В смут се чух да произнасям:
	— Защо каза „да“?
	Аликс замълча. Не извърна поглед, но в очите й отново изплува предишното отчуждение. Съзирайки го, се осмелих да добавя:
	— Едва ли те е грижа за него. Дори не го познаваш.
	— Дали бих се съгласила да се омъжа за него, ако го смятах за неподходящ? — отвърна сестра ми с премерен тон. — Не… — поклати глава. — Не го познавам, нито знам дали ще бъда щастлива с него. Но той поиска ръката ми. Ще стана принцеса на Уелс. Повярвай ми, приех след грижлив размисъл.
	— Ти ли прие? Или мама? Аликс, винаги съм смятала…
	— Какво? — Тя наклони глава.
	Оплетох се в думите, объркана от сериозното й изражение.
	— Не… не знам. Представях си, че ние двете ще се омъжим влюбени, както мама и татко.
	Тя се усмихна. Разтърси ме това леко повдигане на устните — стоически, примирено. С такова изражение се изправяше пред купищата дрехи за кърпене.
	— Вече не сме деца, Мини, нетърпеливи хер Грим да ни приспи с вълшебни приказки. Татко ще бъде крал. Ние също трябва да изпълним дълга си към държавата, като изберем достойни съпрузи. Дания не е могъща, но имаме врагове. Прусия ги оглавява. Онзи дявол Бисмарк не остана доволен, че татко измести неговия фаворит за трона. Времето за вълшебни приказки отмина.
	— Вълшебни приказки ли? Как не! — надигнах глас. Млъкнах и си поех дъх, за да се успокоя. Прилежната ми сестра, която не обръщаше внимание на външния свят, изведнъж бе започнала да говори като дипломат. — Защо, например, не избра руския царевич? Недостоен кандидат ли ти се струва? Руската империя е по-могъща от Британската, смея да твърдя. А и Николай Романов те обожава.
	— Обожава ме? — присмя ми се тя. — Нищо подобно!
	— Нима? Е, оставяше такова впечатление. Знам как те гледаше в Румпенхайм, където те причака топчестият Бърти Уелски. Николай почти не продума на никого. Разговаряше само с теб. От татко разбрах, че е щял да ти поиска ръката. Ти обаче си отказала да живееш в Русия, защото не владееш езика. Аликс, в двора на Романови говорят на френски! Френският ти е по-добър от английския!
	— Казах го, за да не поставям Николай в неловко положение. Щеше да ми предложи по заповед на баща си. Император Александър не иска синът му да доведе пруска невяста.
	— Ти не си от Прусия.
	— Не съм, но Николай не иска мен. — Изгледа ме със смущаваща прямота. — Наистина ли нямаш никаква представа?
	Внезапно дъхът ми секна. Едва не подскочих, когато Аликс докосна ръката ми.
	— В Румпенхайм не откъсваше очи от _теб_. Беше като омагьосан — продължи тя. — През цялото време ме разпитваше за теб. Татко обаче не пожела дори да изслуша предложението му. Императорът бе изпратил сина си да ухажва мен. Просто спестих неприятностите на всички, като показах безразличие.
	Взирах се занемяла в нея — по изключение думите ми убягваха.
	Тя ме потупа по ръката.
	— Ах, Мини! Толкова ли си сляпа? Всички го забелязаха. Дори топчестият Бърти Уелски, както го нарече, отбеляза, че Никса се държи като влюбено момченце.
	Върнах се мислено към дните ни в Румпенхайм. Спомних си освежителната езда сутрин, спокойните обеди под навеси, разпънати сред поляните край замъка, танците и игрите на вист вечер. Колкото и да се стараех обаче, не успях да извикам ясен спомен за руския престолонаследник — смътна, неотличима фигура с лъснати до блясък ботуши. От години познавах майка му — по рождение Хесен-Дармщат, потомка на най-могъщите сродници на мама. Императрица Мария Александровна ме смразяваше с благородническото си държане и тъжните, но проницателни очи. Винаги си я представях как ни наблюдава снизходително, потънала в самурени кожи, каквито ние, бедняците, не сме в състояние да си позволим. Тя и мама си пишеха редовно обаче и императрицата не пропускаше да ни привика, когато минаваше през Германия или Дания на път за ежегодната си ваканция в Ница. Така се бяхме запознали с най-големия й син Николай — Никса, както го наричаха. За мен той бе просто поредното момче — любезен и привилегирован, странящ от другите. Всъщност не помнех изобщо да ми е обръщал внимание. А в Румпенхайм бях толкова съсредоточена върху интереса му към Аликс, че явно бях пропуснала да се вгледам наистина в него. Упрекнах се, задето не съм забелязала каквото всички останали — според сестра ми — са видели.
	— Не ставай смешна — поклатих глава. — Не би ме пожелал, ако можеше да има теб.
	Аликс отдръпна ръка.
	— Това не е състезание. Той се влюби в теб. Не ти предложи, защото татко не му позволи да ти завърти главата, преди императорът да одобри. Никса Романов няма да бъде мой съпруг. Твой обаче — кимна, сякаш изричаше неоспорим факт, — може и да стане.
	От смущение не знаех какво да кажа.
	— Помисли си — продължи Аликс. — Никса изглеждаше решен. Увери татко, че императрицата ще се съгласи. Мама — също. Навярно и император Александър няма да възрази, понеже не си пруска принцеса.
	— Не съм никаква принцеса! Дори не са короновали татко!
	— В очите на света си принцеса. — От нещо в тона й ме побиха тръпки. — Вече си голяма, Мини. Редно е да виждаш света, какъвто е, не както ти харесва. Дъщери сме на датския крал. Ще ни ухажват като кралски невести.
	— Не и теб — напомних й. — Сега принадлежиш на Бърти Уелски.
	— Да. — Тя се изправи сред шепот на сива коприна. — Бъдещето ми е начертано. Твоето — не. Избирай мъдро. Слушай сърцето си, но използвай и разума. Макар в сонетите да е всесилна, любовта невинаги ни дава безопасност.
	Втренчих се в нея. Това бе последното, което очаквах да чуя.
	— Безопасност? — повторих тихо. — Избрала си Бърти, за да си осигуриш безопасност ли?
	— Не на последно място. Дори Никса да бе поискал ръката ми, щях да откажа. Наистина не искам да живея в Русия. Не съм като теб, не обичам приключенията. — Замълча. — Още ли си ми ядосана?
	— Никога не съм била ядосана — прошепнах.
	Тя се усмихна отново, ала този път в усмивката й се четеше безкрайно търпение.
	— О, напротив. Беше много ядосана. Но не бива. Ние сме сестри. Винаги ще обичам най-много теб.
	Прииска ми се да я прегърна. Надигнах се с просълзени очи, трогната от думите й и объркана от невежеството си, от неспособността да прозра интригите, заплашващи да ни всмучат в невидима машина, чието колело се върти неумолимо, за да всее хаос в живота ни.
	Преди да успея да я докосна, Аликс отстъпи назад.
	— Не сега. — Гласът й заседна в гърлото. — Ще имаме достатъчно време за сбогуване. Почакай още малко.
	Излезе от галерията и изчезна в дълбините на двореца. Не позволих студът у мен да ме надвие.
	Безопасността ми отнемаше сестрата. Обсебена от това откровение, изобщо не помислих, че наследникът на Романови може да поиска ръката ми.


>>	Трета глава

	Върнахме се в Копенхаген и в жълтия ни дворец с изкорубени кресла, наметнати с шалове, за да прикрият щръкналите конски косми от пълнежа. Влязохме отново в плесенясалите стаи със стени, украсени с акварели, нарисувани от нас, и с избелели завеси, прани и кърпени стократно.
	Радвах се да се върна у дома, но през последвалите забързани дни се чувствах унила и потисната. Дворецът, където бяхме отраснали, чезнеше като призрак, потулваше се в изморените си стени с всеки повей на бъдещето, вмъкващо се в настоящето ни.
	Мама и Аликс бяха неразделни; часове наред подготвяха зестрата или посещаваха внезапно открили съществуването ни аристократки, надпреварващи се да канят на обяд бъдещата уелска принцеса. Татко също отсъстваше често — застояваше се в кралския дворец по заповед на Фредерик и ме оставяше с децата да отмятам някак часовете, понеже ежедневните задължения, запълвали някога времето ми, вече бяха поверени на прислугата.
	За да не се поддавам на меланхолията, си играех с Валдемар и Тира или им четях приказки от овехтелите ни детски книжки. Тревожех се как ще се справят братчето и сестричето ми, членове на кралско семейство, поставени отрано под лупата на общественото внимание. Исках да ги защитя, макар да знаех, че съм безпомощна да опазя дори себе си. Нощем стоях будна и кроях немислими планове за бягство. Ще се качим предрешени на кораб, ще отплаваме към колониите (нямах представа кои колонии) и ще заживеем като обикновени хора (как ще се прехранваме — не знаех). Или татко ще осъзнае, че не желае да управлява, ще се откаже от короната и ще се върнем към предишния живот, защото тогава кралица Виктория едва ли ще иска Аликс да се омъжи за сина й…
	Самозаблудите ми биха ме разсмели, ако не подозирах какво предстои. Зимата настъпи в Дания и месец март 1863 започна да приближава бавно, но неумолимо. Свистящите снежни виелици възвестяваха неизбежното отпътуване на Аликс.
	После отсрочката ненадейно свърши. Преди да си събера мислите, къщата се развихри — пълни куфари потегляха към пристанището, мама обикаляше из стаите с маршова стъпка и даваше заповеди на измъчените камериерки. Слугите покриваха с чаршафи мебелите, намятайки с покров дома ни. Жълтия дворец се превърна наистина в призрак.
	— Страхуваш ли се? — прошепнах на Аликс в нощта, преди да отплаваме, след като часове бях чакала мама да излезе от спалнята й, та най-сетне да поговорим насаме.
	Сестра ми поклати глава.
	— Защо да се страхувам?
	И все пак се боеше. Виждах го в прехапаните й устни и вирнатата брадичка, докато пътувахме с влака към Брюксел, където ни чакаше личният кораб на кралица Виктория, изпратен специално за нас. Сънародниците ни бяха препълнили доковете, за да се сбогуват с Аликс; махаха и крещяха името й. Стисках зъби, за да не се разсмея. Невъобразимо! Досега никой не бе скандирал имената ни.
	При пристигането в Англия веселието ми прерасна в изумление.
	Посрещнаха Аликс с военни почести. Оловни мартенски облаци изсипваха ледени остриета върху нас и ни смразяваха в новите ни одежди — погълнали значителни средства, както постоянно ни повтаряше мама. Под пороя обаче хиляди поданици на кралица Виктория приветстваха сестра ми в закритата карета по целия път до Лондон. Придружаваха я мама и Бърти, поздравил ни с иронична мустаката усмивка и с ясно доловим лъх на женствен парфюм, носещ се от редингота му. Аз и баща ми ги следвахме в друга карета. Откъснах поглед от въодушевените британци, явно обръгнали на мразовития дъжд, и стрелнах с очи татко.
	Устните му оформиха думата „чадъри“ и пак ме принудих да се боря със смеха.
	Чадъри, да. На Аликс щяха да й трябват десетки.
	На гара „Падингтън“ се прехвърлихме във влак. Пристигнахме в Уиндзор след полунощ. След още едно пътуване с карета, забавено от поредна тълпа доброжелатели, решили да зърнат новата си принцеса, краката ми се вкочаниха съвсем, а пръстите ми се смръзнаха като ледени шушулки под новите ръкавици от телешка кожа. Най-сетне се смъкнахме от каретите и влязохме в замъка.
	Развълнувана, че ще видя кралицата, веднага забравих неудобствата. Виктория се славеше из цял свят. Осемнайсетгодишна се бе възкачила на трона и под предводителството й британците се бяха впуснали да разширяват безмилостно владенията й — чак до далечна Индия, нова перла в короната. Преданият й съпруг обаче, принц Албърт, баща на деветте й деца, бе починал без време, хвърляйки цялата империя в покруса. Макар да живеехме изолирани, дори аз знаех колко дълбоко страда кралицата. Помнех забележката на мама, че Виктория би легнала в гроба с него. Представях си я като древна богиня — строга, неумолима, облечена в черно — и първото ми впечатление затвърди представата.
	Кралицата стоеше в преддверието, заобиколена от придворните си — сбирка от широки поли и шапки с воланчета. Изпъкваше сред тях не заради черните дрехи — всички бяха облечени в нюанси на нейния траур — а защото сдържаната й сила веднага привличаше окото. Не беше висока; всъщност изглеждаше неочаквано ниска, ала никой не би допуснал грешката да не я разпознае. Светът се движеше около кралица Виктория, а не тя — в него.
	Повдигна черния воал, засенчващ чертите й. Изгледа ни с воднистите си очи и попита раздразнено:
	— Къде бяхте?
	Настана тишина. Почудих се къде ли си мисли, че сме били. Най-сетне синът й Бърти пристъпи напред с обяснение:
	— Хората.
	Тя кимна рязко, очевидно удовлетворена от отговора, и насочи поглед към Аликс. Преди сестра ми да успее да изпълни надлежния реверанс, Виктория я притисна в прегръдка.
	— Най-после дойде — рече, все едно я е очаквала със затаен дъх.
	Всички се наведохме в поклон. Извърнах глава, за да не гледам пухкавите ръце в черни ръкавици, обвили Аликс като гарванови криле.
	Прегръдката продължи задушително дълго. Кралицата най-сетне се отдръпна и ни порица:
	— Много се забавихте. До час ще сервират вечерята. Отидете да се преоблечете. Не мога да присъствам на трапезата. Чакането ме изтощи. Ще се видим утре.
	Обърна се и се отдалечи, следвана от процесия придворни дами и глутница изненадващо кротки шпаньоли.
	Аликс ме погледна през рамо. Не изглеждаше уплашена. Изглеждаше примирена.

	* * *

	Следващата седмица бе препълнена с дейности, предшестващи сватбата. Денем не можех да доближа Аликс сред морето от хора край нас, лашкащо се по волята на кралицата. Наблюдавах обаче как между сестра ми и Виктория се поражда съгласие. Кралицата не изразяваше открито чувствата си, но по време на вечеря, чай или поредната безкрайна разходка из закътаната градина, където шпаньолите неотменно я следваха по петите, тя докосваше леко ръката на Аликс — майчински, собственически жест, сочещ, че както всичко друго, подпечатано с името й, сестра ми вече принадлежи на Британия.
	А това ни най-малко не смекчаваше омерзението ми.
	Татко, бащата на булката, оставаше пренебрегнат като невзрачен гост, макар да бе престолонаследник на Дания и херцог на Шлезвиг, Холщайн и Глюксбург — поне по титла. Питах се дали кралицата предпочита да не си спомня някогашното му безплодно ухажване. Виктория разговаряше с него единствено по протокол, а понеже тя задаваше протокола, двамата си продумваха рядко. Мама нямаше време да се чувства обидена. Не й оставаше свободен миг от суетня около Аликс и тичане след Тира и Валдемар. Малчуганите ми се изплъзваха ловко и за ужас на прислугата дрънчаха с кухите доспехи из нишите в двореца, гонеха се или играеха на криеница с децата на принцесата на Прусия Вики, дъщеря на Виктория.
	През един ясен ден (доколкото е възможно в Англия) домакините ни организираха езда. Татко бе усвоил всички тънкости на занаята в Датската конна гвардия — преди да го изберат за престолонаследник, препитанието ни зависеше от оскъдната му армейска надница. Настояваше децата му да се научат да яздят; Аликс обичаше конете, но предпочиташе кротки кобили. Аз бях неустрашима. За мен нямаше по-близко усещане за полет от тръпката да се нося върху силен конски гръб. Ето защо приех предложението с въодушевление и яхнала жребец от кралските конюшни, се присъединих към групата от джентълмени и дами. С гордост видях как татко си спечелва неохотна похвала дори от Виктория, демонстрирайки ездитните си умения в двора на замъка.
	Наложи ми се обаче да се екипирам с каквото имам под ръка. Никой не бе предвидил възможността да показвам ловкост върху седлото и понеже нямах подходяща шапка, прибрах косата си в мрежа и получих изумен поглед от кралицата.
	Виктория не ни придружи. Върна се в кабинета си, но по-малкият й син, осемнайсетгодишният Алфред, се включи в излета. Младежът странеше от епицентъра на събитията — наблюдател с воднистосини очи като майка си и вечно нацупени устни и вежди. Видимо го отблъскваше всичко, с изключение на храната и пиенето — и двете поглъщаше лакомо. Впусна се да язди редом с мен, блъсна ме с крак и подплаши коня ми.
	— Забавляваш ли се? — попита ме ухилен.
	Почудих се какво забавление има предвид. Усмихнах се и пришпорих жребеца, за да настигна Аликс и Бърти. Въпреки първоначалните опасения, бях започнала да харесвам бъдещия си зет. Кален пътешественик с богати познания за света, Бърти се държеше приветливо с Аликс. Убедих се, че дори да не е по-влюбен в нея, отколкото тя — в него, поне е решен да заложи на взаимното уважение.
	Върнахме се в замъка, ободрени от ездата на открито. Тръгнах към покоите си, за да се преоблека за чая — тържествен ритуал, на който Виктория изискваше всички да присъстваме. Една от неотлъчните й придворни дами в траур ми препречи пътя.
	— Нейно Величество иска да говори с вас.
	Личната аудиенция бе крайно необичайна, ала и дума не можеше да става да помоля първо да се приведа в спретнат вид. Повика ли те кралицата, длъжен си да се явиш. Пригладих смачканите си поли, втресох се от миризмата на кон, полепнала по пръстите ми, и последвах придворната дама по уиндзорските коридори. Лъкатушейки покрай стени, покрити с гоблени, стигнахме до кабинет с дървена ламперия. Придворната дама почука на вратата и ме остави сама пред прага.
	— Влез! — извика кралицата.
	Пристъпих в ледена стая, където си виждах дъха. Имаше камина — празна и чиста. Както почти целият дворец, кабинетът бе препълнен с купища нахвърлени сякаш напосоки вещи — безценни средновековни реликви се мъдреха до масички, отрупани с дагеротипи в сребърни рамки и с порцеланови статуетки. По стените висяха мътни картини; ъглите вместваха мраморни бюстове и кули от книги.
	Виктория седеше зад писалището с писалка в ръка. Бях чувала колко грижливо се отнася към кореспонденцията и часове наред пише писма с послания до роднини и повели до губернатори в далечните краища на империята й. Не вдигна глава да ме поздрави. Пристъпих от крак на крак, стиснала в шепа ненужната мрежа за коса.
	— Разбрах, че си отлична ездачка — рече тя най-сетне.
	— Благодаря, Ваше Величество.
	С поклон ли да приема комплимента? Хълбоците ми бяха натъртени от препускането. Колко ниско да се наведа, та после да успея болезнено да се изправя?
	Писалката й продължи да дращи по хартията.
	— Често ли яздиш така?
	— Да, Ваше Величество. В Дания яздя често…
	— Не. — Вдигна глава и ме прониза с поглед. — Така.
	Отначало не разбрах какво има предвид. Тя сведе очи и тогава се досетих.
	— Нямах шапка, Ваше Величество.
	Устоях на изкушението да пригладя разчорлените си къдрици.
	— Очевидно. — Тя довърши писмото, попи мастилото и продължи: — Защо не поиска? Щяхме да ти намерим шапка, Дагмар.
	— Мини — поправих я, без да се усетя. „Полудя ли“, упрекнах се мислено. — Само татко ме нарича Дагмар.
	— Нима? — Лицето й остана непроницаемо. — Сигурно е много привързан към теб.
	Що за въпрос? _Привързан към мен?_
	— Той ми е баща, Ваше Величество. Обича семейството си. И ние го обичаме.
	Смътна тъга засенчи очите й. Прииска ми се да си отхапя езика. Виктория бе изгубила съпруга си, любящ баща на децата им.
	— Така е редно. — Изправи се и тръгна към двата тапицирани стола пред незапалената камина. — Ела. Нека седнем. Искам да поговорим.
	Подчиних се. Огромното кресло с ледена седалка ме погълна. Как издържа по цял ден зад писалището в кабинет, където сурово месо не би се развалило с дни.
	— Алфред ми каза, че яздиш като англичанка — отбеляза кралицата.
	Усмихнах се. Изглежда пак получавах похвала. Според нея англичаните явно правят всичко по-добре от другите.
	— И че престоят тук ти е приятен — добави тя. — Вярно ли е?
	В думите на сина си ли се съмнява, или ме изпитва дали съм благодарен гост? Мислено отчетох с подозрение как пренебрегва баща ми, но отговорих кратко:
	— Страната е красива, Ваше Величество, но вали доста често.
	— Дъждът е здравословен. За тялото и за полето.
	— Да.
	Каква досада. Беше ме извикала на лична аудиенция, за да обсъдим пропуска с шапката и нетърпимото време ли? Продължахме ли в същия дух, нямаше да имам време да се измия, да се преоблека и да се явя в пещероподобния й салон за задължителния чай.
	Виктория ме изненада:
	— Алфред те харесва. Изглежда не си забелязала. Неотдавна обаче обмислях възможността да му станеш съпруга.
	Нима? И нейните размисли, и увлечението на Алфред бяха еднакво смайващи. Наистина не бях забелязала, а и да бях, нямаше да призная. От всяка благовъзпитана аристократка се изискваше да подминава интереса на мъжете. Спомних си обаче ухиленото лице на Алфред и едва се сдържах да не подбеля очи. Ако изразяваше интерес по този начин, синът й имаше какво да научи. Все пак ме стъписа решението й да ме изненада насаме с това разкритие. Завоюването на сестра ми — както и на Индия — не й ли стига? Да не би да си мисли, че датските принцеси вървят в чифт, все едно са обувки или ръкавици?
	— Искам да чуя мнението ти — настоя тя с леко обвинителен тон. — Опасявам се, че при настоящите обстоятелства подобно сватосване е неуместно, но от отговора ти зависи дали ще го обсъдя с баща ти. За мен е важно — жизненоважно — никой да не се жени против волята си.
	Съмнявах се желанията ми да имат някакво значение. Без да броим сдвоените датски принцеси, Виктория разполагаше с богат избор от кандидатки за Алфред. Преглътнах да овлажня пресъхналото си от студа гърло и посочих:
	— Изобщо не познавам Негово Височество.
	— Това не е пречка. След сватбата може да останеш тук. Сестра ти ще се радва да ни погостуваш. Предадох именията „Сандрингам“ и „Марлбъро“ на Бърти. Разполага с достатъчно място. Ще покрия всичките ти разноски, разбира се.
	— Разноски ли? Не сме чак толкова бедни, Ваше Величество. Скоро татко ще стане крал на Дания.
	Възмущението ми се изля, преди да успея да го усмиря. В последвалата мразовита тишина видях как почти невидимите й вежди се повдигат леко.
	— Не ти липсва дух — констатира тя. — Някога и аз бях пламенно момиче. Прекалено според някои.
	Сенки затъмниха отново очите й и извиха надолу краищата на устните й. Смъртта на обичния Албърт я измъчваше неумолимо.
	— Ваше Величество, оказвате ми чест, но след като сестра ми ще живее толкова далеч от страната ни, не искам родителите ми да изгубят и мен.
	— Всяко момиче трябва да се омъжи. — Наблюдаваше ме безучастно, сякаш нищо, дори решителен отказ, не можеше да я засегне. Замълчах. — Да — продължи тя. — Твърде много плам, опасявам се. И воля в добавка. Добре тогава. Повече няма да отваряме дума по въпроса. Побързай. Ще закъснееш за чая.
	Направих реверанс и тръгнах към вратата. Тя не помръдна, вперила очи в празната камина. Докато прекосявах прага обаче, я чух да подхвърля:
	— Тежко му и горко на бъдещия ти съпруг, Дагмар Датска. Няма да те опитоми лесно.
	Прозвуча като присъда. И ме изпълни със задоволство.

	* * *

	Вмъкнах се в покоите на Аликс след поредната скована вечеря под едноличното командване — както всеки следобеден чай — на Виктория: тържествено начинание, включващо ястия в кафяви сосове и безобидни разговори, съпроводени от звън на кристални чаши и сребърни вилици.
	Сега сестра ми седеше в роба върху леглото и се взираше удивена в пищната сватбена рокля, изложена върху манекен в ъгъла — творение от бяла хонитънска* дантела и сребрист тюл, обвезан с копринени портокалови цветчета. До нея имаше отворено ковчеже с перлени нанизи, диамантена тиара и други накити, предвидени за церемонията по заповед на кралицата.
	[* Хонитън е малък град в Югозападна Англия, прочут с производството на дантели. Изкуството на ръчната дантела е било внесено от фламандски имигранти през 16–17 в. Сватбената рокля на кралица Виктория е била ушита от хонитънска дантела. — Б.р.]
	— Виж! — Тя вдигна инкрустирана със скъпоценни камъни огърлица. — Позна ли я?
	Присвих очи.
	— Разпятието на Дагмар! — възкликнах смаяна.
	— Дубликат — уточни Аликс. — До най-дребната подробност отговаря на оригинала. Подарък от крал Фредерик. Пожела да присъства на церемонията, но Нейно Величество отказа.
	Разбира се. Бездетният ни крал и любовницата му — обикновена жена без капчица синя кръв — не бяха добре дошли. Ала дубликатът на накита от тринайсети век, обожаван в Дания, бе прекрасен. Изключителен всъщност и по-ценен от всяко наше притежание досега. Сестра ми щеше да живее сред лукс, макар да рискуваше да зъзне до края на дните си. Виктория, изглежда, не признаваше, че камините имат предназначение, и отваряше широко прозорците, та здравословният британски въздух да не среща никакви препятствия.
	— Ужасна вещица е… — Прокарах пръсти по деликатната дантела на сватбената рокля — все едно докосвах небраздени белтъчени целувки. — Всички ги е страх от нея. Чу ли я на вечерята днес? — Изимитирах назидателния тон на Виктория: — Алфред, стига ти толкова вино. Остави и за гостите. Вики, кажи на момчетата да си махнат лактите от масата. Бърти, нужно ли е да говориш за Индия? Храним се. Отложи темата за слонските бивни.
	Аликс се намръщи.
	— Те са й деца. Така правят майките.
	Долових раздразнение в гласа й. Отдадох го на недоволство, задето не наглеждам по-старателно братчето и сестричето ни, както бях обещала — особено след случката, в гостната, когато при поредната гоненица настъпиха любимия шпаньол на Виктория и кучето нададе писклив вой.
	— Няма да ти липсва мама — реших да я успокоя. — Кралицата говори досущ като нея, само дето мама е по-красива.
	— Недей така — поклати глава Аликс, но по устните й пролази усмивка. — Днес те извика на лична аудиенция. Нечувано! Всички се разшушукаха. После Алфред разговаря с Бърти. Изглеждаше разстроен.
	— Как разбра? Той винаги е нацупен. Сигурно страда от лошо храносмилане. Постоянно преяжда.
	За мое облекчение Аликс се изкиска.
	— Ще стане лоена топка, преди да навърши трийсет. Кралицата за него ли отвори дума?
	— Да — изгледах я многозначително. — Алфред бил влюбен в мен. Обмисляла да ни сватоса, но се колебаела дали е уместно. — Замълчах. — Споменавала ли си й за Никса?
	— За интереса му към теб ли? Не. Знае само, че съм му отказала. Според нея съм постъпила много разумно. Русия била варварска земя, отразявала се зле на чуждестранните невести.
	— Сигурно е имала предвид датските. Иначе Романови са се омъжвали за германки, но не съм чувала някоя да се е споминала от варварството им.
	— Навярно се притеснява за теб — предположи Аликс.
	— Защо? Не е нейна грижа за кого ще се омъжа. И щом Алфред е бил толкова заинтригуван, да беше го казал — на мен. Майка му ли говори вместо него?
	— Съмнявам се да е очаквала той да разкрие интереса си. — Аликс замълча. — Ако се беше съгласила, щеше да останеш тук с мен.
	Изненадах се.
	— Искаш ли да остана? Разколеба ли се вече?
	Едва не добавих, че след запознанството с Виктория съм сериозно разколебана.
	— Не. Но помни какво ти казах — слушай сърцето си…
	— И използвай разума. Не съм забравила.
	Впихме очи една в друга. Крачката разстояние помежду ни изведнъж ми се стори огромна, непреодолима.
	— Не знам какво ще правя без теб — най-сетне сведох глава. — Нима да е същото. Никога, нали?
	— Да. — Тя пристъпи до мен и обви ръцете ми с длани. — Но ние винаги ще бъдем същите. Мини, обещай ми да не се променяме. Винаги ще останем любящи сестри, каквото и да се случи.
	— Спри! Ще ме разплачеш преди сватбата.
	— Обещай ми. — Тя притисна по-крепко дланите ми. — Искам да го чуя.
	— Да. — Преглътнах буцата в гърлото ми и прошепнах: — Обещавам. Сестри… завинаги.
	— Каквото и да се случи. — Аликс се наведе и целуна върховете на пръстите ми; после сложи длан върху бузата ми. — Толкова си силна! По-силна, отколкото предполагаш. Днес каза „не“ на кралица Виктория. Коя друга княгиня би дръзнала да й се опълчи?
	Не отвърнах, че тя определено не бе посмяла. Какъв смисъл имаше?
	— Не бой се за мен — продължи Аликс. — Ще се чувствам щастлива тук. Бърти е мил човек. Целият живот е пред нас.
	Повече уверения не биваше да очаквам. Всичко предстоеше. Какво още да добави? Седна до ковчежето и затвори капака.
	— Изпитвам истинско облекчение! — усмихнах се. — Представи си каква врява щеше да се вдигне, ако бе решила да отмениш сватбата.
	Аликс застина. После се разкикоти и аз се разсмях с глас.


>>	Четвърта глава

	Сватбата не беше бляскава, но параклисът „Сейнт Джордж“ в Уиндзор отесня. Пейките, побиращи деветстотин души, бяха препълнени.
	Гордо отбелязах как сестра ми — в булчинската рокля и с накит от перли и диаманти, подарък от Бърти — засенчи дори дъщерите на кралицата. Аликс никога не бе изглеждала по-ослепителна — ефирно видение до месестия си съпруг, който очевидно бе предоволен от себе си.
	След сватбата двамата щяха да отпътуват към имението „Осбърн“, където бе преминал и меденият месец на кралицата с покойния й съпруг Албърт. Тържественият прием и закуската в галерия „Ватерло“ приключиха бързо. Виктория изчезна още щом Аликс се качи горе да се преоблече. Чаках с нетърпение сестра си. Знаех, че скоро заминава с влак. Младоженката най-сетне се появи в бяло кадифе и хермелинова пелерина и всички, включително аз, се втренчихме с възхищение в нея.
	„Царствена“ — единственият начин да я опиша. „Набързо“ — единственият начин да опиша сбогуването ни. Преди да пророня и дума, устните й докоснаха бузата ми. Сетне Аликс и Бърти, сподиряни от прислугата си, се втурнаха към каретите, които щяха да ги откарат до гарата. Зад тях се проточиха деветстотинте гости.
	Заминахме на другия ден, без да видим кралицата. Надявах се никога вече да не я видя. Радвах се, че тръгвам, но се тревожех за Аликс в клопката на брачния живот под властта на тиранична свекърва.

	* * *

	При завръщането ни в Копенхаген в средата на март 1863-та година ни застигнаха поредните неочаквани промени.
	След детронирането на баварския им крал Отон в късната есен на 1862-ра гърците не бяха позволили на брат му да го наследи. В списъка с кандидати за нов монарх фигурираше дори синът на Виктория Алфред. За всеобща изненада на 30 март гръцкото Народно събрание избра седемнайсетгодишния ми брат Вилхелм, подготвял се за кариера в Кралския флот. Той прие името Георгиос I и след тържествено коронясване в Копенхаген отпътува към Гърция през октомври. Съчувствах му, макар положението му да удостояваше с нова чест семейството ни. Крал или не, подобно на Аликс той изпълняваше по принуда дълга си и се откъсваше от нас, приемайки непоискана корона.
	Скоро след сбогуването с Вилхелм повикаха татко край смъртния одър на нашия крал. Разюзданият живот на Фредерик най-после го бе повалил. Той издъхна през ноември, както бе живял — шумно и без разкаяние.
	Баща ми стана крал Кристиан IX.
	Преместихме се в „Амалиенборг“ — дворец в плачевно състояние — и с обичайното си усърдие и пестеливост мама веднага се зае с неотложния ремонт. Вече официално бях принцеса Дагмар Датска. В отговор на заявлението ми, че титлата звучи нелепо, мама ме скастри:
	— Колкото и да не ти харесва, сега си принцеса.
	— Не се чувствам така — не й останах длъжна и тя присви устни.
	Татко ми осигури обещания апартамент. Както предполагах, Тира тутакси настоя да си го поделим. Съгласих се; без Аликс до мен не понасях кънтящите обширни помещения, лишени от усещане за дом.
	Не след дълго сътресения застигнаха баща ми. Прусия и Австрия оспориха владението на Дания върху херцогствата Шлезвиг, Холщайн и Лауенбург на полуостров Ютланд между Северно и Балтийско море. Ото фон Бисмарк, назначен от края Вилхелм за министър-председател на Прусия, ни обяви война и завзе херцогствата. Въпреки безплодните му усилия да преговаря, за да си възвърне владенията, вестниците ни подложиха татко на безпощадна критика, разпалвайки омразата ми към германците.
	Разклатеното ни положение оказа пряко влияние и върху мен.
	Мама ме извика в кабинета си, затрупан с мостри на платове и архитектурни планове за обновлението на двореца.
	— Получих писмо от Негово Императорско Величество Александър II Одобрява избора на сина си. Предлага да изпрати Никса тук. Не е ли чудесно? — размаха писмото пред лицето ми. — Ще дойде лично да ти поиска ръката. Обикновено не се прави така — продължи тя, понеже не продумвах. — Оказват ти голяма чест. По традиция канят бъдещите съпруги в царския двор на Романови, за да ги преценят. Негово Височество обаче ще дойде да…
	— Да ги преценят ли? — прекъснах я.
	— Да преценят дали са подходящи. Мини, не се ли вълнуваш? Това е голяма чест — повтори мама.
	— Разбрах… Какво следва обаче, ако не одобрят избраницата?
	Кракът й потропваше под полите и отмерваше нетърпелив ритъм върху издутия дървен под (килимите бяха отстранени) — невидимо барабанене, което нямаше как да пренебрегна.
	— Не те викат за преценка. Никса вече те е виждал. Одобрил те е, а сега и баща му потвърждава, че си подходяща.
	Оставих писмото.
	— Не е ли малко внезапно? След като Прусия ни унижи и открадна херцогствата ни, по-скоро е логично да ме сметнат за крайно неподходяща.
	Забелязах я как едва доловимо трепна. Огледах хаоса върху писалището — доказателство за кроежите й. Почудих се колко ли писма са си разменили с императрицата — две властни жени, както безброй други преди тях, чертаещи бъдещето на децата си въпреки политическите бедствия.
	— Затрудненията на баща ти нямат нищо общо — отговори мама най-сетне. — Принцесите се омъжват, независимо кой какво краде и от кого.
	— Разбирам — кимнах. — И все пак Никса почти не ме познава. Това също е пречка.
	— Нищо подобно. Няма никаква пречка.
	— Има. Аз! — срещнах изумения й поглед. — Или като Аликс нямам думата за кого ще се омъжа?
	Лицето на мама се захлопна като капан.
	— Сестра ти имаше думата, уверявам те.
	— Полага ли ми се същото тогава?
	За момент ми се стори, че ще ме упрекне колко неблагодарно отварям дупки в грижливо скърпения й план.
	— Разбира се — кимна рязко тя. — С баща ти никога няма да те омъжим по принуда.
	Сведох глава. Възнамерявах да се възползвам от обещанието. И най-важното — знаех, че татко ще го спази. Не одобря ли Николай, сватба няма да има.

	* * *

	Той пристигна в началото на лятото. Дания сияеше в зари от диви цветя; разтопеният сняг се стичаше в реките. Преместихме се в двореца „Фреденсборг“ край езерото Есрум, защото според мама оранжерията и бароковата градина бяха съвършен декор за срещата ни.
	Не знаех какво да очаквам. Както казах на Аликс, царският двор на Романови, където говореха на френски, се славеше с изтънченост и по-скоро западно, отколкото източно великолепие. За мен обаче Русия бе придобила варварската застрашителност, описана от Виктория. Представях си безкрайни зими под натежали от сняг среднощни небеса; виждах как увити в кожи езичници се наливат с водка и трошат посудата. Всичко, засилващо решимостта ми да не одобря руския престолонаследник, подхранваше въображението ми. Накрая страхът се разрасна до великански размери и бях принудена да си призная, че е невъзможно опасенията ми да са истина.
	Все пак не отстъпвах. Аликс грешеше. Не обичах приключенията. Не исках да се разделя със страната, семейството, лутеранската си вяра, за да приема православното християнство в замръзнала тундра, пропита с митове.
	Очаквах да се появи, заобиколен от казаци; при първата ни среща — истинска среща — го бях видяла да върви сам през градината към мен.
	Седях под дъб с книга в скута. Премрежила очи в полусън, внезапно чух стъпки. Извърнах се рязко и книгата падна на земята. Отначало го взех за татко, който след загубата на херцогствата се разхождаше често следобед, за да си отмори ума. Мама не бе уточнила кога ще пристигне гостът; предполагах, че посрещането ще е по-церемониално.
	Ала ето го тук — руският престолонаследник, застанал на крачки от мен. Наклонил глава, проследи как се навеждам да вдигна книгата и след миг се опомням и обръщам лице към него.
	Беше красив. Безспорно. Романови бяха представително семейство. Не беше едър, а строен: в прилепнал жакет и сиви раирани панталони, със снежнобяла риза с разкопчана яка, без вратовръзка или шалче — непринуденост, стъписала ме в момента, преди да се наведе да вдигне книгата ми. Сиво-сините му очи срещнаха моите.
	— Простете, че ви обезпокоих, Ваше Височество — изрече тихо.
	Имаше гъста тъмна коса с медни отблясъци. Чертите му бяха ъгловати; когато говореше, устните му се извиваха странно — дребно несъвършенство, придаващо му вид на приказно същество. Въпреки всичко интересът ми се пробуди. Той се държеше, сякаш няма право да е тук, и е нужно да обясни вмешателството.
	_Слушай сърцето си._
	Спомних си думите на Аликс и си позволих да протегна ръка с усмивка.
	— На английски. — Той приглади страниците и ми подаде книгата. — „Инок Ардън“ на Алфред Тенисън. Обичате ли да четете поезия на чужди езици, принцесо Дагмар?
	Още не бях свикнала с титлата, макар произнесена от него с руски акцент (впечатлих се, че е научил няколко датски думи), да не звучеше неприятно.
	— Сестра ми Аликс я изпрати. Всички в Лондон я четели. Инок се изгубва сред морето и при завръщането си открива, че съпругата му, помислила го за мъртъв, се е омъжила за най-добрия му приятел от детството. Той не й казва кой е, защото я обича дълбоко и не иска да помрачи щастието й. Умира с разбито сърце. Тъжно е. Не знам дали харесвам тъжни поеми.
	— И аз. В Русия обаче тъжната поезия е национална разтуха.
	Усмихна се и осъзнах, че не се е представил, сякаш сме приятели, срещнали се случайно. Отново се смутих. Нищо не съвпадаше с представата за официалното ни запознанство.
	— Изглеждаш изненадана — отбеляза той.
	В отговор реших да се изправя. Руският престолонаследник бе висок, но не прекалено. Установих, че не се налага да извивам глава, за да го погледна в очите.
	— Изненадана съм — нямаше причина да го заблуждавам. — Не очаквах да те видя днес.
	— Но знаеше, че ще пристигна?
	Явно се притесни; кимнах и продължих, без да откъсвам очи от неговите:
	— Свари ме да лентяйствам. Мама няма да одобри. Надяваше се срещата ни да е по-изискана.
	— Тогава няма да й казваме. — Объркана от втренчения му поглед, се почудих да не би да имам зелено петно от трева на бузата. — Не си каквато си мислех.
	— О?
	Толкова бързо ли реши, че не ме иска за съпруга? Вярно, едно е да се възхищаваш на момиче отдалеч, както в Румпенхайм, съвсем друго — лице в лице да преценяваш дали искаш да се ожениш за нея. Несъзнателно вдигнах длан да си пригладя косата и с ужас напипах свлечената панделка, уж прибрала къдриците ми. Изведнъж ми се прииска да съм очаровалото го от пръв поглед момиче, както твърдеше Аликс. Упрекнах се мислено, задето така нехайно съм пренебрегнала сериозните последствия от срещата ни. Редно бе да се подготвя, да се вслушам в натякването на мама и да го поздравя съобразно общественото си положение. Щеше да ме вземе за повлекана в износена рокля и разчорлена коса, задрямала над книга с поезия под дървото.
	— Да — кимна той. — Различна си. По-жизнена… по-жива.
	Неволно се засмях от изумление.
	— Мама не би казала това.
	— Значи не те вижда, както те виждам аз. — Запитах се дали да приема забележката като ласкателство, ала преди да успея да измисля отговор, той продължи: — Пътувах дълго, очаквайки с надежда този момент. Представях си го неведнъж и сега…
	Усмихна ми се. Имаше дребни бели зъби; един от предните застъпваше леко съседа си — поредното съвършено несъвършенство.
	— Сега се разочарова — довърших.
	— О, не. — Той пристъпи бързо към мен; помислих, че ще улови ръката ми. Не. Пръстите му се свиха в юмрук, докато се бореше да овладее порива. — Ни най-малко. А ти?
	Точно от това се страхувах. От момента, когато ще го отпратя. Усетих, че няма да покаже обида. Твърде добре възпитан, не би ми причинил неудобство. Просто ще се оттегли, защото може да избира из цяла Европа.
	Чух се да казвам:
	— Не. Не съм разочарована.
	Усмивката му стана по-широка, озари лицето му. Изглеждаше доста блед; явно не се задържаше дълго на открито.
	— Искаш ли да се разходим? — попитах и тутакси се укорих за прямотата, защото е редно винаги мъжът да води.
	Този път той пристъпи толкова близо, че изтънчените му пръсти докоснаха моите.
	— Повече от всичко на света.

	* * *

	Остана цял месец при нас. Сутрин яздехме — макар с деликатно телосложение, той бе страстен любител на ездата — или плавахме с лодка в езерото. Разхождахме се в градината без придружител (доказателство, че всички го смятаха за сериозен ухажор). Разказваше ми за Русия, сякаш се досещаше за неизречените ми опасения.
	Описанията на империята на Романови неусетно ме заплениха. Представях си степите, населени от монголски племена; назъбените кавказки хребети, чиито бунтовни обитатели — черкезите — императорът се зарекъл да усмири или да изтреби. Къпех се в лъчите на слънцето край Черно море, тичах волна като рис в сибирската пустош. Никса ме водеше с танцова стъпка из красивия Санкт Петербург, под трептящото бледо небе. Лете бях виждала бели нощи в Дания, но в неговата уста те придобиваха приказна окраска. Закопнях да ги съзерцавам в Русия. Разказа ми за историческото решение, с което баща му, Александър II, завоювал предаността на поданиците си — освободил крепостниците от вековно подчинение на едрите земевладелци.
	— В Русия имаме много благородници — обясни ми. — В императорското семейство ги наричаме велики князе и княгини.
	— Както в Прусия — отбелязах. — Интересно… Наистина ли са толкова много?
	Той се изкиска.
	— Прекалено много според татко. Иска да ограничи аристократичните привилегии, но братята му — чичовците ми, великите князе — се съпротивляват с нокти и зъби. Не желаят промяна. — Улови ръката ми — обичаен жест по време на разговорите ни. — Необходима е обаче. Няма да оцелеем, ако не загърбим миналото. Така твърди татко. Дълг на Романови е да поставят Русия над себе си.
	Възхищавах му се, задето толкова обича страната си. Приличахме си по това — и аз обичах моята. Отрупваше ме с въпроси за Дания и аз отговарях надлежно. Докато изтъквах гласно постиженията на малката ни държава обаче и мълком ги сравнявах с могъществото на Русия, започнах да осъзнавам, че сходствата свършват дотук. Престолонаследник на най-могъщата империя на света, Никса бе пътувал къде ли не — из цяла Европа и Азия; притежаваше и подобаваща на положението му ерудиция. Усещах остро колко ми липсват образование и опит; срамувах се от глуповатите си забавления — блудкава поезия, смешни акварелни рисунки и тайни цигански колела на поляната, когато мама не гледа. Разликата помежду ни се ширеше като финския залив. На него, изглежда, не му правеше впечатление, но императрицата несъмнено щеше да я отчете.
	И наистина — не след дълго открих, че майка му ще ме хвърли в още по-дълбок смут.
	Недостъпната императрица, разменяла с мен по няколко безобидни думи, сега изглеждаше напълно променена. Посети ни на път за ежегодния си отдих в Ница. Посрещнах я в гостната под надзора на мама. Тя ме прегърна сърдечно и ме разцелува по бузите като французойка. После ме задържа на ръка разстояние и ме обходи с тъжните си проницателни очи.
	— Колко си красива, скъпа Мини! Каква тънка талия, какъв изразителен, тъмен поглед! Очарователна си наистина!
	Нима? Неволно се обърнах към мама, вирнала гордо брадичка. Спомних си как императорът бе изпратил Никса да ухажва Аликс. Дали императрицата е намирала и нея за очарователна? Това ли е любезният й начин да разсее смущението ми? Дошла в Русия от чужбина, Мария Александровна — името, дадено й при православното кръщение — дълги години бе оглавявала императорския двор. Несъмнено разбираше колко деликатно е положението.
	— Позирала ли е за дагеротип? — погледна към мама тя.
	— Преди доста време.
	Мама не добави, че фотографията е модерно и скъпо изобретение. Нямахме средства да наемем фотограф, ако изобщо се намираше такъв в Дания.
	— Тогава ще изпратя някого от Франция — реши императрицата. — Искам да покажа неин портрет на Александър, фотографията напредва. Вече не е нужно да се позира с часове. Съгласна ли си, скъпа? — Усмивката й се върна към мен.
	Кимнах. Тя ме подкани да седна до нея и поведе непринуден разговор, ловко отбягващ всякакви препъникамъни. Почувствах се още по-объркана. Хубаво е да те ласкаят, но съмненията продължиха да ме разяждат. Отдръпнах се от Никса — не открито, а притворно. Той не пропусна да забележи промяната.
	Не поиска веднага ръката ми. Оценявах такта му, търпението да ме изчака да се сближим. Най-сетне, една нощ след вечеря, ме дръпна за ръкава и ме поведе към закътана ниша в коридора. Преди да успея да проговоря, попита:
	— Не ме ли обичаш?
	— Да те обичам? — ококорих се. — Та ние се запознахме преди дни!
	Сведе очи.
	— Мислех си…
	— Никса. — Внимавах да не го докосвам първа, но сега сложих леко пръсти върху китката му. Усетих, че трепери и не отдръпнах длан. — Какво си мислеше?
	— Мислех… — Трудно намираше думите. После изопна рамене. — Мислех, че ще поискаш да ми станеш съпруга.
	Вгледах се мълком в него.
	— Може би — кимнах най-после.
	— Тогава ще кажеш „да“, ако…
	Не довърши. Изглеждаше готов да посрещне отказ. Напуши ме смях. Не, не биваше да се смея. Той изглеждаше напрегнат, цялото му същество се бе изопнало като струна.
	— Ако ми предложиш, както си му е редът, сигурно ще кажа „да“.
	Прегърна ме непохватно, без да притиска стройното си тяло в моето. Чух го да шепне в ухото ми:
	— Страхувам се.
	— Трябва да събереш смелост! — отдръпнах се. — Полага се на всяко момиче!
	— Ще се омъжиш ли за мен? — прошепна; побоях се, че наистина ще падне на колене.
	— Да — отговорих.
	Наистина го исках, а това бе най-неочаквано от всичко.

	* * *

	Императрицата и родителите ни приветстваха годежа с радост. Преди Никса да отпътува с майка си към Ница, новината вече бе стигнала до Англия. Аликс, родила първото си дете — син — през януари, въодушевена настоя да ни посети, щом придума Виктория. От раждането бяха минали шест месеца, но кралицата, загрижена за здравето на всички от семейството, не позволяваше на сестра ми да пътува.
	— Аликс пише, че Бърти иска да присъстват на сватбата ми — прочетох на глас.
	Татко се усмихна.
	— Това ще е наистина забележително. От години член на британското кралско семейство не е стъпвал в Русия. Виктория и Александър не са в блестящи отношения. Помисли само, бракът ти може да подтикне две империи към примирие.
	— Няма значение. — Мама грабна писмото на Аликс от ръцете ми. — В случая политиката е маловажна. Двама младежи са били благословени да се открият и да се влюбят. Ако уелските величества решат лично да отпразнуват благословията, тяхна воля.
	Татко ми намигна. Радваше се за мен, но изглеждаше и натъжен от предстоящата ни раздяла и отпътуването ми в чужда страна. Зарекох се да му отделям повече време, макар че заради кралските му задължения почти не го виждахме.
	Колкото до отказа на мама да обсъжда политическата полза от брака ми, беше ми все едно. Никса бе избрал мен — заради мен. Не го улесних, ала успя да спечели сърцето ми — не с титлата, със същността си. Влюбих се в нежната и благородна душа на Никса Романов.
	Любовта ме окриляваше през месеците на раздяла. Постоянни писма скъсяваха разстоянието помежду ни. Фотографът от Париж дойде да ме снима. Видях резултата чак след седмици. Императрицата получи оригинала, а ние — копие в рамка. Удивих се на образа си — бяла рокля с висока яка, коса на масури и огромни очи сред монохромно лице. Мама заяви, че приликата е съвършена. На свой ред нае фотограф и по специален куриер изпрати портретите ни до Санкт Петербург.
	В отговор получихме от Никса негов портрет и снимки на роднините му, за да свържа имената и лицата на бъдещото ми семейство. Вниманието ми привлече фотография на императора и императрицата, заобиколени от шестимата им синове — на възраст между двайсет и една (Никса) и четири години (великият княз Павел) — и дъщеря им, единайсетгодишната велика княгиня Мария. През смях посочих едра фигура, някак отдалечена от другите, макар да стоеше точно до Никса.
	— Този трябва да е казак!
	Мама се възмути.
	— Какви ги говориш, Мини. Не е казак. Това е великият княз Александър. Близките му го наричат Саша. По-малък е само със седемнайсет месеца от брат си Никса. Двамата са много близки.
	— Така ли? — С присвити очи огледах масивната фигура, извисена над другите. — Никса го спомена съвсем мимоходом. А и не прилича на другите.
	Никса изпрати и сандък с книги за мен, включително руски народни приказки за вещици, танцуващи мечки и безсмъртни вълшебници; поезия от прочутия Пушкин, която не ми се стори никак тъжна; романи от литературния идол Толстой; учебник по руски, за да се запозная с езика. Писа ми, че руското посолство в Копенхаген се е погрижило да осигури православен свещеник, с чиято помощ да навляза в началата на новата ми вяра — изискване, срещу което не възразявах. А и мама ме увери:
	— В Русия все още тачат Спасителя ни.
	Късно нощем понякога ме събуждаха неспокойни сънища. Слушах как сестричката ми Тира диша спокойно до мен и се опитвах да извикам в ума си образа на Никса в родината му, виждах величествения Зимен дворец с известната Малахитова зала. Рисувах мислени пейзажи с девствен сняг и шейни, пълни с радостни хора. Чувах пропукването на леда, завладял Нева; представях си как се нося на кънки по замръзналите речни плитчини.
	Не успявах да задържа дълго въображаемите картини. Появяваха се и чезнеха като дим, оставяйки ме по-объркана и неспокойна от преди.
	— Нерви — отбеляза мама, когато й се доверих. — Неизвестността е уред за мъчение. Домогва се до всяка бъдеща младоженка. Не позволявай на неведението да те тормози. Мисли само колко те обича Никса и остави бъдещето да се погрижи за себе си.
	Тя се задейства съобразно напътствията си; насочваше вниманието ми към подготовката на зестрата; поръча вечерни рокли на прочутия модист Чарлс Фредерик Уърт, чиито пищни творения бяха на гребена на вълната. Не попитах как ще си позволим подобно разточителство, защото ателието му се намираше в Париж. Мама обаче настояваше да отпътувам за Русия, снабдена с най-стилно облекло, та никой да не си помисли, че Дания не е в крак с времето.
	Господин Уърт изпрати модели на рокли, включително корсети, върху дребни манекени. Тира приветства елегантните кукли с възторжени викове, но мама й забрани да ги пипа. Развълнувах се при мисълта как ще пристигна в Русия, облечена като идеализираните кукли.
	Избрахме няколко модела и организирахме пътуване до Париж, за да пробвам роклите на място. И тогава светът ми рухна.

>>	Пета глава

	Мама влезе в стаята ми; държеше телеграма. Подбирах — поне се опитвах — дрехите, разхвърляни по леглото ми. Чудех се какво да оставя и какво да прибера в куфара. След Париж щяхме да заминем за Ница. Императрицата вече ни чакаше там. Заболяла и отпътувала от Санкт Петербург по-рано от обикновено. От мама знаех, че Мария Александровна страда от задух и близостта до морето й се отразява добре. Въпреки наличието на крайбрежни дворци в Русия тя явно предпочиташе морето да е по-далеч от владенията на съпруга й. Никса я бе придружил, за да прекараме известно време заедно, преди да поема към Русия. Не обърнах особено внимание на листа в ръката на мама.
	— Нейно Императорско Величество пак ли е изпратила вест? — попитах, оглеждайки овехтялата си сламена шапка. — Дали е подходяща за вилата? Едва ли ще е горещо в ранна пролет, но не искам лунички. Или да взема слънчобран?
	— Мини… — Тишината в гласа й ме закова на място.
	Шапката от излиняла суха слама изхрущя между пръстите ми. Мама не прекрачи прага — не от нежелание, а защото сякаш бе останала без сили. Залитна и се подпря с длан върху рамката.
	— Никса… — промълви и шапката се изхлузи измежду пръстите ми. — Станала е злополука…
	Не продумах. Взрях се в покрусеното й лице, в късчето хартия в ръката й и стаята се схлупи върху мен.
	— Конят му го хвърлил от седлото — продължи мама със същия ужасяващ глух глас. — Гърбът му пострадал. Не можел да ходи. Имал треска. Нейно Императорско Величество извикала специалист от Виена. Никса има възпаление на гръбначния мозък, Мини.
	Не чух името на болестта. Думите й забиваха ножове в мен. Зашеметена от бумтящото биене на сърцето ми в ушите, се пресегнах за опора — каквато и да е опора. Мама притича и ме хвана през кръста. Помогна ми да седна на леглото. Останах там, превита одве — безжизнена, безгласна кукла, втренчена в нищото.
	— Иска да те види — прошепна мама. — Трябва да бързаме, дете мое. Вече е получил последно причастие. Императрицата ни умолява да тръгнем веднага.

	* * *

	Не бях ходила във Франция и не видях нищо, когато отидох. Четири дни прекосявахме омразната Германия. Пътувахме в луксозен вагон с билети, изпратени ни от императрицата. После личният й влак ни откара от Дижон до Ница. По заповед на френския император Наполеон III всички други влакове спряха, за да ни разчистят пътя. В купе с орехова ламперия и пищна мебелировка, заобиколена от прислужници в ливреи, седях до прозореца и се взирах навън. Не виждах нищичко от френската земя, все едно минавах през безкраен тунел.
	Мама говореше малко. Думите не можеха да облекчат страданието ми. Бях се влюбила, бях приела да се омъжа; сега ми отнемаха годеника. Дори да се бе опитала да ме утеши, нямаше да я чуя. Молех се наум в ритъма на трополящите върху релсите колела: нека оздравее, изцели го с чудо, не позволявай да умре.
	Вярвах, че умре ли Никса, ще умра и аз. Както Виктория след смъртта на Албърт ще пожелая да легна в гроба му. Не виждах живот без него.
	Вярвах го до дън-душа.
	Тогава бях много млада.

	* * *

	Императрицата ни чакаше пред входа на великолепната си крайбрежна вила, сгушена сред портокалови гори и дъхави акации. Изгледът към Средиземно море ме срази с жестокостта си. Как е възможно на толкова красиво място да се разиграе подобно злощастие?
	Изразът в очите й с морави сенки и топлата й прегръдка ми показаха, че не сме закъснели. Разбрах и неизреченото — Бог няма да отговори на молитвите ми.
	— Помоли ме да отидеш при него още щом пристигнеш — каза ми императрицата.
	— Първо трябва да се преоблека — чух се да прошепвам; гласът ми идваше отдалеч, чужд глас.
	— Глупости. — Мама ме побутна напред.
	Императрицата ме поведе през светлата просторна вила, ухаеща на море.
	— Не изпитва болка — рече ми тихо, когато спрях пред прага на стаята му. — Упоен е с макова настойка. Върви при него, скъпа. Чака те твърде дълго…
	По-дълго от отреденото му свише.
	Приближих до леглото му. Очите му биха затворени, бледата кожа се сливаше с чаршафите, съзирах ръбовете на черепа му, сякаш болестта бе решила да го разяде до мозъка на костите. Преглътнах сълзите. Не биваше да плача сега. Не биваше да ме вижда безутешна. Исках присъствието ми да му даде сила, да разбере, че аз…
	— Мини.
	Гласът му стигна до мен през далечния ропот на морето, долитащ през широко отворените прозорци. Никса не виждаше водата, но я чуваше.
	Седнах на табуретката до леглото и хванах ръката му. Студената му кожа ме смрази. В зачервените му очи зърнах страх. Дори опиумът да притъпяваше телесната болка, отвътре го измъчваше по-дълбоко страдание.
	Никса знаеше, че е обречен.
	Напуканите му устни помръднаха.
	— Не. Не говори — взех чаша вода от масичката до леглото. — Тук съм. Няма да се отделя от теб.
	Ръката му се плъзна към моята. Отмести глава от чашата, която се опитах да притисна към устните му.
	— Слушай — отрони немощно. Нямаше сили, но пръстите му се забиха в дланта ми. Приведох се към него и усетих киселия му дъх, миризмата на обляното му в пот тяло. — Предадох те… Отнех ти щастието. Като Инок.
	— Не, не си!
	— Да. — Пръстите му се плъзнаха към китката ми, сграбчиха я. — Изгубен съм. Няма да се оженим. Обещах ти…
	Неволно извърнах глава към вратата, сякаш долових невидимо присъствие, потайни стъпки пред прага. Нямаше никого.
	Обърнах се към Никса.
	— Саша — промълви той. — Обещай ми да се омъжиш за брат ми. Ще те обича. Ще те обича дори повече от мен… Заради мен.
	Отдръпнах се смаяна, но пръстите му се впиха в китката ми като ледени бодли, а лицето му — Божичко, лицето му. Умоляваше ме.
	— Обещай ми, Мини.
	Не успях да изрека думите, които искаше да чуе. Имах чувството, че пропадам от безкрайна скала, летя към морето, ала никога няма да стигна водата; цяла вечност ще размахвам ръце и ще се въртя във въздуха, докато се разпадна на късчета.
	Той се отпусна безжизнен. Пръстите му се изхлузиха от китката ми. Лежеше съвсем неподвижен. Помислих, че е мъртъв. Видях обаче как гърдите му се повдигат едва забележимо. Останах до леглото. Изпращах го с поглед. Той се отдалечаваше — Инок, отплаващ по морето.

	* * *

	Мама ме отведе в покоите ни, а императрицата остана да бди до Никса. Прислужник ни донесе храна — не можех да я гледам, камо ли да я вкуся. Докато се събличах да си легна, мама попита:
	— Спомена ли Саша?
	Срещнах тъжните й очи. Почудих се какво знае.
	— Защо?
	— Нищо ли не каза? — настоя тя.
	— Не. Защо питаш?
	Явно долови истерията, надигаща се в гърлото ми. Извърна глава към вратата — като мен в стаята на Никса, после ме погледна отново и отговори:
	— Защото Саша е тук.
	— Така ли?
	Спомних си злокобното чувство, че ме наблюдават, глухите стъпки пред вратата. Обзе ме отвращение.
	— Защо не се представи?
	— Императрицата прецени, че първо трябва да отделиш време на Никса. По-късно ще се запознаете. Утре вероятно — добави с пресеклив глас, осъзнала какво се опитва да не изрече: „Ще се срещнем на бдението, ако Никса преживее нощта.“
	Обърнах се към леглото. Исках да избягам, да забравя всичко.
	— Да те събудя ли, ако…? — прошепна мама.
	— Да.
	Вратата хлопна зад нея. Останах сама.
	Не заспах. Молех се да потъна в забрава, но усещах невидимото присъствие да витае до леглото ми — странника, за когото годеникът ми ме умоляваше да се омъжа.

	* * *

	Рано сутринта се събрахме край леглото на Никса. Априлската светлина посребряваше морето, но сега прозорците бяха затворени. Усетих задушлива миризма на мускус и шампанско — отварата на виенския специалист за разбуждане на Никса от ступора.
	Двама православни свещеници в странни черни раса, украсени с епитрахили от златен брокат, и с килимявки върху главите стояха до смъртния одър. Единият напяваше тихо. Ювелирна златна кадилница се люлееше в ръката на другия и димящият тамян спарваше още повече въздуха. Извърнах поглед от сериозните брадати лица на духовниците, изпращащи Никса в сетния му път.
	И тогава го видях — великия княз Саша, вкаменен до майка си.
	Императрицата седеше превита на табуретката до леглото на Никса. Носеше същата тъмна рокля, с която ни бе посрещнала вчера — явно бе прекарала цялата нощ тук. Не вдигна глава, докато с мама пристъпвахме край хлипащите придворни дами и другите гости — руски аристократи, предположих, отпочиващи в Ница. Нетактичното им присъствие ме разгневи. Не наблюдавахме театър, а трагичния край на един млад живот!
	Стиснах юмруци и застанах до императрицата. Тя се пресегна към мен. Не отпуснах пръсти и дланта й обви ръката ми.
	Стрелнах с очи втория й син. Ако не знаех, че са братя, никога не бих го взела за сродник на Никса. Великият княз изглеждаше тромав и непохватен, с масивно телосложение и прегърбен, дълъг торс. Главата му клюмаше върху дебел врат; под олисялата над челото коса синьо-сивите му очи приличаха на тесни цепки; нелепо рошав мустак обрамчваше начупените му устни. У него не съзирах ни помен от изтънчеността на Никса.
	Саша не срещна погледа ми. Изцъклените очи на Никса обаче се плъзнаха към мен.
	— Прелестна е, нали? — чух го да отронва глухо.
	Въпросът бе отправен навярно към брат му, но отговор не последва. Свещеникът продължаваше да припява, сълзите ми замъгляваха всичко. В сетния миг се отскубнах от императрицата и коленичих до Никса.
	— Не ме напускай! — простенах.
	Той въздъхна. Последният му дъх.
	Императрицата извика тихо. Отчаянието й разтърси настъпилото безмълвие. Строен мъж с олисяло теме, посребрели мустаци и гъсти бакенбарди пристъпи към нея, за да я утеши. Саша се отдръпна настрани. Високият възрастен мъж ми изглеждаше познат.
	— Мария, слънчице мое — промълви той.
	Тогава разбрах. Император Александър. Той също бе тук.
	Годеникът ми лежеше бездиханен. Потърсих мама с трескав, див поглед. Открих я зад императрицата, сред жените, закрили с кърпички лицата си. Тя извърна очи. Осъзнах, че непознатите край мен не са аристократи във ваканция, а членове на императорското семейство.
	Беше непоносимо — унижението да ме оставят в неведение, докато те знаят, до един, какво изгубих. Понечих да се изправя на крака. Полите ми, усукани около глезените, ме препънаха. Някой ахна тихо, вероятно от страх да не падна върху мъртвеца. Саша се стрелна напред. С крепка ръка улови рамото ми и ме задържа права.
	Взрях се в оловните му очи. Преди да успея да му благодаря, го чух да просъсква под нос:
	— Обещах му. Не забравяй.
	Пусна ме и потъна в мразовито мълчание.
	Мама ме изведе от стаята, далеч от изпълненото с любов бъдеще, което самонадеяно си представях.

	* * *

	Никой повече не спомена последното желание на Никса. Не признах сетната му молба. Стаих я в себе си по време на осветената от факли процесия до православната църква. След опелото руски военен кораб отнесе ковчега за погребалните церемонии в Санкт Петербург.
	Императорските величия дойдоха да се сбогуват с мен и мама. По нейно настояване щяхме да отседнем в Румпенхайм, където да скърбя в усамотение. Императрицата ми подаде Библията, принадлежала на Никса, и ме прегърна.
	— Той винаги ще бъде с нас, дете — прошепна. — Споменът за него живее в нас. Помним ли го, ще векува и в небето и в сърцата ни.
	Поклоних се пред императора. Александър приведе пепелявото си лице към мен и ме целуна по бузата.
	— Семейството ни винаги ще те посреща с отворени обятия. — Гласът му секна, издавайки дълбоката му покруса. — Скърбим и заради теб.
	Опита да ми се усмихне, но синьо-сивите му очи, очите на Никса, бяха потъмнели от печал. Неочакваната смърт на първородния му син го бе сломила, както бе сломила и мен.
	Топлата прегръдка на третия му син, великия Владимир, едва не ме разплака. Владимир притежаваше донякъде обаянието на Никса, ала изглеждаше по-мъжествен; крепката му снага контрастираше на чувствителните кафяви очи, наследени от майка му. Макар да не се бяхме срещали преди, долових искреност в думите му:
	— Ела скоро в Санкт Петербург.
	Саша не се яви. Императрицата ни изпрати до влака. Сподели, че новия престолонаследник е неутешим. Не продумвал на никого. Отплавал с кораба, за да съпроводи ковчега на брат си до Русия.
	По пътя към Дания мама ме изкушаваше със сладкиши и чай, които не докосвах, и ми шепнеше успокоително колко сме се обичали с Никса и какво умиротворение съм му дала в сетните му часове. Всичко се оттичаше от мен като шушненето на вълните отвъд прозореца на Никса. Знаех, че никога няма да забравя гласа на морето.
	_Обещах му…_
	Думите ме преследваха. Не бях изрекла обещанието, ала се чувствах обвързана от клетва.


>>	Шеста глава

	В Румпенхайм ме повали упорита треска, необяснима за лекарите, но не и за мама. Тя разбираше, че скръбта ме забулва в тъмна сянка, и отказваше да й позволи да надделее. Водеше ме на разходка из градините, където се разплаквах, защото си спомнях първата ни среща с Никса под дъбовата корона. Караше ме да яздя, отново разплакана, защото си спомнях злощастното падане от коня, обрекло го на смърт. Часове наред ме придумваше да седя в дневната над шевица, която също бързо подгизваше от сълзи. Извади роклите от Париж — платени и довършени без проба. Бях толкова отслабнала обаче, че никоя не ми стоеше по мярка. При вида на прелестните творения от бледорозов сатен, бяла и кремава коприна, предназначени да ме представят в целия ми блясък в Русия, се разридавах още по-неудържимо.
	Най-сетне мама се отказа от всякакви опити да ме разсейва.
	— Няма го — рече изневиделица една сутрин. — Нищо не може да промени истината.
	Втренчих се в нея.
	— Нима не го знам?
	— Защо тогава? И ти ли искаш да умреш? Поболяваш се, нищо не подхващаш, дори не ядеш, само човъркаш храната. Няма да ти позволя! Не си единствената жена, изгубила любим човек. Смъртта ти ще донесе още повече скръб, нищо друго. Нима ще ни накараш да те сложим в гроба?
	— Какво искаш да направя? — за пръв път повишавах глас пред нея.
	— Да живееш. Тъгувай за него, но живей. Никса искаше да си щастлива. Дали би одобрил да те вижда в това състояние?
	— Каза, че ми е отнел щастието! Предал ме е…
	Зарових лице в длани.
	Тя пристъпи към мен и сложи ръка върху рамото ми.
	— Не е виновен. И ти не си виновна. Такава е била Божията воля. Приеми го, за да ти олекне. Моля те, опитай. Заради мен. Заради баща ти. Заради братята и сестрите ти. Всички се тревожим ужасно за теб.
	Сестра ми…
	Погледнах към мама.
	— Аликс! Искам да я видя.
	— Ще я видиш! Веднага ще й пиша.
	— Не. Не в Англия. — Повдигаше ми се при самата мисъл да застана пред Виктория, изразила съчувствие към бъдещия ми съпруг. — Нека дойде тук.
	— Добре. Ще дойде — кимна мама.

	* * *

	Аликс пристигна, придружена от съпруга си Бърти, от първородния им син Албърт Виктор и от пеленачето Джордж. Информира ни, че предвид обстоятелствата е настояла да отпътува въпреки възраженията на Виктория, и любящото й присъствие облекчи скръбта ми. Бърти бе напълнял много; струваше ми се съвсем окръглен, с червендалесто, мустакато лице и в редингот, изопнат до пръсване над корема му. Държеше се мило обаче, изрази искрени съболезнования и не криеше бащината си гордост. Въпреки тъгата се усмихвах, защото прегърнеше ли бебето, малкият Джордж неотменно пръцкаше. Ужасена, мама попита:
	— С какво храните клетото дете?
	— С кърма — отговори невъзмутимо Бърти. — Момчето явно е наследило хановерските ми черва.
	Аликс също бе станала по-пухкава, но й отиваше. Изглеждаше доволна от брачния живот. Взе ме под крилото си, настоявайки да не говорим за нищо сериозно — да използваме както подобава срещата след дългата ни раздяла. „Както подобава“ включваше изобилна храна, за да ме угои, игри на карти, четене на поезия и пиано за четири ръце — моите и нейните. Обиколихме и дворците ни. Веднъж мама се затюхка колко са мръсни прозорците. Разсмях се с глас за пръв път след смъртта на Никса, когато Аликс тропна с крак и й забрани собственоръчно да атакува мръсотията. Напомни й, че е кралица и вече има прислужници.
	Оздравях благодарение на Аликс. Присъствието й ми помогна повече от всичко друго.
	— Дори в окото на бурята животът продължава — напомни ми тя, докато бродираше люлчина постелка на бебето. — Млада си. Отмине ли времето на печал, ще дойдат хубави дни.
	— Нима? Овдовях, преди да се омъжа.
	— Всъщност ти предстои да се омъжиш. Мислила ли си за това, откакто…?
	Не споменавахме името му и то стоеше неизречено помежду ни. В онзи момент обаче, успокоена от ритъма на иглата и конеца и от гъргоренето на Джордж до нас, ми се прииска да смъкна бремето на тайната, да се излекувам от дълбоката й рана, за да се почувствам отново цяла.
	Признах какво ме е помолил Никса и какво ми просъска Саша.
	Очите на сестра ми се разшириха.
	— Не си дали обещание, нали?
	Сведох глава.
	— Трябваше. Сега съжалявам. Отиде си от белия свят, без да получи отговор от мен.
	— Не се разкайвай. Умирал е. Не е разбирал какво говори.
	— Знаеше — признах тихо. — Саша е приел присърце думите му. Показа ми го. Такова е било желанието на Никса.
	— А твоето? — Очите й ме пронизаха. — Какво искаш ти?
	— Не знам. Няма да разбера, предполагам, ако не…
	— Ако не се омъжиш за него — довърши тя. — Откриеш ли обаче, че не искаш това, какъв лек има? Развод или раздяла са немислими.
	Опитах да се усмихна.
	— Да, скандалите са забранени. Мама не би позволила.
	— Значи ни предстои проучване. Трябва да разбереш със сигурност какво възнамерява Саша. Не си получавала писма, нали? Официално предложение…? — Поклатих глава. — Или ако е имало — продължи тя, — мама не ти е съобщила. Не би ти казала, преди да прецени, че си готова. А готова ли си?
	Замълчах.
	— Не знам — отговорих най-сетне. — Никса… — Гласът заседна в гърлото ми. Преглътнах; насилих се да повторя името му. — Никса ме изненада. Не искам повече изненади.
	Аликс се усмихна тъжно.
	— Разбирам.

	* * *

	Имало писма, призна мама. Всъщност тя и императрицата си пишели често през траурната година; дори императорът дал съгласие. Саша не споменавал нищо на всеослушание. Мама обаче побърза да добави, че слухът за отритнатата му любовница не бил верен. Разкая се, усетих го още щом изрече думите. Намръщих се. Явно в мълвата имаше някаква истина. Дори отхвърлянето на любовницата да е било знак за решимост, за мен то доказваше, че приема брака ни по задължение. Аликс обаче не споделяше мнението ми. Според нея Саша проявявал готовност да се посвети изцяло на бъдещата си съпруга.
	— Всички млади мъже имат увлечения — успокои ме тя. — Мнозина дори не се отказват от любовниците си. Ако го е направил, това изтъква в отлична светлина характера му. Той те чака, Мини. От теб зависи.
	Пропусна да повтори съвета да слушам сърцето си, но да използвам и разума. Подразбираше се. Предоставяше ми се втора възможност да се омъжа за руския престолонаследник. Нямаше да има следваща. Все пак се колебаех, разкъсвана от съмнения. Аликс се върна в Англия и ми остави на разположение безкрайни часове за размишления и безсънни нощи, за да си припомням сетните часове на Никса.
	Мама отново пое юздите.
	— Предлага да дойде тук и да ти поиска ръката лично. Не е нужно да ти повтарям колко необичайна чест е това.
	Подготвях се за лягане; бях освободила камериерката си Софи и се решех пред огледалото. Втренчена в отражението на мама, попитах:
	— Откога знаеш?
	— Не… — Поправи се. — Не искам да те лъжа. Императрицата ми каза, когато пристигнахме в Ница. Никса разкрил желанието си пред нея и Саша. Не ти съобщих, защото не беше в състояние да го обмислиш.
	Точно както предполагах. Оставих четката за коса.
	— Той е грубиян. Просъска ми като змия до неизстиналото тяло на Никса. — Мама сбърчи чело. — Какво би ме посъветвала да направя? — продължих, за да предотвратя въпросите й и неизбежното признание за молбата на Никса, останала без отговор.
	— Как да ти дам съвет? Толкова дълбоко страдаше… — Въздъхна. — Той не прилича на брат си. Все пак не му липсва добрина. Грубоват е, вярно, поне външно. Но защо да го виним? Като втори син са го обучавали да служи в Императорската гвардия. Никой не е предполагал, че ще озове в подобно положение.
	— Както никой не предполагаше в какво положение ще се озова аз — вметнах горчиво.
	— Права си. Има какво да направите един за друг. Любовта не е всичко в брака, стига да има взаимно доверие и уважение. А и с времето всеотдайността поражда любов. Императрицата ме увери, че Саша е готов да покаже преданост.
	— Достатъчно доказателство ли е отхвърлянето на любовницата? — не се стърпях.
	Мама ме погледна замислено.
	— Мини, разбирам колебанията ти. Знам колко тежко прие смъртта на Никса, а и по природа не свикваш лесно с промяната. Все пак трябва да се омъжиш и да родиш деца, да имаш свой дом.
	— И това ми стига? — Стоическият й тон ме бе уплашил, но успях да вложа сила в гласа си. — Дом и деца с надеждата някой ден да имам любов? Аз съм датска принцеса, както не пропускаш да ми напомняш. Бракът с Романов едва ли е единствената възможност да стана съпруга и майка.
	Мама въздъхна.
	— Млада си. Не познаваш действителния живот. Не се омъжи за Никса, ала за мнозина си вдовица…
	Стъписа ме суровото напомняне, че съм жигосана от смъртта на любимия.
	— Саша ще ти осигури високо положение — продължи мама. — Ще те издигне сред най-влиятелните жени на света. Дойде ли след време, любовта ще е благословия, ала сам по себе си бракът с руския престолонаследник е голяма чест. — Трепнах — със същите думи ме убеждаваше да се омъжа за Никса. — Помисли какво можеш да постигнеш като негова царевна, по-късно и императрица. Каква неизмерима помощ ще окажеш на Дания! Дори зад трона, жената е способна да управлява.
	— Да управлява ли? — Най-сетне я погледнах право в очите. — Не искам да управлявам.
	— Няма значение дали искаш, или не. — Откровеността й ме потресе. — Властта е дълг на кралските съпруги. Мислиш ли, че баща ти щеше да стане крал без мен? Аз съм остенът, който го насочва. Неговите очи и уши, негова съвест и съветник. Без нас мъжете остават момченца. Семейството ни се издигна благодарение на мен, защото не спрях да се стремя към повече, отколкото имахме.
	Внезапно разбрах.
	— Вилхелм. Ти ли…?
	— Да. Спечелих му гръцката корона, като ходатайствах за кандидатурата му пред Виктория. Кралицата е сред малкото от нас, властващи открито, но все пак е жена. И майка. Гърците се канеха да изберат сина й Алфред, а тя не искаше да го изпраща там. Охотно прие предложението ми да отстъпи Йонийските острови — ценен британски протекторат — за да наклони везните в полза на Вилхелм. Такова влияние ще притежаваш — да въздействаш върху народите в изгода на кръвната си линия. Ала само ако избереш мъдро.
	Не дочака да й отговоря. Остави ме застинала пред огледалото, смаяна и отвратена. Изпитвах обаче и възхита. За пръв път в живота ми не я виждах като взискателна майка. Виждах жена, извоювала ни място от нищото.
	Не исках да си го призная, но тя взе решението вместо мен. Щях да се омъжа за Саша и да приема съдбата си, както Никса бе пожелал.
	Макар да не бях влюбена.

	* * *

	Официалното потвърждение пристигна, подпечатано със златен восък с герба на Романови — двуглав орел. Според обичая сватбата щеше да се състои през ноември — традиционния месец за царски венчавки. Мама сплоти бойните редици и въведе строг режим — часове наред стоях затворена с учителя ми по руски и с православния свещеник, изпратен да ме въведе в новата вяра. После Аликс писа, че е бременна с третото си дете и кралицата категорично й забранява да присъства на сватбата ми в Русия.
	Мама изпуфтя:
	— Виктория е сърдита, задето отхвърли нейния Алфред.
	Не коментирах. Не бях доволна сестра ми да понася последствията, но се радвах, че пак съм успяла да раздразня Виктория.
	Денят за отпътуване настъпи дълго преди да се подготвя за сбогуването. Щяха да ме придружават три придворни дами, камериерката ми Софи и черна шпаньолка на име Чара. Татко ми я подари с думите:
	— За да имаш нещо живо от Дания.
	Прегърнах го разплакана, преди да се кача на обновения кралски кораб „Шлезвиг“. Брат ми, престолонаследникът Фредерик, щеше да представлява семейството ни в Русия. Мама и татко отклониха поканата — не можеха да си позволят разходите. Непосилните разноски за зестрата ми бяха изпразнили хазната ни.
	Дойде ред да се сбогувам с мама. След всичко, което бяхме преживели заедно, сега и двете бяхме занемели. Тя ме прегърна, после отстъпи назад.
	— Помни коя си — прошепна и ме предаде на Фреди да ме отведе на палубата.
	В пристанището два руски военни кораба се възвисяваха като левиатани — официалният ми ескорт до владенията на императора. Топовни салюти проехтяха от железните грамади и оркестърът до мен подхвана датския химн:
P>
	Родих се в Дания, Дания е моят дом.
	Тук са корените, откъдето светът ми расте.
	Ах, родна реч, ласкав майчински глас,
	Сърцето ми бие в сладостния ти такт…
	Обичам те, Дания, моя родна земя!
P$
	Пеех с пълен глас. Придворните дами и Фредерик стояха плътно до мен. Чара се гушеше в ръцете ми. Сърцето ми се късаше, че напускам родината.
	Знаех обаче, че родината никога няма да ме напусне.


>	Втора част
>	1866–1881
>	Бели нощи
E>
	„Бог високо, цар — далеко.“
@	Руска поговорка
E$


>>	Седма глава

	Любимата ми легенда от книгите, изпратени ми от Никса, описваше Русия като сияйна земя, блеснала в червено и златно — цветовете на жар-птица. Зъл магьосник завидял на селска девойка колко умело тъче и я проклел. Превърнал я в жар-птица, за да я отвлече. Докато летял с нея обаче, птицата умряла и перата й се посипали надолу; плодородната почва ги погълнала и дарила багрите им на руските дървета и на дивите цветя, а селяните ги вплели в носиите си.
	Огненочервеното наистина се оказа цветът на Русия. Аленото на кръвта, здравето, благоденствието и сполуката красеше всеки дом, пазарна сергия и храм, където лампи от червено стъкло осветяваха иконите. Червени бяха и къщите, впряговете с три коня, каретите и шейните. Резбовани червени ябълки грееха по вратите, стрехите и оградите; кърпичките и ръкавите бяха обвезани с деликатни червени шевици; лакираните дървени съдове и прибори бяха покрити с алени шарки; яркочервени ширити изпъкваха върху униформите на казаците, посрещнали ме с приветствен марш.
	Червеното не бе единственият цвят на новата ми земя. Пристигането ми предшестваше първия сняг и в кристалния въздух удивителният град, наречен Северната Венеция, сияеше в хиляди ослепителни нюанси — тюркоазено, ябълковозелено, кремаво, лазурно и бледорозово — по куполите на храмовете, дворцовите фасади, табелите на магазините, мостовете над река Нева и десетките канали, свързващи островите с континенталната суша.
	Не бях виждала подобно нещо. Стоях на палубата и се взирах поразена в града. Помнех как ми го описваше Никса, но сега, разстлан пред очите ми, Санкт Петербург ми приличаше на видение от рая.
	Не ми позволиха да сляза на пристана. Императорът и императрицата, годеникът ми Саша, братята му — великите князе Владимир, Сергей и Павел — и сестра му, великата княгиня Мария — се качиха на кораба да поздравят мен и Фредерик. За мое удивление императорът лично ми поднесе хляб и сол — традиционен руски ритуал за добре дошъл. След миг избухнаха гръмки фойерверки и превърнаха небето в лъчиста шир.
	На другия ден, придружени от хусарски конен отряд, аз и брат ми прекосихме града в открити карети. Стълпените по улиците хора надаваха въодушевени възгласи и падаха на колене пред императора, сякаш е бог. Виковете „Бог да пази царя!“ кънтяха над нас; за мен те бяха свидетелство за дълбоката преданост на руснаците към владетеля им. Императрицата обаче се обърна към мен и рече:
	— Твоето пристигане е добра поличба за народа. Идваш в месеца, когато се прекланяме пред кръста на свети Андрей.
	Усмихнах се предпазливо. Бях възпитана като лутеранка, вяра, страняща от идолопоклонничеството и суеверията. Все пак исках да видя повече, да опозная този великолепен град. Разочаровах се, защото след обиколката с карета се върнахме на пристанището и се качихме на разкошния императорски платноход „Александрия“, цяла нощ стоял на котва в залива до моя кораб.
	Отплавахме на юг към „Петерхоф“, летния дворец на императора — множество внушителни сгради, издигнати върху висок нос край брега на Балтийско море. Разположен сред просторни градини с бликащи водни каскади и фонтани, главният дворец с трийсет помещения всъщност не бе огромен. Стори ми се обаче, че в украсената му със стенописи трапезария може да се вмести цяла Дания.
	С частен влак продължихме навътре в сушата към Царское село, където се намира пищният Екатеринински дворец в леденосиньо и златно — поредното лятно убежище на императора, потънало сред градини и спокойна красота. Останахме тук шест дни. Бях изтощена, отчаяно се нуждаех от отмора, в ума ми се вихреше буря от впечатления и смесени чувства. Светът наоколо ме смаляваше, с почуда осъзнавах, че съм дошла в земя, чиито богатства надхвърлят всичко, виждано някога от мен. Още по-обезпокоително бе усещането, че за разлика от императора и императрицата Саша не е очарован от появата ми.
	Почти не ми продумваше. Разговорливият му брат Владимир компенсираше мълчанието му. Заведе ме на зашеметяваща обиколка из Екатерининския и съседния Александровски дворец, пълен с просторни мраморни зали и салони с изрисувани стени. С особена гордост ми показа Златната анфилада — балната Зала на светлината, украсена със златни барокови орнаменти и кристални полилеи.
	В Кехлибарената зала дъхът ми секна от възхита. Облицовано изцяло с гравиран кехлибар, огледала и позлата, помещението бе окъпано в неземно сияние. Замислена колко средства и майсторство се изискват да се създаде подобно чудо, докоснах предпазливо една прозирна кехлибарена плоча, увенчана с позлатен ангел.
	— Подарък е от пруския крал Фредерик Вилхелм I — обясни Владимир. — Украсата била предвидена за Берлинския дворец, но Петър Велики толкова й се възхитил, че кралят му я предложил като част от споразумението им. Дъщерята на Петър Велики, императрица Елисавета, разпоредила да я инсталират тук. Години наред са добавяни нови орнаменти. Сега в залата има над шест тона кехлибар.
	— Но нали кехлибарът е трошлив? — попитах. — Занаятчиите как са успели да го изваят?
	— Загрян внимателно в маслена баня, кехлибарът се размеква — отговори Владимир. — За да се споят отделните късове, повърхността се намазва с ленено масло, загряват се, после се притискат горещи. — Засмя се. — Ние, Романови, не пестим средства. Ако това те впечатлява, почакай да видиш Зимния дворец в Санкт Петербург.
	— Сигурно „Версай“ изглежда така — прошепнах.
	Не намирах по-достойно сравнение. Бях чувала много истории за легендарния дворец на френския крал-слънце.
	Саша, чиито тежки стъпки отекваха върху орнаментирания дървен под далеч зад нас, промърмори:
	— Гледай! — обърнах се и се втренчих изненадана във вдигнатия му юмрук. — С тази руска десница мога да огъна целия „Версай“ като подкова.
	— О? — От радост, че ми е проговорил, не отдадох никакво значение на думите. — Иска ми се да го видя!
	Владимир се разсмя:
	— Не го подстрекавай! Ще го направи!
	Същата нощ по време на официалната вечеря Саша впери немигащ поглед в мен, взе един поднос и среброто се огъна като маджун в ръцете му. Захвърли го настрани и заяви:
	— Русия не стои по-долу от никоя друга земя!
	— Стреми се да те впечатли — прошепна ми Владимир, докато ме водеше към дансинга. — Не иска да е недостоен заместител на Никса.
	Не отговорих. Смути ме обаче убедеността на Саша, че с демонстрации на сила ще спечели привързаността ми. При мисълта да имам съпруг, способен на подобни действия, ме прониза непоносима носталгия по дома. Преодолях болката и се отдадох на въодушевлението от музиката. В танците бях ненадмината. След два квадрила и любимата ми полска мазурка дори не се бях задъхала.
	— Ще спечелиш сърцата на руснаците с уменията си — похвали ме запъхтян Владимир. — Добрите танцьори са на почит тук. Изглежда и Дания не стои по-долу от другите земи.
	Неволно съжалих, че няма да се омъжа за него. Саша не се отлепи от стола; удряше с длани по бедрата си и тропаше с крака в ритъма на музиката, но не понечи да ме покани на танц.
	На другия ден се върнахме с влак в Санкт Петербург.
	В открити четириместни карети прекосихме широкия Невски проспект до Зимния дворец. Край пътя отново се тълпяха хора — надаваха радостни възгласи и хвърляха шапки във въздуха. Саша седеше мълчалив до мен, далеч по-спретнат в синята униформа на Императорската гвардия; тънките мустаци смекчаваха каменната му челюст, леко изпъкналите му синьо-сиви очи изглеждаха безизразни, сякаш с усилие изтърпяваше шумотевицата.
	Каретите минаха през портата „Нарва“, издигната в чест на победата над Наполеон, и навлязоха в обширния дворцов площад, в чийто център се извисяваше обелискът от червен гранит в памет на Александър I.
	Дъхът ми секна. Точно пред мен се възправяше Зимния дворец — яркочервен колос с бели и златни пиластри, опасал речния бряг, докъдето поглед стига. Слънцето събра сили и превърна огромните сводести прозорци в лъчисти езера, обрамчени в бяло. Заслоних очи и се взрях в линията на покрива, назъбена от бронзови статуи. Бароковото чудовище изглеждаше всъщност почти въздушно, сякаш излязло от приказка.
	— Над хиляда помещения — отбеляза Саша.
	Обърнах се сепната към него.
	— Как успяват хората да намерят когото търсят?
	— Справят се. — Замълча. — Ние няма да живеем тук. След сватбата ще се установим в Аничковския дворец. Близо е, но не прекалено. Предпочитам да съм на разстояние от Двора.
	Блудкава усмивка разтегли устните ми. Да ме обнадежди ли се опитваше?
	Влязохме, приветствани от свирачи, надули златни рогове. Отвътре дворецът изглеждаше още по-страховит — безкрайни алабастрови зали, облицовани с огледала; галерии с колони от лазурит, оникс и малахит; вити стълбища от хлъзгав мрамор с цвят на разбит каймак, по които тежките вълнени поли ме препъваха и теглеха назад.
	След мен Софи дърпаше припряно каишката на Чара. Неочаквано — на последната стълбищна площадка — групата се раздели. Мъжете тръгнаха нанякъде, а жените, водени от императрицата, поеха из лабиринта на западното крило. Влязохме в апартамент, където властваше червеният брокат; сред тапицирани столове, табуретки, позлатени писалища и маси се извисяваше легло с балдахин, годно да побере десетима. Втренчена в него, си спомних как зиме двете с Аликс се свивахме върху паянтови нарове и запълвахме с вълна пролуките на прозорците, за да се спасим от вятъра.
	Придворните дами се оттеглиха в преддверието. Императрицата остана при мен. Стоях омаломощена; под палтото ми, покрило глезените, се стичаше пот. Някак си вещите ми се бяха озовали тук, скупчени в ъгъла. Жалката сбирка от пътнически сандъци приличаше на запуснат мравуняк в сравнение с разкоша наоколо. Почувствах се като просякиня; без предупреждение зад клепките ми напряха унизителни сълзи.
	Изплезила език, Чара се разлая и впи влажните си кафяви очи в моите.
	— Жадна е — обърнах се към Софи, объркана дори повече от мен. — От часове не е пила вода.
	— _Eau pour la chien_ — заповяда императрицата. — Вода за кучето!
	След миг от преддверието се появи придворна с купичка. Чара залочи лакомо и опръска с вода дебелия червен килим.
	— Сигурно и ти си изморена и жадна — предположи императрицата.
	Истината, изречена с тих глас, ме просълзи отново. Примигнах да си проясня очите и прошепнах:
	— Не… не знам какво да правя, Ваше Величество.
	— О, не. — Тя пристъпи до мен. — Никакви „величества“. Просто Мария.
	Прегърна ме и хладната й длан обви врата ми. Облегнах глава върху костеливото й рамо и усетих липсата на мама тъй остро, че приглушено ридание се изплъзна между устните ми.
	Императрицата извади кърпичка от джоба на полата си и попи бузите ми.
	— Не плачи. Ако искаш, утре ще го посетим. Ще отидем заедно да го почетем.
	Бе разбрала погрешно тъгата ми. Не скърбях за Никса; всъщност за мой срам почти не помислях за него. Родният дом ми липсваше безкрайно повече, отколкото си бях представяла. Кимнах.
	— Да. Искам… да го видя.
	— Положен е в крепостта отвъд реката, в храма „Св. св. Петър и Павел“. — Тя улови ръката ми с ледени пръсти, сякаш споменаването на гроба му бе изцедило цялата топлина от тялото й. Гласът й потрепери и все пак долових стоманена нотка в него. — Ще свикнеш. Не е лесно да дойдеш тук, в тази земя, детето ми, но постепенно ще се приспособиш. Длъжна си. Не им позволявай да те смажат. Сега си Романова. Приеми ролята си. Няма друг начин да оцелееш.
	Пусна ме.
	— Ще заповядам да се грижат добре за теб. Чака те усилна подготовка — първо за въвеждането ти в новата вяра, после за сватбата. — Отстъпи назад усмивка. — Знам, че ще ни изненадаш.
	Излезе в преддверието и Софи дотича при мен. Пръстите ми бяха вкочанени в ръкавиците, въпреки че в стаята — а и навсякъде в двореца — бе ужасно горещо. Грамадна тухлена печка върху железни крака бълваше зной като адско гърло. Задушавах се; незабавно трябваше да смъкна няколкото пласта дрехи от гърба си.
	Стройна млада жена с кестенява коса и изразително, макар и не съвършено красиво лице, влезе в помещението. Поклони се.
	— Казвам се Александра Оболенска, Ваше Височество. Съпругът ми, княз Оболенски, е главен иконом на домакинството на Негово Императорско Височество. Ще ви служа като главна придворна дама. — Усмихна се. — Когато сме сами, може да ме наричате Таня.
	Въздъхнах, облекчена от неочакваната непринуденост.
	— А ти ме наричай Мини.
	— Мини. — Тя произнесе внимателно непознатото име.
	После помогна на Софи да ме освободи от палтото, шапката, ръкавиците. Двете се заеха да разопаковат багажа ми, а аз седнах върху един от неудобните столове, тапициран с червен брокат. Забелязах как с присвити устни приглажда смачканите ми долни ризи.
	— Тук сигурно имате далеч по-красива дантела — подхвърлих.
	Едва се удържах да не добавя, че нищо от притежанията ми в куфарите — с изключение на парижките рокли, сгънати в облицовани с атлаз кутии — не може да се мери с тукашното великолепие.
	— Няма значение — успокои ме Таня. — Негово Величество се е погрижил. По традиция императорът подготвя сватбени дарове за снаха си. Твоите чакат да ги разгледаш.
	— Днес ли? — Не бих понесла още едно свидетелство за немотията на семейството ми.
	— Утре следобед, когато с Нейно Величество се върнете от Църквата „Св. св. Петър и Павел“. — Таня инструктира Софи къде да подреди вещите ми, макар в момента да ми изглеждаше, че е по-добре да ги изхвърлят и да запазят само творенията на господин Уърт.
	Взех Чара в скута си и зарових лице в козината й. Миришеше на студа отвън и на ленено масло както всичко от дърво в двореца. Напразно опитах да доловя уханието на дома, да го запечатам в паметта си, защото се страхувах да не го забравя твърде скоро.
	Да, Чара беше нещо живо от Дания, но сега миришеше единствено на Русия.


>>	Осма глава

	Пред пищния иконостас имаше скромен гроб — бял мраморен саркофаг със златен православен кръст, заобиколен от парапет. Името му, рождената дата и датата на смъртта бяха гравирани върху метална плочка.
	Великата княгиня Мария настоя да дойде с нас и докато прекосявахме с карета моста над река Нева до Заячий остров, не спря да бърбори каквото й мине през ума. Щом влязохме в храма обаче, увенчан с кула със златен ангел и пропит с миризма на тамян, тя улови ръката на майка си и млъкна. Под жълто-зеления сводест таван, украсен с изображения на Иисус, мъждукаха свещици и хвърляха отблясъци по съзерцателните икони.
	Коленичихме пред гробницата. Нямаше подпори, нито възглавнички за коленете — в православните храмове миряните стоят на крак по време на литургия — и в тъмните мантии и рокли се сливахме с възрастните жени със забрадки, които палеха свещи и се молеха край нас.
	Носех венец от рози от двореца, където винаги имаше свежи цветя, подредени във вази и в мраморни сандъци. Оставих венеца до гроба и шепнешком произнесох грижливо запаметена молитва. Чух императрицата да ридае.
	На връщане реката под моста се пенеше, нащърбена от зимния вятър.
	— Обичаше ли брат ми Никса? — попита ме великата княгиня Мария.
	— Да. — Прикрих тъгата с усмивка. — Не бяхме дълго заедно, но беше много мил към мен. Щяхме… да се оженим.
	— Сега ще се ожениш за Саша. — Тя се намръщи. — И него ли обичаш?
	Вперила поглед в реката, императрицата сякаш не ни чуваше. Стрелнах я с очи, изненадана от проницателността на дъщеря й.
	— Ще го обичам. Това е съпружески дълг.
	Мария обмисли думите ми.
	— Щом обичаш братята ми, значи сме сестри.
	Приведох се и я целунах по бузата.
	— Сестри сме — прошепнах.

	* * *

	Сватбените дарове — както всичко друго — бяха в смайващо изобилие. Запълваха цяла зала, подредени върху маси с ленени покривки и пазени от турци с чалми — стражите на императора. Палта, пелерини, елеци, нощници; обувки от бродирана кожа, ръкавици; пъстри шалове, фини копринени чорапи, изящни долни дрехи от коприна; купища носни кърпички, задължителен реквизит за всяка руска младоженка — с ненадминато изящество, макар да се съмнявах, че ще дръзна да си издухам носа в тях.
	— Всичко ли трябва да разгледам? — ахнах.
	Императрицата се бе оттеглила в покоите си. Пристъпите й на кашлица ме разтревожиха. Надявах се да не я е поболяла скръбта, пробудена от посещението на гроба на Никса. Мария обаче ме придружаваше; прелиташе от маса до маса, бърникаше нещата, все едно са играчки, и кривеше лице пред стражите с каменни изражения.
	— Не, разбира се. Необходимо е само да прецените дали одобрявате даровете, Ваше Височество.
	— Да… одобрявам ги — кимнах, но все пак няколко часа разглеждах съкровищата, удивена от изобилието и с пълното съзнание, че дължа всичко на свекъра си, императора.

	* * *

	Следващите седмици преминаха по строг график, запълнени със занимания от момента, щом отворех очи, до късно вечерта, когато получавах разрешение да се строполя зашеметена в леглото.
	Въведоха ме в православната вяра с тържествен двучасов ритуал, изискващ да се отрека от лутеранството и да го „заплюя“ три пъти, полузадушена от димящия тамян в кадилниците, провесени на вериги край мен. Крепеше ме мисълта, че вярата в Бог е по-важна от начина, по който я изповядваш. Кръстиха ме Мария и ми дадоха ново бащино име Фьодоровна („дар Божи“), приемано от повечето родени в чужбина невести. Миропомазаха ме и ме разведоха да целуна иконите преди първото ми православно причастие.
	На вечерното празненство в моя чест прочетоха императорски указ, където за пръв път се споменаваше титлата ми — Нейно Императорско Височество велика княгиня Мария Фьодоровна. Бях облечена в деколтирана синя рокля с бял атлазен пояс и брошка от звезден сапфир. Бях накичена с традиционното руско украшение кокошник — диадема с формата на полумесец, инкрустирана с диаманти и перли. Още преди да започнат танците, дрехите ми натежаха като олово. Въпреки това ги носех гордо и танцувах, както подобава.
	Сватбеният ритуал обаче се оказа напълно непонятен. Високомерният церемониалмайстор приемаше неведението ми като лична обида. Таня не се отделяше от мен — съветваше ме и превеждаше на френски, когато церемониалмайсторът преминаваше на раздразнителен немски. Не се бях постарала да науча езика, макар почти всички придворни на Романови да владееха и немски, и френски. Всъщност най-рядко чувах руска реч. Таня ми обясни, че руски просто не се говори в двореца. Почудих се защо отбягват майчиния си език.
	От недолюбваните книги по история обаче знаех за усилията на Петър Велики да сближи Русия с Европа. Наследниците му продължаваха традицията. В жилите на Романови всъщност вече не течеше само руска кръв. Екатерина Велика, родом от Померания, се бе омъжила за потомък на Романови, преди с преврат да се качи на трона. По обноски и начин на живот руският императорски Двор не се различаваше от европейските, ала във великолепието му бяха втъкани древни славянски обичаи. Докато се мъчех да ги усвоя в цялата им сложност, все по-силно усещах нуждата от довереник. Брат ми, зает със задълженията на престолонаследник, представляващ страната ни, обикаляше из града с княз Владимир и приближените на императора. Рядко виждах и Саша, Срещахме се само на официални вечери и приеми. Той продължаваше да страни от мен и безразличието му подхранваше тревогата ми. Никога не се бях чувствала по-невежа и самотна. След банкетите и баловете се скривах в покоите си и се отдавах на отчаяние. Как щях да оцелея? Как да изпълня с чест дълга си към Дания, вричайки се във вярност на непознат мъж, и то бъдещ император?
	На девети ноември сутринта заваля първият сняг. Най-сетне ме поведоха към Малахитовата зала за изпитанието.
	Обличането ми в сватбени одежди отне три мъчителни часа. Докато фризьорката, наета специално за случая, навиваше тъмната ми коса на масури а ла Екатерина Велика, наблюдавах в грамадното огледало — принадлежало на племенницата на Петър Велики и по традиция единственото, предвидено за невестите на Романови — как Дагмар Датска потъва под дипли сребриста руска коприна и алена пелерина, поръбена с хермелин. Върху главата ми сложиха диадемата на Екатерина Велика с розов диамант по средата. Над нея се извиваха диамантените обръчи на булчинската корона, покрити със сребрист воал. Гривни със скъпоценни камъни и перлени нанизи красяха китките и врата ми.
	Изумителното одеяние ме смазваше с тежестта си, докато императорът и брат ми ме водеха към дворцовия параклис. Плувнала в пот, се олюлявах от напрежение. Причерня ми за момент, преди да се кача върху драпирания в червено подиум до Саша, безупречен в синьо-сребриста военна униформа.
	Без да трепне, той ми протегна крепка длан. Замръзнах, спомнила си как ме бе удържал да не падна след смъртта на Никса.
	_Обещах му. Не забравяй._
	Под съпровода на молитвения напев на митрополита обиколихме три пъти олтара. Почудих се какво ли чувства Саша, принуден да се ожени за мен по силата на обещание, дадено на умиращия му брат. Погледнах крадешком безизразния му профил. Запитах се дали ще ме намрази, задето съм провалила живота му, прибавяйки към отговорността му на престолонаследник и съпружески дълг — да ми осигури удобство и да се погрижи да зачена синове, макар да не ме обича.
	Увлечена в подобни мисли, не усетих как церемонията приключи. В молитвата за императорското семейство включиха и моето име. Императорът и императрицата дойдоха да ни разцелуват. Императрицата ми прошепна:
	— Помни, сега си една от нас.
	Навън гърлата на сто топа разтърсиха из основи двореца и осведомиха народа, че има нова царевна. Поведоха ни през лабиринта от коридори към балкон, драпиран в червено кадифе, с изглед към площада. Щом излязохме сред прехвърчащите в мразовития въздух снежинки, тълпата долу — безименна маса, ширнала се, докъдето поглед стига — ни поздрави с оглушителен рев. Отначало не различих руските думи, сетне смисълът им внезапно ме осени:
	— Бог да пази нашата царевна.
	Тялото ми мигом пламна. При вида на хората от осиновилата ме родина, крещящи новата ми титла, най-неочаквано и необяснимо осъзнах, че омъжвайки се за руския престолонаследник, съм направила много повече, отколкото да се обвържа с непознат. Бях се свързала с династия и империя, с поколения жени преди мен, изпълнявали дълга си към държавата. Вече не бях потомка на бедно и до неотдавна незначително семейство, принцеса без власт. Сега бях Романова, с всички тегоби, привилегии и задължения, наложени от ранга ми.
	— Покажи на Майка Русия, че и ти я обичаш — каза ми Саша.
	Улови ръката ми и я вдигна високо. Тълпата откликна с възторжен възглас:
	— Бог да пази Техни Императорски Височества!
	Дагмар Датска вече не съществуваше. Сега бях Нейно Императорско Височество Мария Фьодоровна.

	* * *

	Разрешиха ми да сваля пелерината за приема. Освободена от товара, очаквах с нетърпение сватбеното тържество, където щяха да присъстват всички членове на императорското семейство и стотици аристократи, получили лелеяна покана да седнат на трапезите в пищната Николаевска зала с тежки полилеи, коринтски колони и грамадни прозорци. Съгласно традицията вечеряхме в отделна зала. После императорът отиде да поздрави гостите, на които бе забранено да стават на крака при появата му — необичайно нарушение на етикецията, като се има предвид стриктният дворцов протокол.
	Официалното представяне се проточи до безкрай. По връчен от императрицата списък с гости Таня ме подготви как да произнасям имената и съответните титли. Разказа ми по нещо за всекиго — ранга на първородния син в Преображенския полк; за кого се е омъжила наскоро дъщерята и тъй нататък. Мислех, че несвързаната информация ще излети от главата ми. За моя изненада обаче си спомнях всичко, докато благородниците и съпругите им се покланяха пред мен. Съдейки по нескритото им удоволствие от уместните ми въпроси, изглежда останаха с добро впечатление.
	— Чудесно начало — похвали ме шепнешком Таня, преди да се оттеглим в императорската трапезария. — Няма да забравят проявеното внимание. Ще говорят, а нищо не се разпространява по-бързо от клюката. Започне ли празничният сезон, всички ще се надпреварват да ви канят. Ваше Височество ще покори обществото име по име, салон след салон.
	Прозвуча ми изтощително, но пък не бях подвивала крак от дванайсет часа и умирах от глад. Нахвърлих се върху първото блюдо — телешко в сливов сос — и Саша, стоял като истукан до мен по време на представянето, ми хвърли кос поглед:
	— Имаш здрав апетит, а?
	Вилицата застина пред устата ми.
	— Нередно ли е?
	— Във „Версай“ може би. Не и тук.
	След вечерята отидохме в съседна зала. Със Саша открихме бала с мазурка. Не беше лесен танц. Той ме настъпваше и изглежда не му се нравеше да е център на вниманието. Дръпна ме настрани веднага след танца. Владимир обаче — с лице, зачервено от виното — ми се поклони и под смръщения поглед на Саша ме поведе елегантно сред танцуващите двойки. Балът, продължил дълго след полунощ, ме ободри. Танците винаги успяваха да ме разведрят. С възстановени сили бях готова за следващото изпитание — първата брачна нощ.
	По традиция младоженците я прекарваха далеч от двореца — в личната вила на императора. Надявах се да нарушат обичая, предвид студа и снега. Уви. Следвани от свитата си, Саша и аз седнахме в карета с осем коня и в главоломен галоп напуснахме града. Руската нощ се сипеше като мастило над света. В близост до имението чух вълчи вой да оглася необятната снежна шир.
	Посрещнаха ни с обреден ръжен хляб и сол. Таня ме заведе в покоите, където свалих роклята и облякох везана нощница от сватбените ми дарове. После ме настаниха в легло върху сребърен подиум и поднесоха благословена икона към устните ми. Целунах я, поръсиха ме със светена вода и ме оставиха сама.
	Чаках и слушах как сърцето ми тупти в ушите. Чаках ли, чаках. Придърпах дебелата завивка от меча кожа и се сгуших под нея. Потъвах в сън, когато вратата се отвори. Беше тъмно, но придружителят му носеше свещ. Видях го — огромен — в рамката на вратата. Приведе се, за да влезе.
	— Е? — застана пред мен с ръце върху хълбоците.
	От удивление занемях. Саша носеше тюрбан с пауново перо, досущ като турските стражи. Стоманеносива нощна риза, наподобяваща ризница, покриваше едрото му тяло. Надигнах се в леглото. Той пристъпи напред с тихо звънтене — върху извитите върхове на ориенталските му чехли имаше звънчета.
	Опитах да се овладея. Усетих как напира у мен — невъздържан изблик на умора, смайване и смях. Изригна, преди да го възпра. При вида на сълзите, стичащи се по бузите ми, Саша се вцепени, лицето му пребледня, очите му се превърнаха в тесни цепки.
	— Така се облича женихът през първата брачна нощ. Присмиваш ли ми се? — изръмжа.
	Представих си го как извива сребърния поднос и веднага се вразумих.
	— Не, не! Просто… е неочаквано.
	— Приличам на плашило! — Той хвърли яростен поглед през рамо; невидимият му придружител вече бе оставил свещта върху масичка и бе затворил вратата след себе си. — Онзи префърцунен глупак, церемониалмайсторът, ще си изпати. Казах му, че не ме е грижа какво повелява традицията…
	— Остави традицията — отместих се в леглото. — Ела тук, Саша.
	Досега не бях произнасяла името му с нежност, ала явно имаше въздействие. Подсказаха ми го сведените му очи и дланите; впити в нелепата одежда.
	И двамата не бяхме готови за този момент. Всички ритуали, подплатили брака ни, не можеха да ни помогнат. Тук бяхме мъж и жена, от които се очаква да направят каквото правят съпрузите. Не бях съвсем незапозната с изискванията, но той имаше предимство — ако слуховете за любовницата му бяха верни. Аз бях недокосната.
	— Недей да ми се смееш — процеди през зъби Саша. — Ако ще се смееш…
	Замълча неловко, сякаш не се сещаше как да защити накърненото си достойнство. Хареса ми, че макар и недодялан, проявява чувствителност.
	— Няма да се смея — обещах.
	Като човек, готов да се гмурне в ледена вода, той сграбчи доспехите и докато ги изхлузваше през глава, тюрбанът падна и се търкулна по пода. Дрехата явно бе тежка — под нея ленената му нощна риза бе овлажняла. Когато Саша легна тромаво до мен обаче, не долових мирис на пот. Кожата му ухаеше на чисто, на сапун.
	Беше се изкъпал, преди да дойде при мен.
	Лежахме един до друг. Не помръдвахме.
	— Знам, че не ме обичаш, но може ли поне… — чух го да казва.
	— Да? — обърнах се към него.
	Свещта гаснеше. В обвилия ни мрак профилът му изглеждаше като издялан. Представих си как го проследявам с пръст.
	— Да опитаме — довърши той. — Искам да сме щастливи, Мария.
	— Мини — поправих го. — Всички ме наричат Мини.
	Той пак замълча.
	— Предпочитам Маня — рече след малко. — Значи „бунтовна“… Приляга ти.
	Усмихнах се.
	— Веднъж татко ме описа така. Нека да е Маня, щом ти харесва. И, Саша, — добавих, — аз също искам да сме щастливи.
	Какво друго да кажа? Бяхме съпрузи. Никса го нямаше. Не биваше сянката на любовта ми към него да витае между нас. Бях взела решение. Бях се врекла на този мъж — да го обичам и тача в добри и лоши дни, в болест и здраве. Нуждаехме се един от друг. Той също бе обвързан с мен.
	Пресегна се над пространството помежду ни и докосна гръдта ми. Затворих очи. Погали ме и се плъзна по-наблизо. Грамаден мъж, показващ плаха нежност. Поколеба се и притисна устни в моите. Първата ни целувка. Не събуди страст у мен, но усещането не беше неприятно. Дъхът му бе чист — както тялото.
	Усетих възбудата му върху бедрото си.
	— Толкова си дребничка. Не… не искам да ти причинявам болка — прошепна ми Саша.
	— Няма да ме заболи… ако си нежен…
	Беше нежен. Не останах недоволна от това, което направи.
	За моя изненада изобщо не бях недоволна.


>>	Девета глава

	Зимата в Русия се оказа великолепна, стига да не се застояваш навън. В Дания бях преживявала тежки зими, но тукашната бе различен звяр. Смразяващият костите мраз, безспирният сняг и ледените ветрове, виещи край Нева обаче, изглежда не смущаваха руснаците. Ала почти никой не ходеше пешком. Навсякъде сновяха пъстроцветни шейни — собствени или под наем — и впрягове с три коня, карани от брадати кочияши в кафтани, обшити с кожа. Огньове в железни казани топлеха уличните преки. Зад непристъпните стени на всеки състоятелен дом бумтеше забележителната руска печка и запарваше двойните стъкла на прозорците зад плътни кепенци и дебели завеси.
	През празничния сезон градът вреше и кипеше. Приемите започваха в полунощ и продължаваха до зори. Балове, опери, театрални представления и симфонии се организираха в жежки салони; за отопление, восъчни свещи и газ за полилеите се харчеха цели състояния. Масите бяха отрупани с деликатеси, донесени от избите, където сред ледени блокове складираха месо и риба. В Русия за пръв път видях замразена храна и изобилието ме удиви — сочна осолена есетра и пъстърва; яребици; телешко месо, шунка и наденици; жито, сушени плодове и ядки; зеленчуци, отгледани в домашни оранжерии. Гостоприемството се смяташе за национална добродетел, а зимата бе време за ядене, пиене и празненства. Зимата бе сезонът на увеселенията, а руснаците обичат увеселенията.
	Със Саша заживяхме в Аничковския дворец на пресечката между Невски проспект и канал „Фонтанка“. За мое удоволствие в просторното имение имаше закрита градина и голямо езеро. От новия си дом потеглях с тройния ни впряг за срещи с благородници. Както предсказа Таня, ежедневно получавах прелюбезни покани. Саша се оплакваше, че „заради тези празноглавци“ няма да се свъртя вкъщи, докато Нева се разледи. Като царевна обаче се чувствах длъжна да уважа оказаното ми гостоприемство. Таня подчертаваше колко е важно да установя добри отношения с князете, особено с тримата братя на императора, двете му сестри и семействата им.
	Вниманието ме очароваше. Разговорите на френски никога не бяха скучни; всеки се вълнуваше от новата опера, пиеса или роман. Храната бе вкусна, а музиката на Римски-Корсаков, Мусоргски и Бородин — възвишена. Носех красиви рокли, поръчвани с дузини от парижките и санктпетербургските модни ателиета. С коса на масури, украсена с пера, гребенчета със скъпоценни камъни или перли, накичена с огърлици и гривни, танцувах безгрижно по цели нощи, защото нямаше нищо нередно в това. Саша мърмореше, но не ме спираше. Един от нас трябваше да се явява сред обществото, а както сам признаваше: „По-добре ти, Маня.“ Той също се забавляваше с брат си Владимир и с другарите им офицери. Не разпитвах в какво се състоят развлеченията. Съпругът на Таня, княз Оболенски, бдеше над него, а и Саша винаги се прибираше вкъщи, макар и със замъглени от водка очи.
	Протоколът все пак изискваше да ме придружава на официалните балове в Зимния дворец. Хиляди се тълпяха в сгорещената Николаевска зала, украсена с изящно оформени розови лехи и лаврови сводове. Подпийнеше ли, престолонаследникът забравяше смущението си и свиреше на туба с оркестъра; имаше изтънчен музикален слух и на трезва глава свиреше доста добре. Най-често обаче го обземаше безпричинен гняв и ми заповядваше да го заведа вкъщи и да го сложа да си легне. Подчинявах се, после се връщах в двореца да дочакам края на бала.
	Имах всичко мечтано — богатство, обществено положение, цял град в нозете ми. На Богоявление — по традиция ден за размяна на подаръци — организирах първия бал в дома ни. Подготвях го седмици наред, превъзпитавайки моите нехайни прислужници.
	Дори килерите със спалното бельо бяха в безпорядък. Камериерките зяпнаха, когато лично им показах как да го сортират; да изхвърлят износеното и прояденото от молци и да го заменят с ново. Благородничките, камо ли царевните, явно не ръководеха домакинството си, но усвоеното от мама умение да не загърбвам ежедневните задачи взе връх.
	— Подовете се чистят постоянно — разпоредих се. — Прахът в стаите се бърше всеки ден. Къпете се, нали? — добавих, втренчена в смаяните им лица. — Е, къщата също трябва да е спретната. Живеем тук.
	В Русия личната хигиена бе издигната в култ. Из целия град имаше топли бани за мъже и жени. Разполагах с напълно оборудвана баня, а Саша се къпеше през два дни дори в най-мразовитото време. Ето защо недоумявах как толкова съвестни към чистотата си хора позволяват пластове пепел от печките и камините да покриват всяка повърхност. Създадох си име на безмилостна господарка, която провежда неочаквани проверки и души чаршафите. Постепенно обаче прислужниците ми научиха, че за да работят при мен, трябва да спазват изискванията ми. Усърдните получаваха добро заплащане, защото разполагах със значителен годишен доход, отпуснат лично от императора, и вярвах, че трудът на прислугата не бива да остава невъзнаграден.
	През зимата дните бяха кратки, а нощите — дълги. В осветените от свещи църкви и къщи обаче ехтяха песни. През януари мрачното небе започна да просветлява, макар и неохотно. На Богоявление се включихме в шествието до реката, предвождано от императора. Дупка, изкопана в леда, разкриваше непрогледните дълбини на Нева. Свещеникът натопи жезъла си във водата, за да я благослови, и хората се втурнаха да пълнят кофи, понеже благословената вода се смяташе за чудодейна. През април ледът по Нева се пропука и от крепостта оповестиха с топовен салют настъпването на пролетта.
	В този съвършен свят ми липсваше единствено дете. Със Саша обаче се радвахме на близостта си и бях уверена, че плодовете й няма да закъснеят.
	Бях на деветнайсет, бях царевна.
	Нима бе възможно желанията ми да останат неизпълнени?


>>	Десета глава

	— С нас ли ще се разхождаш днес? — попита ме тринайсетгодишната Мария.
	Сварих я да чака в преддверието пред императорския кабинет. Големите й сини очи искряха от нетърпение. Ежедневната разходка на баща й по крайбрежната алея, опасала Зимния дворец, бе отдавна установена пролетна традиция. След заниманията с държавни дела Александър излизаше навън да се смеси без церемониалност с поданиците си. Според него руските бащици, както тук наричаха владетелите, не биваше да се отдалечават от народа, а поканата му да го придружа бе чест за мен.
	— Да — усмихнах се на Мария, облечена в бяла рокля и със сламена шапка с панделка върху сплетените кестеняви коси. — Колко си красива!
	Бих искала да я виждам по-често. Крехката й възраст не позволяваше да участва в зимните балове; същото важеше и за по-малките й братя — великите князе Сергей и Павел. Частни учители обучаваха и тримата, само че момчетата се готвеха за постъпване в полковете. Ето защо се зарадвах да срещна Мария. Седнала върху табуретка, великата княгиня държеше в скута си Милорд, червения ирландски сетер на императора, и се плезеше на стражите пред вратата към кабинета.
	— Най-сетне — въздъхна театрално. — Зимата е безкрайно скучна.
	Седнах до нея.
	— Детството не продължава вечно. Като пораснеш, зимата няма да те отегчава толкова.
	Младото й лице се разкриви в съвършен израз на погнуса.
	— Мама е още в Ница. И тя мрази зимата.
	— Да. Студът й се отразява зле — съгласих се.
	Мария бе твърде малка да се занимава с влошеното здраве на императрицата, както и да разбере, че честите й пътешествия до Крим и Ница, уж заради по-топлия климат, са продиктуваш колкото от кашлицата, толкова и от желанието да избяга от социалния натиск в Санкт Петербург.
	— Ще се върне скоро — добавих. — Вече е пролет. А през лятото всички ще отидем в Петерхоф и Царское село. Чудесно, нали? Ще тичаш на воля из прекрасните градини.
	Исках Мария да играе и да се смее из разцъфнали градини, да се наслаждава на последните години от детството. Сега осъзнавах колко щастлива съм била да отрасна, без да спазвам стриктна етикеция. Мария бликаше от жизнерадост, пързаляше се по мраморните парапети и по току-що полираните от прислугата подове, ала животът на велика княгиня не е лек, особено за дете, чиято майка отсъства дълго, а върху плещите на бащата лежи цяла империя.
	— Предполагам — кимна тя и с невинно безгрижие добави: — Ако нихилистите не ни принудят да избягаме в крепостта Гатчина.
	Втренчих се изумена в нея.
	— Как така?
	— Чух татко да крещи на един от министрите. Не искат да се разхожда сам. Нихилистите пак са го заплашили.
	Смразих се. Нямах представа, че групата недоволни анархисти, пропагандиращи социална революция, са взели на прицел императора. В салоните се говореше за тях, разбира се. Почти всички обаче ги смятаха за жалки сбирщина подстрекатели с твърде много свободно време. Така наречените нихилисти се бяха самоназначили за знаменосци на потъпканите и най-вече на останалите без земя крепостни селяни, които прииждаха да търсят работа в градовете.
	— Не се безпокой… Не е… — подхванах.
	Императорът излезе от кабинета и думите ми секнаха. Строен и висок, свекърът ми носеше стар редингот, кърпа на врата и шапка. Пръстите му в ръкавица стискаха тояжка. Усмихна се широко на Мария, после на мен.
	— Винаги идваш навреме, скъпа. — Гласът му избумтя през гъстите мустаци. — Защо не разпореди да ми съобщят, че си тук?
	— На тях ли? — Погледнах към стражите, изправени като бездушни каменни колони с чалми.
	Той се изкикоти и ме хвана под ръка. Мария и Милорд изприпкаха пред нас и заедно прекосихме двореца. Личните телохранители на императора ни придружиха до страничния вход и спряха там по негова заповед. Той не тръгна в обичайната посока към алеята край Нева. Свърна към улица „Садовая“. В обикновени дрехи и с черна филцова шапка, императорът оставаше незабележим; пешеходците го подминаваха, без да го погледнат. След Михайловския дворец, използван за военно обучение, пред очите ни се разстла Лятната градина — зелен островен оазис между Лебедовия канал и „Фонтанка“.
	— В градините ли ще се разхождате днес? — попитах.
	Александър кимна мрачно.
	— Ако успеем да се изплъзнем от идиотите, които ме следят. — Не уточни кого има предвид; извърнах се нервно назад, но пръстите му се сключиха върху лакътя ми. — Върви. Тук ще се порадваме на малко усамотение. Няма да разреша да ми го отнемат.
	Мари заподскача напред с Милорд.
	— Не се отдалечавай! — подвикна й Александър и ме поведе под брястовете покрай фонтани от цветен мрамор. — Посъветваха ме да отбягвам дигата. Не било безопасно — обясни ми той. — Ако слушам министрите си, никъде, освен в двореца, не е безопасно. Като угрижени квачки са, не ме оставят на мира.
	— Мари е дочула врявата. — Отворих слънчобрана, за да се заслоня от слънцето.
	— Така ми? — потупа ме по ръката. — Вече не е дете. Начинът ни на живот го налага. Чува твърде много. Слугите говорят. Всички говорят. Безбожна суетня! Човек ще си помисли, че зад всеки ъгъл ме дебне нихилист с пушка.
	— Значи е вярно? — Спрях. — Наистина ли са ви заплашили?
	— Съмняваш ли се? Скъпа, Русия не е, каквато изглежда.
	Погледнах го в очите.
	— Не разбирам. Как смеят тези нихилисти да заплашват императора?
	С болезнено изражение той се обърна към Мария, която хокаше Милорд, задето се е изпишкал насред пътеката.
	— Името им казва достатъчно. На латински „нихил“ значи „нищо“. Отричат авторитета, властта. Според тях анархията е единственото средство за промяна. Презират монархията, благородниците, Църквата. Както тълпите по време на френската революция и те са готови да стъпчат всичко, което символизираме.
	Сякаш сянка се спусна над нас, макар да нямаше никакви облаци по небето — руското пролетно небе, необятно и лазурно.
	— Това е нелепо. Вие освободихте селяните и премахнахте крепостничеството. Вие сте Царят Освободител. Народът ви обича.
	Той въздъхна.
	— Поданиците ми не са нихилисти. Искат само да живеят по-леко. Бунтарите са предимно интелектуалци с революционен заряд. Не са единодушни в идеите си, доколкото разбирам, но вярват, че съм освободил крепостните, за да ги заробя на работа в новите ни заводи. Стараем се да ги усмирим, но продължават да всяват хаос с надеждата или да въведа реформи, или да абдикирам. За предпочитане второто. Не им трябва цар.
	— Невъобразимо! Това е предателство! — възкликнах и Мария погледна към нас.
	Александър й махна да върви напред.
	— Предателство или не, с прискърбие признавам, че негодуванието им не е изцяло безпочвено. Крепостните наистина страдат. Освободих ги от вековно подчинение, ала оковите на традицията не се свалят тъй лесно. Не предвидих резултата. Оставих ги безпомощни без надзора на едрите земевладелци. В града ги експлоатират, защото са неграмотни. Ако знаех, не бих променил толкова решително начина им на живот. Малцина посрещат с отворени обятия промяна, от която не извличат полза.
	Думите му ме стъписаха. Спомних си коленичилите в снега хора по пътя към двореца и се смаях от наивността си. Бях ли пропуснала да забележа тъмнината, скрита под позлатата на новия ми живот? Осъзнах, че сме сами в градината, и подхванах с тревога в гласа:
	— Щом са ви заплашили, не бива да…
	— Не, не. — Той поклати глава. — Няма да треперя от страх в онази каменна грамада. И няма да позволя на стражите да се влачат постоянно след мен. Никой не може да избяга от съдбата.
	Поведе ме по пътеката към малкия Летен дворец на Петър Велики, кацнал до изкуствено езеро в далечния край на градината.
	— Подобни грижи не са твоя работа — продължи в духа на моя опит да успокоя Мария. — Нихилистите мътят водата, но още не са ме убили, нали?
	— Да не дава Господ!
	Щях да се прекръстя, ако ръцете ми не бяха заети — с едната държах слънчобрана, другата лежеше върху неговата.
	— Само дето те не вярват в Бог — изсмя се рязко, после замълча; в тишината се чуваше само тояжката му, потропваща по пътеката. — Искам да говоря с теб за Саша — продължи след малко. — Щастлива ли си с него? Не казвай каквото мислиш, че искам да чуя. Стига ми раболепието в двореца. Кажи ми истината. Предан съпруг ли е синът ми?
	Не изрече пряко думите, ала разбрах.
	— Да. Има си своите навици, но не това. — Погледнах изпитателно свекъра си. — Защо?
	— Възрази доста бурно, когато настояхме да се откаже от нея преди сватбата с теб. — Изцъка неодобрително с език. — Мария! Остави Милорд да си върши работата, където си поиска!
	Докато наблюдаваше как разкаяната му дъщеря се отдалечава към езерото до Летния дворец, опитах да се преборя с ненадейното безпокойство. Саша наистина е имал любовница, императорът го бе потвърдил. Сърцето ми се сви. По нищо не личеше да ми изневерява. Нощем скитосваше с Владимир, но това не значеше…
	— Мини? — Гласът на Александър ме накара да вдигна глава към него. — Доволен съм, че Саша е изпълнил обещанието си. Вярвам на преценката ти.
	— Не сме успели да се опознаем, Ваше Величество — рекох несигурно. — Саша обаче… е добър към мен.
	— Добър… Не звучи убедително от устата на младоженка. И все пак добротата, предполагам, е недооценена необходимост в брака. Обичаш ли го? — попита рязко.
	— Ще… — Гласът ми секна. Не исках да го лъжа, след като предпочита искреността. — Ще се науча да го обичам. Любовта изисква време.
	— Да. Понякога. — Изражението му се промени едва доловимо — внезапна тъга го смекчи и хем го подмлади, хем го състари. — Обичах много съпругата си.
	Скръбното признание ме смути. Говореше в минало време, но как е възможно? Бяха женени от двайсет години, имаха осем деца; в началото на брака си бяха изстрадали смъртта на дъщеря, а неотдавна — загубата на Никса. Мислех, че подобни изпитания сближават хората. Спомних си обаче отсъствията на императрицата. Дали бягаше и от съпруга си?
	Той замълча. Усмихна се на Мария, която дотича и измъкна вързопче от джоба на жакета му, после хукна пак към езерото да нахрани патиците с трохи. Уплашени от дебнещата хрътка, птиците се бяха отдалечили от брега и не й обърнаха внимание.
	— Няма да ги прикотка, докато Милорд се навърта там — отбеляза Александър. — Ако й позволим обаче, ще чака край брега цял ден. Упорита е. Като Саша. Знаеш ли, че братята му го наричаха Бичето?
	— Бичето ли? — Усмихнах се, толкова точно беше прозвището. — Описва сполучливо нрава му. И ината му.
	— Познаваш го по-добре, отколкото си мислиш. Като малък отчайваше учителите си. Уверяваха ме, че няма ум за наука. Препоръчаха да го пратя в полковете, та военните да го дисциплинират. Кой би предположил, че ще ме наследи?
	Въздъхна, насочил поглед към Мария, която тропаше с крак, възмутена от несговорчивостта на патиците.
	— Сега се налага да учи — продължи. — Не е готов да се качи на трона, ако предупрежденията за грозящата ме опасност се окажат верни. Спомина ли се по-рано от очакваното, не мога да оставя империята на човек, необразован да управлява. Нашето време не е милостиво към коронованите глупци. — Взря се в мен. — Ще му помогнеш ли?
	— Аз ли? — учудих се. — Ваше Величество, аз също не съм добре образована.
	— Но четеш. Обичаш книгите. И печелиш сърцата на хората. Не отричай. Чувам доста от съпругите на братята ми. В един глас повтарят колко си модерна и умна. Великите княгини ласкаят само жени, засенчили собствените им постижения. Намери му учител, запълни му времето, та да не върви по петите на Владимир. Брат му не е блестящ пример за подражание. Вино, балерини, състезателни коне. Разходите му ще ме разорят. На Саша му е нужен наставник. Не е като Никса.
	— Не е — съгласих се тихо.
	— Имаше много учители. Все някой ще му влезе под кожата. Подкарай го, без да се усети. Като…
	— Бик към кошарата — усмихнах се кротко, за да смекча острите думи. — Няма да му навреди да чете нещо повече от вестника.
	— Приучи го и да спазва мяра — добави императорът. — Пие много, а не бива да излага здравето си на риск. За разлика от Владимир, който може да прекалява, колкото си ще, Саша ще наследи трона, а после ще го повери на сина си. — Замълча. — Надявам се скоро да чуя, че чакаме това благословено събитие, скъпа. Царевичът трябва да има син. По възможност повече от един.
	— Опитваме — отвърнах смутено.
	— Другото оставяме на Божията воля. — Той погледна над рамото ми с присвити очи. — А! Открили са ни вече!
	Извърнах се и видях двама мъже в обикновени дрехи да се шмугват зад върбите. Ахнах. Александър обясни:
	— Стражи, изпратени от двореца. Министрите ми не мирясват, но се налага да избягам. Нали не възразяваш да им поверя теб и Мария? Наблизо чака карета, сигурен съм. Ще ви откарат до двореца.
	Преди да отговоря, той нахлупи шапката си ниско над челото и се отдалечи. Заобиколи Летния дворец и пое по засенчената от брястове алея към другия изход на градината. Стражите изскочиха от укритието си, очевидно объркани какво да предприемат. Мария следеше с поглед баща си, изоставена от кучето, което бе отърчало след него. Обърна се към мен със смръщени вежди.
	— Милорд ще го пази — разроших косата й. Шапката й с разхлабени панделки висеше на гърба. Челото й се сбърчи още повече, когато стражите ни поведоха към закритата карета до главния вход. Още щом седнахме, се пресегнах да дръпна завесата. — Няма смисъл — отсече Мария, втренчена през прозорчето. — Нихилистите не търсят нас. Заплашват татко, а той отиде при онази жена.
	Погледнах я втрещена. За днес неочакваните разкрития ми стигаха.
	— Грешиш, дете. Баща ти иска просто да се разходи сам. Императорът носи много тежка отговорност и…
	— Какво знаеш ти! — прекъсна ме и резкият й тон ми напомни Саша. — Винаги ходи при нея, когато мама не е тук. Веднъж заведе и мен.
	— При нея? — Усетих как стомахът ми се сгърчва.
	— Да. Любовницата му.
	Мария се обърна пак към прозореца. Камшикът на кочияша изплющя и конете изтеглиха каретата на улицата.
	На завоя видях как стражите се втурват обратно към градината. Едва ли щяха да открият императора. Александър вече бе изчезнал с тайната си — тайна, каквато не предполагах, че таи.

	* * *

	Искаше ми се да попитам Саша дали знае. Сигурно, щом сестра му бе наясно. Съпругът ми обаче рядко се вслушваше в клюки. Възможно бе и да не знае. Преди да реша как да постъпя, друго отвлече вниманието ми. Щом влязох в трапезарията, Саша ми подаде писмо от майка ми. Прочетох го бързо.
	— Брат ми Вилхелм ще дойде да ни посети. С Бърти и сестра ми Аликс!
	От вълнение забравих смущението от тайната на императора. Аликс ми липсваше, а и се тревожех за нея. Фредерик се бе върнал в Дания след сватбата ми, но благодарение на редовната ни кореспонденция научих, че Аликс е родила дъщеря — принцеса Луиз. Скоро след раждането я повалила ревматична треска. Отдъхнах си — щом може да пътува, значи вече се е възстановила.
	Саша изсумтя скептично.
	— Има нещо подмолно.
	— Мама държи Вилхелм да се ожени скоро. — Сгънах писмото. — Гръцките му съветници настояват да избере православна съпруга, понеже не е приел вярата им, а искат да са сигурни, че наследниците му ще бъдат въведени в лоното на православното християнство. Мама моли мен и Аликс да помогнем. Редно е веднага да съобщим в двореца.
	— Щом кралица Виктория е разрешила на наследника си и съпругата му да стъпят в Русия, дворецът несъмнено е уведомен — увери ме Саша.
	Зае се отново с вестника и бърканите яйца. Беше се събудил късно след бурна нощ. Върна се, залитайки, в четири сутринта — толкова пиян, че едва се държеше на крака. Обзе ме подозрение. После си спомних как ме целуна по врата и замърмори завалено:
	— Мини… Моя Маня…
	Възпрях го и го посъветвах да изтрезнее в покоите си, обещах му да се видим сутринта. Срещата не се състоя, защото баща му — ранобуден както винаги — ме извика и тръгнах, преди Саша да се е събудил.
	Почувствах се по-уверена. Съпругът ми се бе отказал от любовницата си и не притежаваше необходимото притворство, та да крие друга. Щом императорът не е успял, как би смогнал синът му?
	— Щом Вилхелм търси съпруга, добре е да му съдействаме — рекох. — Жената до него ще му окаже неоценима помощ.
	— Дания и Русия безспорно ще се възползват. Колкото до Гърция и Великобритания, ще видим…
	— О? — Изчаках го да свали вестника. По мустаците му имаше жълтък. — Нима се съмняваш в положителното влияние на съпругите?
	— Не се съмнявам. Никак! — Махна ми да приближа. — Ела, скъпа Маня, седни в скута ми.
	Разтвори широките си бедра под робата, загърната хлабаво около плътната му талия, и между диплите й се показа удебеленият му член.
	Засмях се.
	— Не сега! Закуси, качи се горе и се облечи. Семейството ми ще ни гостува. Чака ни работа. По-късно ще утолим нуждите си. Първо обаче — добавих, спомнила си разговора с баща му — ще намерим подходящ учител.
	— Учител ли? — Саша ме погледна, сякаш го подстрекавам да хукне гол по Невски проспект.
	— Да. За двама ни. Длъжни сме да се образоваме. Искам да науча повече за… за всичко. А ти трябва да четеш книги, не само вестника и менюто в гостилниците, където се заседявате с Владимир. Ще подготвиш списък с имена и ще извикаме кандидатите на разговор.
	Той ме изпепели с поглед.
	— Не се сещам за никакви кандидати.
	— Нямаше ли учители в двореца? — възкликнах и тутакси се упрекнах за непредвидливостта, защото според императора учителите му бяха вдигнали ръце от него.
	За мое облекчение Саша промърмори:
	— Одобрявах само един. Той обаче не ме харесваше.
	— Сега ще те хареса. Пиши му, че искаме да се срещнем с него. Незабавно.

	* * *

	Казваше се Победоносцев — слаб като възтънка вейка и с очички като топлийки зад пенснето с телена рамка. Съдейки по изпружения му гръб, едва ли бе усвоил умението да се навежда. След дълго натякване Саша неохотно ме осведоми, че Победоносцев е адвокат, бивш студент по теология, назначен да обучава синовете на императора — единственият учител, на когото той се възхищавал. Мъжът влезе в стаята и заподсмърча. Във вазите бяха подредени току-що набрани цветя; ъглите бях украсила с папрат в порцеланови саксии. Той ги огледа, сякаш не искаше да има никакво вземане-даване с природата, и за нищо на света не би променил мнението си.
	— Доста се изненадах, момчето ми — призна и с изумление забелязах как Саша се смали в креслото. — Ваше Височество — кимна ми учителят със суха усмивка.
	Сипах му чаша чай — жест, запазен напоследък единствено за съпруга ми.
	— Търсим образован човек с положение да разшири познанията ни, мосю. Обучавали сте синовете на императора, значи сте висококвалифициран.
	— Продължавам да преподавам на великите князе Сергей и Павел. За мен е огромна чест — сръбна от чая, запарен по руски в самовар, докато добие надлежния смолист вкус. Безизразното му лице несъмнено подсказваше, че напитката отговаря на стриктните му критерии. — Уви, изглежда се провалих със Саша. Така ли е, момчето ми? — Погледна към съпруга ми. — При всичките ми усилия нашият царевич тръгна по широкия свят в доста дрипави научни одежди.
	Надутият тон не ме впечатли, но одобрих метафората.
	Саша изпуфтя.
	— Мога да чета и да пиша. Какво повече…
	Докоснах го с длан по бедрото, за да го прекъсна.
	Победоносцев мълчеше, сякаш обмисля предложението ми.
	Не ме заблуди. Да подготвя Саша за бъдещето му бе твърде примамливо. Понеже призна предишното си поражение, гордостта не би му позволила да се откаже сега.
	— Мисля да започнем с уроци по история — кимна най-сетне Победоносцев и добави с ненадеен плам: — Извън градовете Русия е пустош, където виреят само суеверия и невежество. — Замълча за сценичен ефект. — Селяците се подвеждат лесно. Трябва винаги да се подчиняват на царя, защото Бог го е избрал да властва над тях.
	Усмихнах се, макар да потреперих вътрешно. Думите му ми напомниха заплахата на нихилистите, отправена към Александър. Саша кимна одобрително. И той като Победоносцев благоговееше пред автокрацията.
	— Добре, да започнем с уроци по история — съгласих се. — Дайте ми списък с книги. Ще ги набавя своевременно.
	— Книги, да… — Победоносцев допи чая и се изправи чевръсто въпреки привидно вдървения гръб. — След седмица ще ви изпратя списъка, Ваше Височество. Предложението да ви обучавам, е чест за мен. Вярвам, че ще извлечем полза от заниманията.
	Още щом излезе, Саша избухна.
	— Мисли ме за глупак! Говори на теб, все едно не присъствам. Презира ме. Той посъветва баща ми да ме изпрати в полковете. Полезно за него, да, не за мен!
	— Саша — въздъхнах, — каза ми, че си го уважавал. Опитен учител е, с отлични препоръки.
	— Уважавах го. Братята ми се присмиваха, задето толкова исках да ме похвали поне веднъж. „Бичето чака Победоносцев да му надене хомота“, така ми се подиграваха. Той обаче каза на татко, че ще си остана несхватлив…
	Обърна се към мен, разтреперан от унизителния спомен. Пристъпих към него.
	— Вече не си дете, Саша. Сега си царевич. Нужно е само да положиш усилия. Скоро ще разбереш колко добре се справяш. Ще уча с теб. Ще се образоваме заедно, за да сме подготвени, когато моментът настъпи.
	Той се отърси от успокоителната ми длан, от нежните думи. Измери ме с познатия ожесточен поглед и просъска:
	— Отивай да сменяш чаршафите за гостуването на сестра ти.
	Излезе и затръшна вратата с все сила; акварелните пейзажи, които бях донесла от Дания, се килнаха на стената.
	Въздъхнах отново. Гневът му щеше да отмине. Разбираше, че съм права. Длъжен бе да се научи да управлява. Бъдещето му, нашето бъдеще, зависеше от това.
	Не се залъгвах обаче — правотата нямаше да улесни задачата ми.


>>	Единайсета глава

	Вилхелм, Бърти и Аликс пристигнаха в края на май 1867-а, през белите нощи, когато слънцето не залязваше изцяло и Санкт Петербург се къпеше в искряща светлина. След няколко тържествени вечери отпътувахме към Петерхоф, където Аликс и аз най-сетне намерихме време да седнем на терасата с изглед към Балтийско море и да поговорим надълго и широко.
	— Не се ли тревожиш, че Бърти забърква скандали? — попитах. За изненада на всички Саша хареса Бърти от пръв поглед и охотно му предложи да го разведе из града заедно с брат ми и винаги готовия за развлечения Владимир. Международните вестници описваха на първа страница пиянските им подвизи в небезизвестната Новая деревня — островът сред Нева, където мандолините, циганите и водката бяха винаги в изобилие.
	Аликс сви невъзмутимо рамене.
	— Нима е по-зле, отколкото в Лондон? Не мисля.
	— В Лондон танцува ли по кръчмарски маси, облича ли се като хусар, преяжда ли с пирожки от уличните сергии? — повдигнах вежди. — Виктория едва ли би одобрила.
	— Да, няма да й хареса. — Аликс не ме погледна. — Аз обаче предпочитам това пред другите му лудории.
	Изненадана, понечих да я разпитам подробно, но тя отклони очи към Бърти, който крачеше из градината с Вилхелм и Саша. Моят съпруг също ми създаваше главоболия с решимостта си да залее уелския принц с прословутото руско гостоприемство.
	— Защо питаш? — Аликс се обърна към мен. — Притесняваш ли се за Саша?
	На свой ред извърнах глава.
	— Той е престолонаследник. Следят и разгласяват всяка негова стъпка. Журналистите и обществото тук са безмилостни.
	— Журналистите и обществото са безмилостни навсякъде. Не се безпокой за него обаче. Сърцето му принадлежи единствено на теб. Не съм виждал мъж, по-влюбен в съпругата си.
	Замълчах.
	— Наистина ли мислиш така?
	Тя се усмихна.
	— Ах, Мини. Сляпа си както винаги. Обръщай по-малко внимание на думите и си отваряй очите повече. Той те обожава. Всъщност — сниши глас — съм изненадана, че още не си му родила дете. Има ли нещо смущаващо, освен безпочвените ти подозрения?
	— Не — отвърнах по-рязко, отколкото възнамерявах. — Не съм заченала, но опитваме…
	— Е, това е най-важното — подсмихна се многозначително Аликс.
	Отдръпнах се с престорено възмущение, после и двете избухнахме в смях. Императорът и императрицата, седнали наблизо, се обърнаха към нас.
	— Нейно Величество е отслабнала много — отбеляза сестра ми. — И тази кашлица… Надявам се да не е нещо сериозно.
	Не погледнах към императрицата, която се бе върнала в двореца с призрачен вид.
	— Лекарите смятат, че е туберкулоза — обясних шепнешком.
	— О, не… Горката жена — натъжи се Аликс. — Ужасна, нелечима болест! Императорът сигурно не е на себе си след толкова години брак.
	Исках да й доверя какво съм открила за Александър, но си задържах езика зад зъбите. Долавях нещо различно у сестра ми — сдържаност, ненасочена към мен, и все пак неотменна като вечно спуснат пред лицето воал. Намекът й за поведението на Бърти в Лондон ме накара да се усъмня доколко е тактично да обсъждам слабостта на императора. Не бях тъй сляпа, та да не схвана подтекста, че Бърти навярно се е отклонил от брачното ложе.
	Реших да сменя темата.
	— Крайно време е да сватосаме Вилхелм. Оставим ли го, ще скитосва из града и няма да си намери невеста. Как ти се струва дъщерята на императора? Да, Мария е на тринайсет, а той — на двайсет и една. Възможно е да се сгодят с условие да я изчака да навърши подходяща възраст.
	— Тя не му обръща никакво внимание — поклати глава Аликс. — Освен когато я разхожда с Олга с лодка из езерото. Бедният Вилхелм. Раменете сигурно го болят ужасно от толкова гребане. — Замълча. — Според мен брат ни харесва Олга. Тя на колко е?
	— Скоро ще стане на шестнайсет. Наистина ли мислиш…?
	Аликс се засмя.
	— Както казах, Мини, сляпа си както винаги. Вилхелм не откъсва очи от Олга, а и тя е подходяща кандидатка. Дъщеря на брата на императора, православна християнка.
	— Да, но… — Замислих се. — Редно е да се допитаме до баща й, великия княз Константин, и до императора, разбира се. Не знам дали ще одобрят.
	— Е, все пак първо ще попитаме Вилхелм — прецени Аликс.
	Не вярвах Вилхелм да прояви интерес. Дъщерята на Константин изглеждаше плаха и не особено красива, макар да имаше прекрасните очи на Романови. Първородно дете — най-голямата от общо шест палавници — бе живяла под похлупак както всички момичета от нейния обществен кръг. На мен ми се струваше по-незряла от Мария. Вилхелм обаче призна, че е увлечен по Олга, а великият княз Константин откликна с въодушевление и без никакви опасения. Донякъде объркан от избора на Вилхелм, Александър не възрази, стига момичето да е съгласно. Двете с Аликс решихме да поговорим с Олга. Тя се изчерви и промърмори, че за нея предложението е голяма чест. Усъмних се дали изобщо разбира какво представлява бракът. Ала Вилхелм бе на седмото небе и със сестра ми се заехме да подготвим сватбеното тържество. През октомври същата година организирахме великолепно празненство в Зимния дворец. Преди да се върне в Гърция, Вилхелм заведе младоженката в Дания, за да я запознае с родителите ни.
	След пет месеца, прекарани със сестра ми, плаках на раздяла. Докато я притисках в обятията си на пристана, тя ми шепнеше:
	— Обичай Саша, Мини. Не е изтънчен като Никса, но сърцето му е твое и само твое. Какво повече може да искаш от живота?
	Не знаех кога ще я видя отново, ала се вслушах в съвета й. Пропъдих притесненията за съпружеската преданост на Саша и се посветих на учене под напътствията на Победоносцев, на обществени занимания и на домакинството ни.
	Когато сняг затрупа Санкт Петербург и в храмовете подеха коледни песнопения, разбрах, че съм бременна.

	* * *

	В една ранна майска утрин — шестият ден от месеца — се събудих преди зазоряване, превита от внезапна болка. Опипах бедрата си — бяха целите мокри. Дъхът ми секна от следващ пристъп на болка. Изчаках да отмине и трескаво раздрусах звънчето върху нощната ми масичка.
	С накривени нощни шапки, Таня и Софи влязоха сънливи в покоите ми. Двете спяха в съседната стая. В средата на април бяхме дошли в Александровския дворец, за да се подготвя за раждането — отлагах до последния момент преместването; не исках да изоставя дома си, за да скучая в провинциалното имение. Постоянно повтарях, че съм бременна, не саката. Само настойчивите молби на императрицата да родя детето си в Царское село ме убедиха най-сетне да се настаня в пищните покои с изглед към градините, отредени за затворничеството ми.
	— Саша… Доведете го — изрекох на пресекулки.
	Всички предсказваха по формата на корема ми, че нося момче, но за мен нямаше значение. Син или дъщеря, щях да обичам еднакво детето. Саша обаче влетя с гръм и трясък в покоите ми, където стенех от болка, Софи попиваше потното ми чело, а акушерката ме ръчкаше между бедрата, и веднага се разкрещя напосоки:
	— Веднага изпратете вест в Зимния дворец! Съпругата ми ражда син. Кажете им да побързат.
	Между спазмите, изсмукващи въздуха от белите ми дробове, успях да простена:
	— Защо… да бързат? Ще родя и без…
	Пребледнял като платно, Саша се обърна към Таня:
	— Не я оставяй нито за момент сама! — Втурна се навън с думите: — Майка ми и баща ми ще присъстват на раждането.
	Чух го да раздава гръмки заповеди и разкривих лице:
	— Да чакам ли, докато пристигнат?
	Таня кимна.
	— Протоколът го изисква, Ваше Височество.
	Поставяйки ме в неловко положение, след два часа императорът и императрицата дойдоха да бдят в покоите ми заедно със Саша. На десетия час, изтощена до краен предел, усетих как внезапно се освобождавам от детето. Някой сряза пъпната връв, плесник отекна върху влажни хълбоци и се раздаде тъничък, възмутен вой. Строполих се замаяна върху подгизналите възглавници и чух гласа на Саша:
	— Син!
	Императрицата промълви скръбно:
	— Роден в деня на свети Йов. Ще се молим Бог да не подлага вярата му на изпитание с толкова злощастия.
	Прииска ми се да отвърна, че Бог вече е подложил майка му на достатъчно тежки родилни мъки. Бях изтощена обаче, а и пожалих болната императрица — туберкулозата й вече не бе тайна в семейството.
	— Нека да го видя — прошепнах.
	Таня остави бебето, увито в бяла кърпа, върху гръдта ми. Пръстенцата му се впиха в кожата ми и ме обзе чувство, неизпитвано никога досега.
	Детето ми. Моят син. Най-сетне бе дошъл на белия свят.
	— Ще го кръстим Николай като дядо ми — реши Саша. Замълча и се втренчи в мен. По време на раждането сновеше из стаята, свел глава. Сега за пръв път ме погледна истински. — Маня?
	Просълзена, насочих очи от него към Александър.
	— Щастливо име за цар — усмихна ми се той и прегърна през рамо съпругата си.
	— Добре — прошепнах. — Ще го кръстим Николай.

	* * *

	Изглеждаше ми съвършен — със сиво-сините очи на Саша, копринени туфички тъмна коса като моята (по-късно щеше да изсветлее) и телце със сладостен дъх на сметана. С удивление разбрах, че съм длъжна да назнача дойка. Исках да го кърмя сама и при всяка възможност се промъквах до люлката, отпращах дойката и му давах да суче от болезнените ми гърди. Имах много мляко и бременността ми бе преминала спокойно въпреки всевъзможните предпазни мерки, вземани от страх да не ме повали треска или друга болест, гибелна за младите майки. Суеверната забележка на императрицата при раждането му обаче ме обезпокои; не споделях мистичните й уклони, ала вярвах, че като кърмя сина си, осигурявам и на двама ни незрима закрила.
	За кръщенето облякох Ники — така го наричахме всички — в собственоръчно извезана рокличка от памук и дантела с името и рождения му ден, избродирани върху нагръдника. Императорът му подари традиционния златен кръст на Романови и издаде тържествен указ: триста топовни салюта от крепостта и безплатно шампанско навсякъде — от дворците и благородническите имения до крайбрежните гостилници.
	Саша се пъчеше гордо. Насаме обаче ме попита:
	— Не е ли прекалено дребничък? Мама посочи, че Владимир и аз сме се родили два пъти по-едри.
	— Всяко бебе е различно. Аз съм дребна, но жилава и силна. Не го ли носих с лекота девет месеца? Като порасне, ще стане руска мечка като теб.
	Саша кимна колебливо.
	— Не бива да го глезим обаче. Като малък спях на нар и се къпех със студена вода. Никакъв лукс, та да си придавам важности. Баща ми, знаеш, живее в спартански порядък.
	Обходи с очи дневната ни, пълна с цветя в саксии, японски паравани и джунджурии по мой вкус, купени от местните пазари; масичките бяха отрупани със снимки в рамка, стените — покрити с картини. Красивите дреболии придаваха уют на дома ми, особено през зимата.
	— Той е бебе — напомних му. — Скоро няма да спи в легло, камо ли на нар.
	Саша се изкиска.
	— Моята лястовица е станала лъвица. Горко на дръзналия да посегне на рожбата й.
	По-истинни думи рядко са били изричани. Бях решена лично да отглеждам сина си по примера на моето детство — без наемни помощници да го държат далеч от мен. Използвах грижите за него като основание да не посещавам лекциите на Победоносцев, съсредоточил и бездруго усилията си върху съпруга ми. Въпреки първоначалната неохота Саша учеше усърдно и дори не спомена отсъствието ми. Освободена от тягостните следобедни уроци, използвах времето да наваксвам с кореспонденцията, докато Ники спи. С мама си пишехме ежеседмично. Мама ме съветваше как да отбия бебето, как да го храня и да го обличам — предупреди ме да не го пристягам с повои, за да не възпирам естествения му растеж. С цената на постоянна битка с дойката постигах своето. Майчинството се оказа всепоглъщащ дар и задължение, което изпълнявах с удоволствие. Често-често грабвах Ники, увит като вързопче, качвах го в каретата и го водех при умилените му лели и чичовци. Обичах и разходките с бебешката количка из Лятната градина в компанията на императора, макар сега да настоявах да ни придружават телохранители.
	Увлечена в грижи за Ники, дори не помислях за още деца. Още щом се възстанових от раждането обаче, Саша се върна в леглото ми.
	По това време любовта, която Аликс ме бе посъветвала да отгледам, започна да разцъфва. Въпреки разногласията как да го възпитаваме, синът ни сближи. Вече приемах с цяло сърце проявите на привързаност на съпруга ми; очаквах с нетърпение нежните ласки на грамадните му ръце. Не познавах друг любовник, ала не можех да си представя мъж, по-внимателен и чувствителен. Докато стенех от наслада, Саша обичаше да ми шепне:
	— Когато на жената й е приятно, ражда синове.
	— Що за глупост — отговарях, но го придърпвах по-дълбоко в себе си.
	Скоро забременях отново. Преди Ники да навърши година, родих втори син. Кръстихме го Александър — на дядо му, императора. И той бе красиво бебе, по-едро за радост на гордия му баща.
	— Сега е време за сестри — констатира той, люлеейки малкия Александър в ръце. — Момчетата имат нужда от сестри.
	Подбелих очи.
	— Рано е. Майките се нуждаят от почивка.
	— Ще заключиш ли вратата на покоите си, жено? — изсумтя Саша.
	— Ако се налага — отсякох.
	Той знаеше, че няма да го направя. Наблюдавах усмихната как целува пухкавите бузки на Александър и опитите на бебето да се вкопчи в мустаците му.
	— Силничък е — отбеляза Саша. — Истински Романов. Ще го науча да отстрелва глигани.
	Навярно бе естествено да се гордее повече с по-жизненото на вид доказателство за мъжествеността му. На мен обаче ми изглеждаше неразбираемо. Макар и по-дребен, Ники също бе здрав и добре сложен.
	През 1870-а, малко преди първия рожден ден на втория ни син, планирахме да заминем за Дания. Саша проявяваше искрен интерес да види страната ми, а аз бях нетърпелива да му я покажа. Александър обаче се разболя от треска. Паникьосан, Саша извести веднага двореца. Лекарят на императора се яви незабавно. На излизане от детската стая ни съобщи тъжно:
	— Боя се, че е менингит, Ваши Височества.
	Нададох пронизителен вик, Саша сведе безпомощно глава.
	— На единайсет месеца е! Не е падал от кон!
	Сломена от споменаването на същата болест, убила Никса, почти не чух сериозното обяснение на доктора, че заболяват не само пострадалите от нараняване. Изтръгнах се от ръцете на Саша, влетях в детската стая и не позволих на никого да доближи детето ми.
	Седях до люлката му и бършех мокрото му чело от ужасната пот. Александър ту се гърчеше и стенеше, ту стихваше. Отново и отново виждах Никса в крайморската вила, излинялото лице и умоляващия му поглед. Усещах как целият ми свят рухва. Отведнъж всичко в мен и всичко край мен почерня. Не разбрах, че си е отишъл, докато Саша не влезе в стаята. Докосна рамото ми с разтреперана длан и прошепна:
	— Маня, любима. Ела… Ники се нуждае от теб.
	За да го опазим от болестта, бяхме изпратили първородния ни син с дойката в Таврическия дворец. Впих очи в съпруга си:
	— Не им позволявай да ми го вземат.
	Саша ме вдигна от табуретката до люлката и ме изведе от стаята. Понечих да се обърна, но той ме улови по-крепко.
	— Не поглеждай назад.
	Покрусена, не успях да присъствам на погребението. Саша видя как го полагат в храма „Св. св. Петър и Павел“. От отшелническата си обител в Крим, където водеше своята битка със смъртта, императрицата ми изпрати съболезнователно писмо, напомняйки ми, че понякога Бог ни взема най-обичното.
	Смачках листа и с вик го запратих настрани. Същата вечер Саша ме намери, свита на пода. Таня и Софи му обясниха как съм ги прогонила с крясъци. Наистина бяха опитали да ме успокоят. В онзи ужасен момент обаче си представях как прекрасното ми детенце лежи студено и неподвижно в белия саркофаг и исках единствено да умра.
	— Маня. — Саша ме взе в обятията си. — Недей да се измъчваш. Бог ни обича. Иначе не би призовал при себе си момченцето ни.
	— Бог ми го отне, както ми отне Никса — изхлипах. — Бог не ме обича.
	Той обви лицето ми с длани.
	— Не говори така. Бог те обича повече от другите, щом е поискал от теб подобна жертва. — От тихия му упрек се разтреперих като лист. — И аз скърбя за сина ни — продължи Саша, — но ти, ти си моят живот. Без теб светът не значи нищо за мен.
	Внезапни сълзи напълниха очите му. Никога не го бях виждала да плаче.
	— Знам, че никога няма да заменя Никса… — прошепна.
	Тогава разбрах. В някой незабелязан или непризнат момент, го бях обикнала — с непоклатимото му присъствие и неловката уязвимост, с предаността му към мен, макар да не му бе нужна, защото и той като братята си можеше да има други жени. И все пак през цялото време нито веднъж не ме бе обвинил за пламъка на скръбта по Никса, тлеещ дълбоко в душата ми и оголен от смъртта на сина ни.
	Вместо това ми бе дал сърцето си, голямото си сърце на бик с всичката несигурност в него.
	— Саша… — промълвих.
	Лицето му се вкамени, сякаш се готви за удар.
	— Няма значение дали ме обичаш. Ники и аз… и двамата се нуждаем от теб.
	— Обичам те. — Гласът ми секна. — Обичам те, съпруже мой.
	Той издиша бавно, все едно е носил възел у себе си, и ме притисна към гърдите си.
	— Ще имаме още деца. Обещавам ти, Маня. Още много. Ще напълним къщата до покрива със смеха им, та някой ден да не си спомняш изгубеното ни момче с такава скръб.
	Нежните му думи разкъсаха сърцето ми.
	— Заведи ме вкъщи — отроних.
	— Вкъщи сме, любима. Русия е нашият дом.
	— Искам да отида в Дания. В моята страна. При моите родители.
	Прегърна ме още по-крепко.
	— Ще отидем. Ще поискам разрешение от татко.
	В онзи момент, докато се притискахме един към друг като оцелели след природно бедствие, му дадох себе си изцяло. През следващите седмици, докато се подготвяхме за пътуването, полагах усилия да се владея заради него и заради Ники — объркан от тъгата ми и твърде малък да разбере загубата, която несъмнено бе почувствал при вида на празната люлка на Александър.
	Трябваше да бъда силна, защото както аз бях техният живот, така те двамата бяха моят.


>>	Дванайсета глава

	Родителите ми ни посрещнаха предоволни. Както винаги мама пое грижите за мен, решена да подсили тялото и духа ми с обилна храна и чист въздух.
	— Кожа и кости си! — възкликна. — Няма да те оставим да залинееш. Синът и съпругът ти разчитат на теб.
	Шестнайсетгодишната ми сестра Тира я нямаше. Беше се влюбила в датски офицер — злополучен избор, понеже социалното му положение не позволяваше брак с принцеса. Мама се бе намесила да сложи край на връзката. Бяха изпратили неутешимата Тира в Атина при Вилхелм и съпругата му с надеждата времето да излекува разбитото й сърце.
	Аликс обаче бе дошла с Бърти и децата им. Сестра ми роди втората си дъщеря, Виктория, през годината, когато моят Ники се появи на белия свят. След година се роди третата й дъщеря, Мод. С въздишка сподели, че пак носи дете, но понеже бременността не е напреднала, успяла да се опълчи на обичайната забрана на кралицата да пътува. Докато се разхождахме из градините във „Фреденсборг“, синът ми подтичваше след нейния Джордж, три години по-голям и доста тираничен — постоянно командореше Ники и брат си Албърт, първородния син на Аликс.
	— Джордж има нужда да се доказва — обясни тя. — Вторият син винаги иска да е в центъра на вниманието, защото знае, че не е пръв. — Замълча рязко и улови ръката ми. — Прости ми. Не съобразих. Затъпяла съм от това раждане през година.
	— Не се извинявай. — Примигнах заради внезапните сълзи, замрежили погледа ми. — Децата ти са прелестни. Виж! — посочих, за да прогоня сянката, затъмнила очите й. — Виж как си играе Саша с тях! Какъв грамаден руски глупак!
	Съпругът ми, в смачкан ленен елек и торбести панталони — извън двореца отказваше да носи друго и се обличаше като мужик със стар елек, износени панталони и протрити ботуши — стоеше на четири крака, а децата се катереха с писъци върху широкия му гръб. Бърти се заливаше в смях, докато Саша се клатушкаше напред-назад и наужким хапеше малчуганите по краката.
	— Обича децата. Той самият е едно голямо дете. — Сестра ми се обърна към мен. — Ще пробвате ли пак да…
	Преглътнах буцата, запречила гърлото ми.
	— Да. Скоро. И двамата искаме много деца.
	Усмивката й стана по-широка.
	— Децата са нашата утеха. Докато пораснат и ни напуснат, всяка сутрин — каквото и да става — сме длъжни да се вдигнем от леглото заради тях.
	Бях усетила отчуждение между нея и Бърти — прикрито и все пак осезаемо. Една вечер Аликс се оттегли рано; мъжете изпразниха гарафата с коняк и изпушиха твърде много пури. Най-сетне поеха, олюлявайки се, към спалните. Останах сама с мама в гостната и се осмелих да попитам:
	— Аликс изглежда ли ти щастлива?
	Мама замрежваше чорапи. За мое удивление продължаваше да кърпи дрехи. Настоявах да им помогна със средства, за да не живеят толкова оскъдно. Напразно. Сега, без да вдига поглед от иглата, мама отговори:
	— Не я разпитвай.
	— Защо? Казала ли ти е нещо?
	Не бях сигурна дали искам да узная. Бях се привързала към Бърти не само заради приятелството му със Саша, а и защото бе образцов зет — добросърдечен и приветлив, заклет противник на Прусия. Между Франция и Прусия назряваше война, а пламенното застъпничество на Бърти да се усмирят германците не допадаше ни най-малко на Виктория.
	Мама въздъхна тревожно.
	— Нищо конкретно. Но достатъчно да разбера, че е принудена да си затваря очите. Бърти е добър съпруг, ала като мнозина мъже има слабости.
	— Имаш предвид любовници — произнесох с равен тон.
	Мама вдигна глава.
	— Както казах, не я разпитвай. Само ще я унижиш, нищо друго. Той я обича. Повече, отколкото си дава сметка.
	Опитах да се задълбоча отново в книгата. Усетих как думите се размазват пред очите ми, извиних се и се качих в стаята на децата. Момчетата спяха на едно легло, сгушени като кученца. Момичетата на Аликс бяха до нейната стая с дойката, та да ги чува, ако се разплачат през нощта. Пригладих косата на Ники и отместих ръката на Джордж, отпусната собственически върху него. Тръгнах на пръсти по коридора към спалнята на Саша. Дори в Русия нямахме общи покои. Той си имаше свой спартански апартамент, аз — мой, съвсем не спартански. Идваше в постелята ми, където се отдавахме на любовни ласки, но спяхме в отделни легла.
	Сега го чух да хърка зад вратата. Влязох и се съблякох по долна риза. Мушнах се под завивките, сгорещени като пещ от едрото му тяло. Той промърмори и се притисна към мен.
	— Искам дете, Саша. Искам син — прошепнах.

	* * *

	Вятърът смиташе последните есенни листа по улиците. Тогава разбрах. Всяка сутрин се чувствах замаяна и повръщах за ужас на Таня. Не казах нищо на Саша до края на ноември, когато личният ни лекар ме прегледа и потвърди състоянието ми. Въпреки радостта ни и навярно заради загубата на втория ни син, Саша бе невъзможен — настояваше да се усамотя и да не се товаря с нищо.
	— Сезонът започва! — възкликнах. — Майка ти е в Крим. Кой ще открие бала в Зимния дворец? Баща ти иска царевната да е до него. Ще бъда!
	Ядосан, но безпомощен — ако не броим затръшването на врати — съпругът ми надяна синьо-сребристата си униформа и бричовете от кожа на лос и с тежка стъпка тръгна след мен към двореца. Окрилена от бременността, с все сърце се наслаждавах на танците и разговорите. Намръщен, Саша не отлепваше очи от мен. Дори Владимир отбеляза, че не го е виждал толкова заинатен.
	— Да не би да си му дала причина да се съмнява в теб? — попита ме на шега, докато танцувахме под полилеите от шлифован кристал в Николаевската зала.
	— Никога! — възкликнах. — А ти? Не е ли крайно време да престанеш с лудориите и да си намериш съпруга?
	— Какво? Сякаш двете балерини от Мариинския театър не ми стигат!
	— Сериозно. — Тупнах го с ветрилото по рамото. — Миналата седмица баща ти се оплака, че дълговете ти от комар са възмутителни и ако не се ожениш и не започнеш да се държиш, както подобава на велик княз, ще ти спре издръжката. Какво ще правиш с балерините тогава?
	Владимир отметна лъвската си глава и се разсмя. Веселието му обаче бързо секна.
	— Наистина трябва да си намеря жена — призна. — Ще замина на обиколка из чужбина. Да видим какво ще издиря. Пожелай ми късмет, Мини. Жалко, че ти вече си заета. — Намигна ми. — Щях да ти поискам ръката, без да се замисля.
	— Непоправим си! Желая късмет на бъдещата ти съпруга. Ще й трябва.
	Поклонихме се след танца и се върнах при Саша. Владимир ми подвикна:
	— Все пак няма да се откажа от балерините!
	Изобщо не се усъмних в искреността му.

	* * *

	Когато късове размекнат лед се понесоха по Нева към морето и лятната градина избухна в майски цветове, отново се оттеглих в Царское село. След няколко часа родих нашия трети син, Георгий. Саша пое гордо пищящото вързопче — истинско Романово бебе. Появата му разсея скръбта ми по малкия ни Александър; сега имахме две жизнени деца.
	За разочарование на Саша обаче Ники растеше дребничък и вкопчен в мен, не в баща си. Макар първородният ни син да беше още малък, съпругът ми се отнасяше прекалено строго с него. Една сутрин го сварих да облива бедния Ники със студена вода във ваната.
	— Полудя ли?
	Избутах го настрани и увих разтреперания ми син в хавлия.
	— На четири години е! Какво, за бога, те прихваща?
	— Искам да е силен. — Саша издаде долната си устна, както винаги когато се изправяше пред неприятност — разкашкано зеле на масата или трудна задача от Победоносцев. — Хубаво е да научи, че животът не е меки възглавници и любящите ръце на мама.
	— Ами ако го разболееш от пневмония? Хвана ли те да го мъчиш пак, ти ще научиш колко жестоки могат да бъдат любящите ми ръце.
	Саша излезе, захлопвайки шумно вратата. Ники прошепна:
	— Татко ме мрази.
	— Не, момченцето ми. Не те мрази. Просто е…
	— Грубиян? — помогна ми Ники.
	Засмях се и го прислоних в обятията си.
	— Да. Груб мужик. Да го изпратим ли да жъне жито?
	Синът ми наклони глава, сякаш идеята му допада. Оттогава не позволявах на Саша да го тормози.
	— Искаш да се страхува от теб ли? — попитах го веднъж.
	— По-добре да се страхува от мен, отколкото да стане като Сергей — намръщи се той.
	Изненадах се. По-малкият му брат, великият княз Сергей, бе на петнайсет — след година навършваше пълнолетие. Образцов младеж — владееше няколко езика, включително италиански; бяха ми разказали колко настоявал да прочете Данте в оригинал. Имаше музикален талант и свиреше на флейта в оркестъра на Зимния дворец, Висок и дългокрак като щъркел, Сергей бе изключително красив — с изваяни скули на ренесансов принц и пъстри лешниковозелени очи, които искряха с кехлибарени отблясъци.
	— Какво му е на Сергей? Образован е, изтънчен и…
	— Не знаеш какво чух от брат ми Павел. — Саша се изправи тежко. — Такива неща… Не мога да ги повторя. — Втренчи се в мен и заключи с предупредителен тон — Помни ми думата. Николай няма да стане като Сергей.
	Не можеше да се спори с него, когато бе в такова настроение. А и разкритията на Павел едва ли бяха толкова ужасни. Малките синове на императора — Павел и Сергей — бяха неразделни. Растяха заедно и придружаваха майка си в Крим и Ница, преди да се разболее тежко. В двореца ги обучаваха едни и същи учители. И двамата се опитваха да си намерят път в свят, където властваха по-големите им братя: Саша, Владимир и Алексей.
	Колкото до Ники, не бих разрешила никому да му насажда страх. Първородният ми син не беше като Романови. Усещах го и не смятах това за недостатък. Напротив — смятах го за предимство.
	Вече имахме достатъчно наперени Романови.


>>	Тринайсета глава

	Владимир се върна от обиколката на Европа, където бе ощастливил безчет собственици на хазартни заведения, хотелиери, актриси и съответния им антураж.
	Дойде да ме посети в Аничковския дворец. Саша бе излязъл на разходка с Чара и ловния си териер Моска. Докато пиехме чай, Владимир ми показа новите си копчета за ръкавели от смарагд и оникс. Подбелих очи и се наканих да го скастря заради неспособността му поне за малко да забрави суетата.
	— Намерих си жена — обяви внезапно той.
	— Така ли?
	След всички слухове за приключенията му в добавка към гнева на императора при вида на сметките, дошли от Стария континент, бях решила, че търсенето на съпруга е изхвръкнало от ума му.
	— Да — кимна Владимир. — Подхожда ми. Изглежда, аз я устройвам още повече. Беше сгодена, но разтрогна годежа, за да се омъжи за мен.
	Предприемчивата благородничка несъмнено бе оценила предимствата му. Безпътен съпруг с царски доход и слабост към балерини и състезателни коне — идеална партия за жени, предпочитащи да разполагат с достатъчно време за собствените си увлечения.
	— И коя е щастливата избраница? — поинтересувах се.
	Той смукна въздух през зъби.
	— Няма да ти хареса.
	— Защо? Опасявах се, че както върви, изобщо няма да се ожениш.
	— Германка е. — Ръката ми замръзна върху самовара. Преди да отворя уста, великият княз продължи припряно: — Херцогиня Мария Мекленбург-Шверин, дъщеря на великия херцог Фридрих II. В жилите на баща й тече славянска кръв. Прабаба му е дъщеря на цар Павел I. Семейството на бъдещата ми съпруга обаче е в приятелски отношения с канцлера Бисмарк и новия кайзер.
	Облегнах се назад, без да му допълня чашата с чай. Наблюдавах го с мълчаливо неодобрение, докато най-сетне той не издържа и промърмори:
	— Всички ми натякваха да си намеря жена. Аз ли съм виновен къде се е родила?
	— Няма да те съдя. Доверявам се на преценката ти.
	Тонът ми обаче казваше точно обратното и той пусна в ход най-жаловития си глас, напълно безполезен в случая:
	— Мини, не са много принцесите, изгарящи от желание да дойдат тук като теб и да приемат начина ни на живот. Представям си колко лош вкус е оставило в устата ти поражението на Франция от Германия, но недей да ми се мръщиш. Получих достатъчна доза от баща ми.
	— Лошият вкус в устата ми няма никакво значение — посочих. — Негово Величество възразява ли?
	— На теория не. На практика… — Владимир заопипва копчетата за ръкавели. — Тя няма да приеме православната вяра. Вслушвала се единствено в Бог, а Бог искал да остане лутеранка.
	— Типично по германски! Всевишният я осведомява лично какви са желанията му.
	— Ще я посрещнеш ли любезно? Ти си царевната. Разчитам на теб.
	— Ако дойде. Приемането на православието винаги е било задължително за невестите на Романови.
	— О, ще дойде — увери ме Владимир. — Мария си мисли, че знае какво иска Бог, но ако й застане на пътя, ще Го заобиколи.
	— Очарователна жена изглежда — проточих сухо. — Очаквам с нетърпение да се запозная с нея.

	* * *

	Мария Мекленбург-Шверин отказа да се отрече от лутеранството, но подложен на натиск от бащата на своенравната херцогиня, а и от желание синът му най-после да се установи, Александър отстъпи. За пръв път от сто и петдесет години велик княз от семейство Романови щеше да вземе съпруга, отказала да приеме вярата му.
	Саша кипеше от гняв. И той като Бърти бе възприел антипруската нагласа на семейството ми. Не пропусках да я изразявам многословно, особено след жестоката обсада на Париж през катастрофалната война, лишила Наполеон III от империята му, а мен — от надеждата да си възвърнем изгубените датски херцогства от Прусия. Сега Саша изля ожесточението си върху Владимир; наказа го с презрително мълчание в Зимния дворец, а пред императора заяви, че бракът на брат му е „извращение“. Наложи се да му напомня как понякога се налага да преглътнем каквото не можем да сдъвчем.
	— Владимир ще преглъща доста — отсече той. — Германската крава ще го води за носа и ще похарчи и последната му рубла.
	— Вероятно, но е редно да свикнем с мисълта, че ще бъде велика княгиня.
	Мария прие името Павловна, за да изтъкне Романовата си кръв, и пристигна през 1874 да преобърне живота ни.

	* * *

	Не исках да я харесам.
	След загубата на датските херцогства омразата към Германия се бе пропила в душата ми. Сватбените дарове задълбочиха негодуванието ми — императорът подари на новата си снаха стокаратов смарагд, принадлежал на Екатерина Велика, а Владимир я накичи с петкаратов рубин и великолепни смарагдови обеци и огърлица, съперничещи на моите. Наблюдавах как нагиздена като императрица, великата княгиня Павловна крачи към олтара в Казанския храм и мълком злорадствах, че всички бижута в съкровищницата на Романови не са способни да прикрият ъгловатото й германско лице с масивна челюст. Все пак забелязах с неохота изразителните й кафяви очи и достолепното излъчване въпреки твърде закръглената фигура.
	Дали я харесвам, или не всъщност нямаше значение, защото императорът ми даде ясно да разбера, че очаква от мен да се сприятеля с нея — и не само.
	— Вироглава е — предупреди ме. — Поиска Владимир и го получи. Чудно ми е какво ще прави с него, но не желая да става за посмешище. Постарай се да й обясниш какво се очаква от нея. Вулгарността ме отвращава.
	И така, щом младоженците се върнаха от медения месец в чужбина, потеглих към двореца на Владимир край реката в съседство със Зимния дворец — най-пищната част на града. Във фоайето ме посрещна какофония от работнически гласове; високи скелета опасваха стените, подовете бяха покрити с брезент.
	Тя се спусна по главното стълбище, облечена в зелена копринена рокля; кестенявата й коса — по-светла и с по-ситни къдрици от моята, бе прихваната хлабаво с гребенчета, инкрустирани с диаманти. След парфюмирана прегръдка и млясване по двете бузи тя ме заведе в гостната на горния етаж, където порцелановият й сервиз за чай, измайсторен в Лимож, вече бе подреден, а дебелата позлатена врата с две крила заглушаваше донякъде шума.
	— Обновление — осведоми ме ненужно великата княгиня на френски със силен акцент. Като типична германка не си бе направила труда да усвои произношението; по-късно установих, че това допълва очарованието й. — Замъкът отчаяно се нуждае от женска ръка. Нови мебели, подове, тапицерии. Владимир не се е задържал тук. И, разбира се, цари пълен безпорядък.
	— Разбирам.
	Бях решила да говоря възможно най-малко. Да й дам думата, за да се разкрие. Облегната в бежово канапе срещу мен, тя отпрати прислужницата веднага щом момичето сервира чая. После впери в мен проницателен, почти нашественически поглед.
	— Разкажи ми всичко — настоя. — Искам да се сближим. Да станем приятелки.
	— Ще отнеме много време — отговорих. — Не е ли по-добре да ми кажеш как намираш Русия? Помня, че отначало всичко ми изглеждаше странно.
	— Така ли? — Мария отпи от чая и се пресегна към сребърно ковчеже, инкрустирано със ситни перли. Отвори го и извади тънка черна цигара. Запали я с кибрит и издуха дима, свила кокетно устни. — На мен Русия не ми се струва никак странна.
	Изгледах я с интерес.
	— О! Искаш ли цигара? — Подаде ми кутийката. Не пушех, но жестът й съдържаше предизвикателство. Взех цигара, запалих я и веднага се разкашлях от лютивия дим. Очите ми се насълзиха. Оставих цигарата в кристалния пепелник върху масичката. — Обожавам цигара към чая — измърка тя, извила елегантно китка. — На мода е в Париж и Берлин. Всички принцеси пушат.
	Нарочно спомена Берлин. Насилих се да взема цигарата и да дръпна. Задавих се от кашлица. Тя се надигна, стресната, но успях да изрека:
	— Не съм свикнала с толкова силен тютюн.
	— Руски е — осведоми ме с мил гласец. — Какво пушиш ти? — Сетне се усмихна. — Не си пушила досега, но ще се научиш. Възхищавам се на жените, които не се оставят да ги надвият.
	— Не знаех, че е състезание.
	Въпреки намерението да остана равнодушна, започвах да я харесвам. Великата княгиня не отговаряше на представите ми. Не долавях тевтонска агресия, само ясно чувство коя е. Доста впечатляващо за жена едва на двайсет.
	— Винаги е състезание между жени, омъжени за братя — подчерта. — Надявам се да надскочим очевидното и да станем дружелюбни съпернички.
	— Съпернички?
	— Да! Възнамерявам да съм първа дама в тукашното общество. — Приведе се към мен. — Нямаш представа колко скучно живеех, преди да срещна Владимир. Той ме спаси от безкрайното покорство и отегчение.
	За първото се съмнявах. Не ми изглеждаше способна да проявява покорство.
	— Владимир безспорно е безценна находка — съгласих се.
	Явно долови иронията, защото се засмя — звучен смях без нито капка фалш.
	— Находка! И още как. Знам, че е развратник. Не можеш да ме шокираш. Балерини, коне, комар — каза ми всичко. Настоях. Задължително е да си сигурен в банката, преди да откриеш сметка.
	— Водил е колоритен живот. Доста работа ще ти отвори, опасявам се.
	— Не. На него ще му се отвори доста работа. Бях пределно ясна какво очаквам. Надявам се да изпълни договорката. Ако си мисли, че ще го търпя да затъва в дългове, лъже се.
	— А балерините?
	Сви рамене.
	— Няма нужда да опитомяваш звяр, достатъчно е да го дресираш.
	Разкикотих се. Не успях да се сдържа.
	— Ще дресираш Владимир. Наистина си безстрашна!
	— Та от какво да се страхувам? — Тя изгаси цигарата в пепелника, където моята изтляваше и се превръщаше в тръбичка от пепел. — Той ми е съпруг. Стига да спазва няколко прости правила, свободен е да прави каквото иска. Провали ли се, ще си намеря любовник. Няма да съм първата съпруга, знаеш.
	Не се отвратих от скандалните й думи. Говореше толкова прямо, сякаш изреждаше условия на сделка. Все пак по лицето ми изглежда се изписа удивление, защото тя посочи сребърната кутийка.
	— Запали си нова. След време, става приятно. — Послушах я и пак се разкашлях, ала с решимост да усвоя порока. Тя попита с мил глас: — Шокирах ли те?
	— Ни най-малко. Това ли очакваше?
	— Надявах се. — Отново сви рамене. — Неуспехът ми е добър знак за нас, Мини. — Взе чайника и ми допълни чашата. — Наричай ме Михен.

	* * *

	Изпълни заканата. През празничния сезон вратите на недообновения й дворец бяха широко разтворени за благородниците. Веднага разбрах, че макар в Двора да заемам неоспоримо първостепенно положение в качеството си на царевна, а и при постоянното отсъствие на императрицата, Михен наистина възнамеряваше да завладее Санкт Петербург.
	Раздразнен, защото тази вечер го бях принудила да ме придружи в златистозелената си униформа на Преображенския полк, Саша огледа набързо неузнаваемото фоайе и промърмори:
	— Позлатата от Зимния дворец ли е смъкнала?
	— Доста фрапиращо е — съгласих се.
	Така се и чувствах сред разноцветния мрамор и рояците златни херувимчета.
	Саша буквално проскърца със зъби, когато Владимир и Михен дойдоха да ни поздравят. Пренебрегвайки смръщения му поглед, великата херцогиня му се усмихна безгрижно. В контраст с дискретната ми рокля от бяла коприна, допълнена с огърлица от перли и диаманти, домакинята блестеше в лъскаво червено творение по последна мода; закръглените й бели рамене бяха напудрени обилно и за изумление на Саша — голи; ръцете й в дълги атлазени ръкавици бяха отрупани с гривни; не бе пропуснала да сложи и ослепителните смарагдови накити. Ефектът наистина бе вулгарен, както се опасяваше императорът, но тя изглежда изобщо не се интересуваше какво ще си помисли съпругът ми или който и да било. Остави Саша да изпепелява с очи брат си, хвана ме под ръка и ме поведе с кръшна стъпка из претъпкания си салон.
	Цяла вечер се лееха шампанско, коняк и вино. Прислужници в ливреи с цвят на черница, украсени с херцогския герб на Михен, разнасяха черен хайвер, пушена сьомга и вносен пастет върху златни подноси. Саша не криеше отвращението си, но Владимир изглеждаше доволен и спокоен, колкото и невъзможно да ми се виждаше — кръжеше около съпругата си като звезда в орбитата й и с ерудицията си съвсем непринудено внасяше изтънченост в атмосферата.
	— Не разбирам какво намира у нея — тросна се Саша часове след като се бяхме прибрали. — Тя е парвеню. Дворецът им е грозотия, а бюфетът — ужасно прахосничество. Ще го разори преди първата им годишнина.
	— Брат ти е знаел за кого се жени. Не го е заблуждавала.
	Към Михен изпитвах и възхищение, и завист. Лично бе поставила основите, върху които ще се гради бракът й — не се вторачваше във флиртовете му, но някак си успяваше да впрегне Владимир в хомота на волята си. И главното — съпругът й я допълваше, обичаше общественото внимание и му се нравеше да му се възхищават. Внезапното ми възмущение от неприязънта на Саша към всякакви увеселения, от навика му да се разхожда из дома ни в износени дрехи ме подтикна да му отвърна с остър тон.
	Веднъж ме хвана да пуша тайно в дневната след разгорещена свада. Влетя през вратата и ме стресна. Смутена, скрих цигарата зад гърба си.
	— Зад теб се вие дим. Внимавай да не пламнеш — предупреди ме.
	Михен беше права — свикнах да пуша, но се ограничавах с четири цигари дневно, никога на обществено място. Не исках друг, освен Саша да разбира, макар понякога Ники да сбръчкваше нос, когато го целувах за лека нощ.
	— Миришеш на цигари, мамо.
	Влиянието на Михен се просмукваше в мен като отрова. Имах неприятното усещане, че ме подлага на изпит, преценява ме при всяко гостуване в двореца ни, сякаш определя дали имаме право да заемаме отреденото ни положение. Никога не изрече осъдителна дума, ала започнах да си купувам нови рокли, след като открих, че модели на Фелис, младия парижкия съперник на Уърт, отсъстват в гардероба й, защото предпочита утвърденото име. Тя се възхити на японските ми паравани, дори ме попита откъде съм ги купила. Моите обаче красяха дневната ми — пред очите на всички — а нейните намериха място в покоите й като фон на пищния й, облицован с коприна будоар.
	Не бях сигурна дали сме дружелюбни съперници и дали изобщо сме дружелюбни. Съмнявах се да я интересува. Най-смущаващото бе, че аз се интересувам, макар да е ненужно.
	Някой ден щях да бъда императрица на Русия. И тя го знаеше отлично.


>>	Четиринайсета глава

	Докато с Аликс прекосявахме с карета Лондон, предвождани от Бърти и Саша в друга открита карета, англичаните ни аплодираха и за пръв път нито капка дъжд не падна върху нас. Усмихнах се при спомена за предишното ми посещение.
	Тогава бях просто Дагмар Датска, по-малката сестра на уелската принцеса. Кралица Виктория дори ме бе подложила на разпит за преценка на пригодността ми за съпруга на сина й Алфред. Сега се връщах с ново име, Мария Фьодоровна, и с нова титла — Нейно Императорско Височество, за да проправя път на неочаквания годеж на императорската дъщеря Мария с Алфред, понастоящем единбургски херцог. Аликс ми писа, че Алфред бил запленен от Мария по време на среща с германски роднини Хесен-Дармщат. Първата ми мисъл бе, че синът на Виктория явно не владее плътските си пориви, щом се увлича толкова бързо. Не се ли повтаряше историята с мен? Както и да е. След дълги преговори Александър и Виктория дадоха съгласие — знак за необичайно помирение. Лондонските вестници съобщиха, че двете империи са се договорили да свалят шпагите, кръстосани в спорове за множество владения в Азия. Санктпетербургските вестници заподозряха британски заговор за подкопаване на Русия — нищо ново под слънцето. За да покаже, че сватбата е по любов, а не политическа, Виктория покани мен и Саша на посещение.
	— Да им помахаме — предложих на Аликс.
	Тя повдигна вежда, но кимна. Хората, изненадващо гласовити за британци, изкрещяха имената ни.
	Засмях се и се облегнах на тапицираната седалка. Наближавахме Бъкингамския дворец.
	— Хубава шегичка! — Посочих еднаквите ни раирани рокли и закачливи бонета с изкуствени черешки, облечени по моя идея, за да всеем объркване.
	Аликс се подсмихна сухо.
	— Желанието ти най-сетне се сбъдна. Кралицата обаче веднага ще те познае.
	— Надявам се — усмихнах се.
	Виктория, разбира се, не дойде да ни поздрави. Беше се оттеглила в Уиндзорския дворец, за да избегне шумотевицата. Въпреки това бях решила да се забавлявам. На вечерния бал, организиран в наша чест, с Аликс пак се облякохме еднакво — в рокли от син атлаз, допълнени със сини бижута. Танцувахме със съпрузите си, и двамата с бради в съучастие със заговора ни. Гостите се качваха върху столове, маси и дори по ръбовете на саксиите, за да ни зърнат.
	От Уиндзор Виктория изпрати тросната бележка колко я е унизила вестта за детинското ни поведение.
	Останахме в Англия три седмици. След обиколка на кралските имения прекарахме няколко дни по задължение в Уиндзор с Нейно Величество, която ми се стори много остаряла и ожесточена. Следеше ме с воднистите си очи, сякаш не им вярваше.
	— Зловиди й се, че се омъжи за Саша — прошепна Аликс, докато лежахме сгушени в покоите й както на младини в Дания, защото дори в мекото лято Уиндзор бе негостоприемно влажен и студен. — Не искаше и Алфред да се жени за Мария. Бърти обаче я убеди, че светът се променя и не бива да враждуваме с Русия.
	— Надявам се Алфред да споделя мнението му. Видя ли лицето му, когато след вечерята Саша го притисна в ъгъла? Побледня като платно, но чу добре, сигурна съм, предупреждението да се отнася към Мария с уважение.
	Аликс се зави с одеялото чак до брадичката.
	— Не се тревожете за нея. Ще се погрижим да й осигурим необходимите удобства.
	Забележката й обаче ме притесни. По обратния път към Санкт Петербург Саша изрече негласните ми опасения:
	— Сестра ми допуска грешка. Не знае за кого се жени. Иска да е булка, но как ще живее на този сив остров? Как ще търпи недодялания си съпруг и киселата си свекърва?
	— Ти ловува и яде до насита — боднах го с палец по корема. — Надебеля от дивеча на скучния остров.
	— Харесвам Бърти, Аликс и фазаните — отсече той. — Нищо друго.
	Мария очакваше с нетърпение да й разкажа за Англия, кралицата и бъдещия й съпруг. Неволно повторих думите на Аликс. Какво да сторя? В Зимния дворец вече се готвеха за сватбата.
	— Сестра ми ще те посрещне с отворени обятия — уверих я. — Ще се погрижи да ти осигури необходимите удобства.
	От нерви Мария не отчете, че не споменавам бъдещия й съпруг, който също би следвало да се грижи за нея. Почудих се дали Саша е прав за подбудите й.
	Няколко седмици след сватбата Мария започна да изпраща жални писма от Англия. Кралицата не й разрешавала да пали камината в покоите си в „Балморал“*. Когато се явила на вечеря с диамантена тиара, сватбен дар от императора, Виктория настръхнала. Със забележката „твърде красива“ обходила с многозначителен поглед дъщерите си, които не носели „нищо изтънчено“ по думите на Мария. Чувствала се нещастна, тъгувала за дома. Отчаян, императорът ме повика.
	[* Имение в Шотландия, любима лятна резиденция на кралското семейство.]
	— Не биваше да се съгласявам — рече ми той. — Отначало възразих. Но тя ме умоляваше. Повтаряше ми колко е влюбена в него.
	— И вие й повярвахте? На двайсет е! Цял живот е била закътана в двореца. Какво знае за любовта?
	Той въздъхна.
	— Не исках да й отказвам. Нямам друга дъщеря. Бях се зарекъл да не я омъжвам за човек, когото не обича.
	Обещах му да пиша на сестра ми с молба за помощ. Знаех, че ще мине време, докато Мария — както всички младоженки в чужда страна — свикне на отстъпки. На излизане от кабинета на Александър в ума ми прозвучаха думите на императрицата: „Не е лесно да дойдеш по тези земи, детето ми. Ала се приспособяваме. Длъжни сме.“
	За жалост се опасявах, че приспособяването ще угаси руския дух на Мария.

	* * *

	Тъмноока и крехка, дъщеря ми Ксения дойде на белия свят през 1875. Отказах да се обрека на самота в Царское село и настоях да родя в моите покои, в моя дворец. Понеже бе момиче, раждането й не бе посрещнато с гръмки фанфари.
	Саша обаче се разчувства дълбоко. Обсипваше я с ласки и появата й смекчи властното му отношение към синовете ни. Купуваше й кукли, дантелени роклички; подари й миниатюрно дървено пони — качваше я върху него, люлееше я и тя пищеше от възторг. Семейният живот ме поглъщаше и покрай грижите за двамата синове и дъщерята почти не обръщах внимание на анархията, вихреща се току пред прага ни.
	Докато нихилист не се опита да убие императора в Лятната градина. Жандармите, вече придружаващи неотстъпно Александър, се бяха нахвърлили върху злодея, преди да успее да стреля. Страхът обаче сложи край на неофициалните разходки на императора. Затворен в Зимния дворец, той носеше противокуршумна риза и се возеше в укрепена карета, защото, както тъжно сподели с мен:
	— Ще ме отстрелят като вълк.
	— Сам си е виновен — заяви Саша. — Говореше за конституция. Щял да позволи да се свика Дума, народно събрание, което да ограничи властта ни. Според Победоносцев това ще е краят на устоите ни. Самодържавието, православната вяра и патриотизмът са трите пилона на Русия. На царя е отредено свише да властва, не да срива Божия закон.
	Вече съжалявах горчиво, задето се съгласих да назначим учителя. След раждането на Ники не бях стъпвала на нито един урок и бях в неведение какво гибелно влияние оказва върху съпруга ми.
	— Победоносцев явно е фанатик. Живеем в нов свят, Саша. Възгледите му не са съобразени с него. — Забелязах удивлението в погледа му и продължих: — Баща ти ми каза веднъж, че крепостните селяни страдат. Нямат земя и са принудени да идват тук, за да работят във фабриките. Едва свързват двата края. Мнозина са неграмотни и ги експлоатират.
	— В Русия винаги е било така. Съмняваш ли се в божественото ни право да управляваме империята, както сме го правили векове наред?
	Разбрах, че съм допуснала грешка, но разбирах също колко неотложна е необходимостта да разширя тесните му възгледи, които щяха да задълбочат разногласията му с императора.
	— Вашата вековна власт е причината нихилистите да съществуват. Баща ти не възнамерява да изкорени династията. Просто признава, че са нужни промени. Невъзможно е бездейно да чакаме следващият злодей да насочи дулото към него.
	Саша ме изгледа гневно.
	— Да, може и да не възнамерява. Приказките за конституцията обаче ги поощряват. — Връчи ми памфлет. — Чети!
	Втренчих се в размазаното мастило върху евтина хартия.
	„Народе на Русия, жертва на потисници, излез с вили и се върни с пламъци от опожарените богаташки къщи. С парите, чието място е в нашите джобове!“
	Потреперих от страх и от ярост.
	— Откъде го взе? — попитах, макар да знаех. — Победоносцев ли донесе тази мръсотия в дома ни?
	— Бълват ги в незаконни печатници из целия град. Искаше да ми покаже как нихилистите насъскват поданиците ни, твоите страдащи крепостни, да се вдигнат срещу нас.
	Бях ужасена. Съчувствах на бедните с пълното съзнание колко малко знам всъщност. Моят свят рядко ми даваше възможност да зърна как живеят хилядите около мен. А и си мислех, че не ми влиза в работата, защото благоденствието на народа е дълг на императора. Сега бях изправена пред страховита вероятност — успеят ли нихилистите да постигнат заветната си цел, всичко, което познавам и обичам, ще рухне.
	— Заслужават смъртно наказание! — избоботи Саша. — Обесване на дворцовия площад, за да им покажем, че няма да търпим подривна дейност. Баща ми обаче, когото защитаваш, помилва идиота, който се опита да го убие. Пусна го на свобода, та да се спотаи в някоя от мишите им дупки из градските тавани. Следващия път няма да пропуснат. Следващия път ще го убият…
	— Замълчи, Саша!
	Ники играеше с оловните си войничета, строени върху килима пред камината. Забелязах го как вдига глава и се обръща към нас, сбърчил тревожно чело.
	— Нека се учи отсега — сопна се Саша. — Да разбере, че властта на царя зависи единствено от волята Божия, и да не се доверява на поданиците си.
	Исках да уволня Победоносцев, но Саша не разреши. Дори му позволи да кани в гостната ни сбирщина от университетски професори и хилави писатели в износени палта, превъзнасящи идеалите за свобода и равенство в разрез с възгледите на учителя. Един от тях — с дъх на вкиснато вино — ме изгледа с дяволска усмивка и попита:
	— Как мислите, мадам? Колко семейства биха живели удобно в двореца ви?
	Бях отвратена.
	— Едно — отговорих, устоявайки на изкушението да му припомня дължимото обръщение „Ваше Височество“. — Моето. Да даваме стаи под наем ли ни предлагате?
	— Ето причината да не разбирате каквото е пред очите ви.
	Мъжът се обърна с презрителен смях към другите, които ме гледаха, все едно съм несхватливо дете. Либето на Саша потъмня, но сардоничната усмивка на учителя му го възпря да накаже негодника, нанесъл ми непростима обида. Тогава разбрах. Победоносцев нарочно ни обграждаше с най-омразното за него — за да докаже, че ако радикалите постигнат своето, резултатът ще е хаос.
	На другия ден, обзета от неудържимо желание да избягам от мрачната атмосфера вкъщи, отидох с децата да посетя Михен. Мравунякът й от прислужници веднага пое грижите за синовете ми и за едногодишния й Кирил. Тримата се заиграха с купищата играчки в детското помещение с размерите на малка бална зала, украсена с неотменната златна плетеница по тавана.
	— Заради този учител ще изпаднем в немилост. Александър е разярен — споделих, пушейки цигара след цигара, забравила за стриктната си дажба. — Порица Саша, задето забавлява революционери в салона ни!
	— Колко неприятно — въздъхна Михен. — Не искам да те притеснявам още повече, Мини, но и в обществото се носят слухове.
	— Слухове? — гласът ми секна от изненада.
	— Да. Как в Аничковския дворец не подбират гостите. Посрещат дори нихилисти, стига да са чели Достоевски и да не носят вратовръзка. — Тя сви нехайно рамене. — Не вярвам на подобни приказки и все пак ги чувам.
	— Това… това е ужасно — прошепнах.
	В очите й съзрях искрица злорадство, че е открила пробойна в иначе съвършения ми живот.
	— Лично аз не бих търпяла подобно нещо. Не бих рискувала да ядосам Негово Величество заради някакъв си наемник.
	— Да, той е слуга! — Станах рязко. — Прислугата не решава кой да влезе в дома ми!
	Тя ми се усмихна студено.
	— Искрено се надявам.
	Заповядах на бавачката да доведе децата и се върнах в двореца, кипнала от възмущение. Изчаках в преддверието Саша да се върне от казармите и го нападнах, преди да си е разкопчал палтото.
	— Да ни очернят ли искаш и да ни прогонят от двора, за да угодиш на Победоносцев? Веднага ще прекратиш сбирките! Информирай учителя, че може да ти дава уроци, но тази пасмина повече няма да стъпи в дома ни.
	Той присви очи.
	— Получавам заповед от съпругата си?
	— Да. — Обърнах се кръгом. — И ще я изпълниш! Иначе съпругата и децата ти ще отидат да живеят другаде.

	* * *

	Победоносцев не възрази. Бе постигнал целта си — да насочи Саша по пътя на неотстъпчивостта в разрез с разбиранията на императора, подготвил почвата за нихилистите с решението да освободи крепостните селяни. Едва успявах да запазя вежливост от гняв, че не мога да го хвана за ухото и да го изхвърля през прага. Накрая не се стърпях и отидох да посетя Александър. Влетях непоканена в кабинета му.
	— Мини. — С писалка в ръка, той вдигна поглед от камарата документи върху писалището си; старият Милорд дремеше в краката му. Забеляза изражението ми и отсече: — Не казвай нито дума в защита на Саша. Поведението му е непростимо. Сбирщината в салона ви и онзи негодник Победоносцев му напълниха главата с отрова. Как го позволи? Много съм разочарован. Дори Михен с цялата й суета не е дръзнала да ми нанесе подобен удар.
	— Нямам оправдание — признах. — Бях уведомена обаче, че Победоносцев е обучавал Саша като малък и продължава да дава уроци на синовете ви, великия княз Павел и…
	— Вече не. Забранено му е да стъпва в двореца ми. Заслужава да го изпратя в Сибир да учи престъпниците как да оскърбяват владетеля си.
	Пристъпих към него.
	— Сбирките приключиха. Казах на Саша, че няма да търпя това. Какво друго да направя? Готова съм да поема част от задълженията на Нейно Величество, докато отсъства от двореца. Искам да изкупя грешката си.
	— Наистина ли? — Александър остави писалката и разтри измореното си лице. Изглеждаше състарен. Заплахите на нихилистите, болестта на съпругата му и, несъмнено, тайната любовница изцеждаха силите му. — Брат ми Николай напусна съпругата си и заживя с жена от простолюдието. Брат ми Константин, чиято дъщеря се омъжи за брат ти, се увлече по окултизма. Кани лъжепророци и скиталци в дома си, а те го поощряват да узурпира трона. Дъщеря ми Мария е нещастна в Англия. И сякаш това не стига, ами Балканите са врящ казан, а Турция ни обяви война. Как би ми помогнала?
	— Не знам. Все нещо мога да направя…
	Той се замисли.
	— Винаги съм те харесвал. Ти си ми любимата снаха, защото не си пъхаш носа в чуждите работи. Съжалявам, че Саша се е настроил срещу мен. Не разбира колко сериозно е положението. Не мога да позволя бунтове в Империята, след като има разрешение — конституция и Дума, одобрени от народа. Така ще усмирим критиците и ще се спасим. Не съм сгрешил, освобождавайки крепостните селяни. Сгреших, че не освободих цяла Русия. — Опита да се усмихне; получи се гримаса. — Съпругата ми оглавява Червения кръст. Постът е почетен, но по време на войната ще ни е нужна помощ. Ще те упълномощя да я заместиш. — Закимах, просълзена от доверието му, макар неволно да го бях подвела. — Предупреждавам те — продължи той, — че ще срещнеш проблеми. Получавам жалби за липсващи средства, лошо управление, бездействие. Служителите ми изглежда предпочитат да си затварят очите и разчитат да им се размине.
	— Ръководя домакинството си. Ще се справя с Червения кръст.
	— Де да беше същото — въздъхна Александър.


>>	Петнайсета глава

	— Това е отделението за неомъжени майки.
	Старшата медицинска сестра на Червения кръст в Санкт Петербург спря с мен пред прага на дълга, зле осветена стая, където от редиците изнемощели жени върху железни кревата се носеха талази от непрестанна кашлица. Пристъпих вътре и усетих вонята дори през предпазната марля, закрила устата и носа ми — отровен мирис на немита плът, гноясали рани, изпражнения и спирт.
	Медицинската сестра ме възпря:
	— Има болни от инфлуенца и коремен тиф. Не е безопасно, Ваше Величество.
	Проточих шия да огледам помещението.
	— Толкова са много! — Бях дълбоко потресена.
	Поех ръководството на Червения кръст, за да се помиря с Александър, но се надявах и да покажа милосърдие към злощастните. Не бях очаквала обаче да видя толкова сърцераздирателна картина на участта на бедните. Нуждаещите се бяха безброй — как да облекча страданието им? Изправена пред невъобразимата мизерия, разбрах причината нихилистите да искат смъртта ни. Ние живеехме в разкош, а Русия тънеше в нищета пред невиждащите ни очи.
	— В града са три пъти повече — сподели медицинската сестра. — Грижим се само за най-тежко болните. Повечето са проститутки или фабрични работнички. В долното отделение са децата им, които скоро ще осиротеят. Всеки час отпращаме десетки нуждаещи се. Няма достатъчно легла, нито медицински сестри.
	Поведе ме към кабинета си, където седнах срещу нея, отпуснала безнадеждно рамене.
	— Както видяхте, Ваше Височество, средствата не стигат. Не знаем къде отиват парите, заделени за нас от чиновниците на императора. Не идват тук. Не можем да плащаме на лекарите. Ще се наложи да закрием болницата. Срамота!
	Огледах мухлясалите стени. Усещах как вятърът свисти през напуканите первази на прозорците. Старшата сестра не преувеличаваше. Мястото бе истинска съборетина.
	— Ще проверя къде отиват средствата — обещах. — Ще говоря с финансовия министър и ако е необходимо, лично ще донеса парите.
	Тя кимна с благодарност, ала в гласа й се долавяше недоверие:
	— Чувстваме се благословени от загрижеността на Ваше Височество.
	Бях решена да докажа, че имат нещо повече от загрижеността ми. Месеци наред разплитах бюрократичните възли, заради които над половината средства за Червения кръст потъваха в безскрупулни джобове. Бях неумолима. Привиквах чиновниците в министерството и настоявах за отчет за всяка рубла. Опиташе ли се някой да ме заобиколи, заплашвах да уведомя императора. Славата ми скоро се разнесе и не след дълго самото споменаване на името ми караше злосторниците да се свиват в миша дупка. Не налагах наказания — нямах и власт да го сторя, колкото и да ми се искаше. Работех всеотдайно обаче да организирам по-добре Червения кръст и да осигуря нужните средства, включително чрез дарения от собствения ми доход. Най-сетне отговорните за счетоводството проумяха, че кривнат ли от правия път, ще отговарят — лично пред мен.
	Вестниците пишеха, разбира се, че се интересувам не само от мода и балове и че давам пример за подражание на другите велики княгини. Приемах похвалите скромно с надеждата да смекча упреците за бездушието на Романови. Всеки ден ходех в болницата, издържах изпитите за медицинска сестра и давах дежурства в отделенията въпреки гнева на Саша, че застрашавам здравето си. Научих децата да опаковат кутии с провизии за бедните, редящи се с часове на опашки пред благотворителните центрове. Платих за цялостно оборудване на ново отделение, кръстено на мое име. Реших да основа училища за бедни жени, та да получат възможност да си изкарват прехраната не само като шивачки, работнички във фабриките или проститутки. Войната с Турция обаче възпрепятства плановете ми.
	Под мое ръководство Червеният кръст изпълни достойно задачата си. Изпращахме с влак санитарни материали, оборудване и персонал за полеви болници. Саша замина на фронта начело на полка си. Тревожех се да не попадне в опасно сражение, но изпълнявах съвестно дълга си на царевна. Най-после бях открила начин да помогна на осиновилата ме страна, да върна на Русия частица от онова, което бях получила от нея.

	* * *

	Войната взе много жертви. Племенникът на императора загина в бой. Саша също участваше в сраженията. Не мигвах от тревога, докато не ми съобщиха, че е невредим. Всеки мъж от императорското семейство, годен да изпълни дълга си, бе свикан да даде своя дан за каузата. Милостивата съдба обаче ги пощади. До края на 1877-а турците претърпяха непреодолими загуби и армията ни стигна до столицата им — Истанбул. От страх Русия да не пробие защитата на древния град и да пожъне повече победи от приемливото, британците изпратиха флотилия и възпряха бойните ни кораби да завземат Истанбул. Под натиск да договори примирие императорът се съгласи турците да запазят владенията си в Румъния, Сърбия и Черна гора, а България да получи независимост. В резултат Прусия побърза да окупира Босна и Херцеговина, а Великобритания изиска Кипър.
	Победата на императора бе помрачена от свидетелства за злоупотреби, които донякъде потушиха разногласията му със Саша. Съпругът ми бе единственият командир на фронта, необвинен в присвояване на средства. В резултат на хищническите измами към фронта бяха изпращали овехтели ботуши и шинели, хляб от дървени стърготини, разложено месо и ръждиви байонети, коствали живота на безброй руски войници. Александър заповяда Саша да оглави разследваща комисия; всички офицери, включително чичовците му и брат му Владимир попаднаха в кръга на заподозрените. Подробният доклад, изготвен от съпруга ми, източи кръвта от лицето на баща му. Великите князе и Владимир бяха наказани със сурови глоби; вестниците огласиха скандала на първите си страници.
	— Не са изпълнили дълга си — обясни ми Саша. — Винят подчинените си. Забравят, че те са ги назначили. Докато котките спят, мишките плячкосват на воля. — Изсумтя. — Да видим сега как Михен ще вири глава с мизерния доход на съпруга си. Как ли ще преживее празничния сезон, след като никой не иска да стъпи в дома им?
	Посред брожението установих, че отново съм бременна. Отчаях се от неудобството, понеже заради бременността и хаоса в чужбина не успях да присъствам на неочакваната женитба на сестра ми Тира с принц Ернст Август, титулярен наследник на германското херцогство Хановер. Прусия обаче неотдавна бе анексирала Хановер и сестра ми всъщност се омъжваше за принц без владение. Запитах се защо бързат толкова. Предположих, че мама е уредила въпроса, за да възпре Тира от бъдещи неуместни увлечения.
	Третият ми син Михаил — Миша, както го наричахме — се роди през декември 1878. Детето ни, заченато по време на война, се оказа най-нежното, сякаш самата природа го бе дарила със съпротивителни сили срещу насилието, предшестващо появата му на бял свят. По-късно Ники и Георгий му лепнаха прякора Флегма, защото винаги се отпускаше с цялата си тежест на най-близкия стол, все едно духът му е неспособен да носи товара на тялото. Обичах го с все сърце, а Саша, навярно защото преди раждането на Миша бе станал свидетел на ужасите на войната, го обграждаше с нежност, каквато досега проявяваше само към Ксения.
	С три момчета на различна възраст и дъщеря отстъпих пред неизбежното и по препоръка на Аликс наех английска бавачка, мисис Франклин. Продължавах обаче лично да се грижа за децата си, настоявах да вечеряме заедно и следях обучението им. След време Саша щеше да получи своето и момчетата щяха да спят на твърди нарове, да се къпят със студена вода и да спазват строга дисциплина, необходима според него за каляване на характера. Ала докато бяха малки, в дома ни винаги имаше нежност, топлота, достатъчно игри и много обич.
	Не исках никое от децата ми да се чувства необичано.

	* * *

	Дадох идеята в неделя императорът да обядва насаме с нас в двореца ни. Понеже той и Саша се опитваха непохватно да се помирят, реших, че им е нужно време без церемониалности, а в децата ми обожаваха дядо си. Поздравяваха го официално с „Ваше Императорско Величество“, после се струпваха в скута му. Александър търпеливо ги изслушваше да бърборят един през друг. Особено привързан бе към Миша, който винаги се присламчваше най-близо до него.
	Знаех, че императорът тъгува. Съпругата му се бе върнала за сетен път от Ница. Лежеше в покоите си в Зимния дворец и щеше да ги напусне в ковчег.
	Придружавах Саша, когато посети майка си, и останах покрусена. Императрицата се бе стопила; давеше се за глътка въздух и кашляше кървави съсиреци. Саша обаче не показваше съчувствие към мъката на баща си. Повдигнеше ли се въпросът, мълчеше, ала баща му не го подкрепяше. Чудех се дали съпругът ми най-накрая не е разбрал за изневярата му.
	Михен се погрижи да разсее съмненията ми. Подложена на изпитание след низвергването на Владимир — включително прогонване от двора, преди императорът най-сетне да се смили, — тя не сведе глава. Вирнала брадичка, присъстваше на празничните приеми, а бижутата й заслепяваха всяка домакиня. И както винаги първа научаваше клюките.
	— Всички знаят вече — уведоми ме. — Ако Саша не е чул, значи е глух. Казва се Екатерина Долгорукова. Баща й бил княз, близък приятел на Негово Величество и безнадежден комарджия. Разорил семейството си. На смъртния си одър помолил императора да се погрижи за децата му. Александър изпратил момчетата във Военната академия, а Екатерина и сестра й записал в „Смолни“, в школата за благородни девици. Знаеш, че е само за избраници.
	— Да — кимнах. — Основана е от Екатерина Велика и е под егидата на императрицата.
	— Негово Величество платил таксата за обучение. Когато Екатерина се дипломирала, настанил я в приятно жилище в Санкт Петербург. Още е неомъжена и той й се води настойник. Не е нужно да си ясновидец обаче, за да прозреш защо каретата му постоянно спира пред дома й. Така е от години, казват. — Замълча. — Някои дори твърдят, че му е родила дете. — Забеляза как кърша ръце в скута и добави: — Разбираш какъв скандал назрява.
	Едва се стърпях да не я срежа, че не й прилича да разнася клевети. Да й напомня как Владимир спи с балерини, докато тя разкрасява разточително двореца и себе си. Овладях се. Моментът не бе подходящ. А и тя просто повтаряше каквото говорят хората. Все пак бях отвратена. Михен никога нямаше да прости на свекъра ни, задето бе огласил простъпките на Владимир. Нямаше да забрави унижението, на което я бе подложил — нея, великата княгиня.
	Не посмях да разкажа на Саша какво съм научила. Той не отваряше дума за любовницата на баща си. Стига никой да не споменеше императрицата, по време на неделните обеди той и Александър поне показваха стремеж да преодоляват разногласията.
	Чакахме гост — братът на императрицата, великият херцог на Хесен, щеше да посети сестра си за сетен път. Александър се разпореди Саша да го посрещне на гарата и да го съпроводи до Зимния дворец — пореден знак, че престолонаследникът си е възвърнал благоволението му. Съпругът ми пое с антуража си през мразовития февруарски следобед, а аз останах вкъщи. Сложих децата да си легнат рано, за да успея да се подготвя за банкета в чест на великия херцог.
	Когато екипажът ни, теглен от руска тройка, ме докара до Зимния дворец, Саша още не бе дошъл.
	— Влакът закъснява — обясни Владимир. — Баща ми не е доволен. Знаеш колко мрази закъсненията. В салона на фелдмаршалите е, ако искаш да го видиш. Аз ще остана тук да чакам Саша.
	Повдигнах тежките си бухнали поли и изкачих стълбището към служебните помещения. Сварих Александър да крачи нервно из салона.
	— Къде се разтакава мъжът ти? — изгледа ме намръщен. — Наближава седем, бяхме насрочили приема за шест и петнайсет.
	— Ваше Величество, съпругът ми не е виновен, че влакът закъснява.
	Александър присви устни. Адютантът му най-сетне дойде и съобщи, че Негово Височество и гостът са пристигнали. С широка крачка императорът излезе от салона и тръгна към стълбището. Аз и другите велики княгини — включително Михен, дочула троснатата забележка за Саша — го последвахме.
	От горната площадка погледнах надолу и видях как съпругът ми, брат му Владимир и великият херцог се качват по стълбите. В същия момент газовите лампи просъскаха и примигнаха.
	После мраморният под се разтърси.
	Обкръжихме императора. Пресегнах се към ръката му, но не успях да я уловя. Грамадният кристален полилей над нас рухна и се пръсна на парчета. Отломки от тавана се разпиляха по пода. Великите княгини се отдръпнаха с писъци. Втренчена в зяпналите им усти и ококорените им от ужас очи усетих как политам назад. От трапезарията в дъното на коридора лумна огнена вълна и с рев ни блъсна изотзад.
	Обви ни мрак. Полузадушена сред кипналата мъгла от трески, хоросан и камъни долових какофония от приглушени степания. Потърсих опипом опора из гъстата пелена.
	— Мини! — Гласът на Александър проехтя в ухото ми.
	Крещеше, но го чувах като през тясна тръба. Той ме вдигна на крака и закрещя други имена. Виковете ме изтръгнаха от объркването. Спомних си.
	— Саша!
	Не виждах нищо долу. „Сигурно цялото стълбище се е срутило“, помислих си паникьосана. Саша, Владимир и великият херцог на Хесен се качваха нагоре, когато…
	— Донесете лампи! — изрева Александър.
	Мина сякаш цяла вечност. Най-сетне прислужниците дотичаха с керосинови фенери и свещи. Макар и мъждиви, пламъците разкриха, че стълбището е непокътнато. В мраморното му подножие лежаха преплетените тела на Саша, Владимир и великия херцог. Спуснах се към тях, прескачайки отломъци от хоросан и стъкло. Саша се изправи пръв на крака.
	Олюля се, примижа и протегна длан да помогне на зашеметения херцог. Владимир стана, по слепоочието му се стичаше кръв. Влетях в обятията на съпруга ми. Александър, Михен и другите велики княгини с разчорлени коси и отвени диадеми слизаха колебливо по стълбите, придружени от лакеи с фенери. Излязохме на площада, където се бе струпала дворцовата стража.
	В снежната нощ алени пламъци се зъбеха от изпочупените прозорци на залата, където щяхме да вечеряме. Императорът пролая:
	— Какво стана?
	— Взрив, Ваше Величество. — Разтреперан казак свали черния си астраганов калпак и впери невярващ поглед към пламналия салон. — В мазето под казармите на финландските гвардейци. Прекръсти се. — Бог да ги пази. Бяха вътре.
	— Сигурно има ранени.
	Докато императорът даваше заповеди, стиснах ръката на Саша:
	— Обучена медицинска сестра съм — прошепнах.
	Махнах на Михен. Прави й чест, че въпреки омацаното със сажди, напудрено лице и липсващата пантофка, веднага дойде при мен. Заедно с другите велики княгини и придворните дами бързо прекосихме площада до отсрещното крило на двореца. Влязохме в сутерена да набавим чаршафи за превръзки и необходимите санитарни материали. Подготовката в Червения кръст ми помогна да запазя самообладание, докато устройвахме импровизиран лазарет с дюшеци от спалните на прислугата и кофи с гореща вода. Щом потушиха пожара, лакеите, императорът, Саша, Владимир и останалите велики князе с голи ръце разкопаха отломките и изнесоха малцината оцелели.
	Някои бяха с откъснати крака, овъглените им дрехи се биха сраснали с плътта. Забелязах кръвта, напоила роклята ми, часове по-късно, когато лекари и медицински сестри от градските болници поеха пострадалите и Саша дойде — почернял от мръсотия и пепел — да ме отведе вкъщи.
	В каретата оброних глава върху гърдите му и ме лъхна остър мирис на пушек. Ръцете му ме обгърнаха и от устата му се отрони една-единствена дума:
	— Убийци.

	* * *

	— Не е изтекъл газ. — Саша стоеше пред мен; гласът и очите му бяха по-твърди от стомана. — Проникнали са в двореца. Работници са подменяли тръбите в мазето. Един от тях, дърводелец, донесъл експлозива, пръчка по пръчка. Сигурно се е подготвял седмици наред. Офицерът, проверявал пропуските, си спомня, че го видял да идва късно в деня на банкета.
	— Дърводелец? — повторих като изумено ехо.
	— Да. Възпламенителят е бил нагласен така, че бомбата да бухне, докато сме в залата. — Саша не издаваше никаква емоция, все едно разказваше нещо без никакво отношение към нас. От толкова години брак обаче знаех, че равнодушието му прикрит необуздан гняв. — Искал е да убие нас, но загинаха осмина финландски гвардейци и дванайсет прислужници. Ранените са четирийсет и пет, някои тъй зле обгорели, че няма да се възстановят.
	Сплела пръсти, се взирах в стените на дневната ни с чувството, че ще експлодират всеки момент. Дни наред ушите ми звънтяха и ръцете ми трепереха. Саша обаче се бе върнал в двореца още следващата сутрин, за да се включи в официалното разследване.
	— Значи са били… — отроних най-сетне.
	Той кимна.
	— Нихилистите. Баща ми заповяда да арестуват заподозрените в подривна дейност. Този път милост няма да има. Не може да рискува. Празненствата за сребърния му юбилей са след месец.
	— Очаква ли се да присъстваме?
	— Разбира се. Не бива да показваме страх. Забранявам! Ще отидем и ще ги погледнем в жалките лица, за да разберат, че не могат да ни уплашат.
	— Не знаем кои са! Не познаваме лицата им. Щом са успели да скрият бомба в двореца, никой не е в безопасност.
	Избухнах в сълзи. Той сложи длан върху рамото ми.
	— Мини, поддадем ли се сега, ще бягаме вечно.
	Преглътнах.
	— Не и децата. Няма да ги изложа на риск.
	— Да. Известно време децата ще стоят далеч от двореца — кимна Саша.

	* * *

	Не откриха дърводелеца, подготвял смъртта ни. По настояване на Саша обаче императорът създаде могъщ таен апарат, Охранка, за издирване и залавяне на подривни групи. На всеки арестуван, казваше Саша, десетима се измъкват. Говореше, сякаш в Санкт Петербург гъмжи от нихилисти. Толкова ожесточено се кълнеше да отмъсти, че се наложи да му забраня да говори пред децата, след като Ники ме попита дали нихилистите ще се вмъкнат нощем в двореца ни, за да ни избият в леглата. Ужасното посегателство зачеркна всичките ми усилия децата ми да растат с непоклатимо чувство за сигурност.
	Не го признавах гласно, но подозирах, че светът никога вече няма да бъде същият.


>>	Шестнайсета глава

	Мария се разплака сърцераздирателно в прегръдките ми.
	Беше се върнала от Англия, за да бъде до майка си, а сега императрицата лежеше в ковчег, отрупан с бели рози. Бях й отдала почит в параклиса, целувайки изпитата й студена буза. Приведена над нея, си спомних как ме утешаваше след смъртта на Никса и след смъртта на бебето ми. Колко ли самотна е била, самотна и безпомощна пред ударите на съдбата.
	— Тя е при Бог — опитах да успокоя Мария, която изглеждаше преждевременно остаряла и напълняла; не бе останал и помен от жизнерадостната млада княгиня, припкала след Милорд в Лятната градина. — Майка ти е намерила покой.
	— Толкова много страдания изтърпя — проплака Мария. — Ах, Мини, да беше я видяла… ужасна гледка. Накрая просто не можеше да си поеме дъх.
	Шушненето на гузната съвест, че не съм я посетила — защото след взрива Саша не ми позволяваше да стъпвам в Зимния дворец — бе заглушено от внезапното ахване на Мария. Извърнах се леко. Александър стоеше на прага с поглед, обхождащ опечалените жени в траур.
	Мария се отскубна от мен и му просъска:
	— Как можа?
	Императорът застина.
	— Чувах ги — продължи Мария. — Всеки ден. Как се гонят, играят си, смеят се над нас. Докато мама, твоята императрица, умираше. Доведе курвата и копелетата си в двореца да я изтезават през сетните й дни.
	— Дете мое… — подхвана той.
	Мария знаеше от години за любовницата му — от нея научих тайната — но това… Споделях възмущението й от коравосърдечната му постъпка да настани жената в двореца, докато съпругата му бере душа. И незаконните деца — останах шокирана от потвърждението на мълвата.
	Мария вдигна ръка. За миг се побоях да не го удари. Тя му посочи вратата с разтреперан показалец.
	— Мястото ти не е тук. Срам ме е! Ние ще носим срама ти вместо теб.
	Непростима обида. При други обстоятелства не би я подминал. Сега обаче Александър се обърна и излезе с наведена глава, а Мария се разхлипа безутешно. Жените я заобиколиха. Измъкнах се на пръсти, за да изкажа съболезнования на императора, макар да бях поразена от постъпката му. Той бе изчезнал. Саша и четиримата му братя бдяха с мрачни лица в преддверието — решителните им лица не оставяха никакво съмнение, че по изключение синовете на Романови са сплотени срещу баща си.
	Хората изпращаха с цветя ковчега по бавния му път към храма, където императрицата щеше да почива до Никса. Обявиха траур — в продължение на четирийсет дни се забраняваха всякакви празненства.
	Скоро след погребението Саша разпореди да се преместим в Елагинския дворец, разположен на едноименния остров при устието на Нева. В просторния, красив палат със сводесто преддверие и светли зали с изглед към реката тъгувах по дома — за кабинета ми с копринени тапети в малинов цвят, за дневната, пълна с дребни украшения. При настоящите обстоятелства обаче бе по-добре да прекараме лятото тук. Децата ми поне можеха да си играят в градините, без да се страхувам, че нихилист ще хвърли бомба през оградата.
	Използвах уединението, за да пиша на Аликс и родителите ми, които изразяваха загриженост от положението в Русия. Аликс настояваше да отпътувам за Дания. Планирах да замина още щом приключи траурът. Дни след погребението обаче, сред юлския зной, обвил в мараня Санкт Петербург, Саша се върна от посещение при Владимир. Тресеше се от гняв.
	— Викат ни. Всички. На вечеря в Зимния дворец.
	— Вечеря ли? Толкова скоро?
	— По заповед на императора. Не се преструвай, че не знаеш защо.
	Ето я най-после — тайната, запратена като оглозган скелет в краката ми.
	— Ще ни представят княгиня Екатерина Юриевна. Това е новата й титла съгласно указ на императора. Оженил се е за нея и е узаконил трите й деца.
	Скочих на крака. Преносимото писалище се изплъзна от скута ми и хлопна шумно върху пода сред фонтан от шумолящи листове.
	— О? — Саша ме погледна изкосо. — Мислех, че си информирана. Германската крава на Владимир не е пропуснала да те осведоми. Изглежда всички са знаели, че спял с повереницата си и е посял семето си в нея.
	Втренчих се занемяла в него. Спомних си как веднага след погребението Мария замина за Англия, без да продума повече на баща си. Преди да разплета гласа си, Саша продължи:
	— Лутеранката все пак не е чак толкова невежа. Заяви, че императорът нарушава православните закони, понеже Църквата забранява повторен брак, преди да е отминал траурът за покойната съпруга. Владимир обаче няма да откаже да присъства на приема. Не иска да рискува отново да изпадне в немилост. А и не може да си го позволи. — Усмихна се горчиво. — На германката й трябват приходи, за да донатруфи дома им.
	Вирнах брадичка.
	— Михен е принудена да отиде. Ние — не.
	— Напротив — процеди през зъби съпругът ми. — Няма да се лиша от възможността да им покажа как смятам да я приема. Ще дойдеш с мен, и то наконтена. Ще носиш сребърна коприна и сапфири. Траурът явно е отменен.
	Излезе с тежка стъпка. Престарялата ми Чара ме изгледа тъжно от възглавничката си.
	Императорът се бе оженил за любовницата си. Да ни пази Бог.

	* * *

	Тя бе русокоса и слаба — болезнено слаба. Бяхме връстници, ала неволно ми домиля за нея — в бялата рокля от дворцовия гардероб и с перления кокошник приличаше на сираче в чужди дрехи. Големите й сини очи ни обхождаха със страх — сърна, заобиколена от хищници. Никой, освен мен не благоволи да смекчи изражението си.
	По заповед на Александър присъстваха дори децата. Бяхме подредени по ранг — първо аз и Саша със синовете ни Ники и Георгий (съгласих се да доведа само тях). После братята на императора: Константин в червено-златиста униформа, вирнал надменно гърбавия си нос; опозореният Николай, надебелял и подсмърчащ; и галантният Михаил — всеки със семейството си. Четиримата по-малки синове на императора — Владимир, Алексей, Сергей и Павел — стояха смръщени един до друг. Нагиздена като за последно в синя коприна и диаманти Михен се взираше упорито в тавана, сякаш я интересуват единствено фреските.
	На дванайсет и девет години, Ники и Георгий се радваха да се срещнат с братовчедите си. Двамата се ръчкаха с лакти и шушукаха с четиримата синове на великия княз Михаил, начело с красивия дванайсетгодишен Сандро, и напрягаха още повече атмосферата. Налагаше се постоянно да им шъткаме, макар да бяха просто деца и да не знаеха защо са ни събрали тук.
	Зад императора и новата ми съпруга стоеше златокосо момче на около осем с нейните деликатни черти и неговите особени сиво-сини очи. Двете дъщери бяха твърде малки да ги представят в общество. Ники ме дръпна за широкия ръкав и изшушука:
	— Кой е този?
	Саша му изсъска:
	— Никой.
	— Негово Императорско Величество Александър II, самодържец на Русия, и княгиня Юриевна — обяви дворцовият церемониалмайстор с пронизителен глас, сякаш да изтъкне неловкото положение. Тропна по пода с жезъла си от слонова кост и всички се снишихме в поклон. Не толкова дълго обаче, колкото бе редно. Саша ме хвана за рамото и ме вдигна скоропостижно. Императорът стоеше пред мен. Забелязах как е порозовяло лицето му — стъписващо подмладено за шейсет и две годишен мъж, овдовял преди дни. Той изгледа злостно Саша, който показно не отчете присъствието на жената до него, и изрече бавно:
	— Мини, представям ти моята съпруга, княгиня Екатерина Юриевна.
	Усещах как всички наоколо са впили очи в нас. Понеже бях втора дама в двореца — след Екатерина, реакцията ми бе изключително важна. Саша ме бе предупредил да я пренебрегна, ала сърце не ми даваше да не й продумам. Треперещите й устни издаваха как се бори със сълзите. А и вината не бе нейна. От дете я бяха поверили на императора. Изцяло зависима от него, как би могла да му се опълчи?
	— Ваше Височество — сведох глава.
	Другите велики княгини последваха примера ми. Единствена Михен извърна отвратена лице. Щом унизителното представяне приключи, влязохме в трапезарията — не в разрушената от взрива, а в по-просторната Павилионна зала, където поне щяхме да седим достатъчно далеч един от друг, та язвителните забележки да не се чуват ясно.
	Заела мястото на покойната императрица, Екатерина Юриевна правеше сдържани опити да заговори сътрапезниците си. Отговаряха й едносрично и извръщаха глава. В далечния край на масата Саша приличаше на истукан. Не откъсваше очи от баща си. Следеше го неотклонно с поглед над вазите, свещниците и многоетажните подноси.
	Откакто бях пристигнала в Русия, никога не се бях чувствала толкова неудобно в двореца. Когато поднесоха десерта и кафето, Саша изръмжа:
	— Тръгваме си.
	Трепнах.
	— Вечерята не е приключила. А и момчетата се забавляват с братовчедите си. Не е редно да…
	— Сега! — Изправи се като планина, потапяйки залата в мълчание.
	Императорът се втренчи в него.
	— Седни!
	Саша захвърли снежнобялата си платнена салфетка върху масата.
	— Николай! Георгий! — извика. — Сбогувайте се с братовчедите си. Отдавна трябваше да сте в леглата.
	Момчетата ми тутакси се подчиниха. Саша се обърна към мен:
	— Идваш ли, жено?
	Срещу мен Михен ми се усмихна, показвайки ми редица остри зъби.
	— Седни! — изрева императорът.
	Вече бях на крака. Хванал тесните раменца на синовете ни, Саша ни подкара навън.
	Жест, неоставящ съмнение. Съпругът ми бе обявил война на баща си.

	* * *

	— Каква прелест!
	Михен бе разпоредила да я докарат с баржата й до двореца ми. Изрази възхита от мястото, макар да не пропусна критичната забележка: „Не е ли ужасно влажно тук, Мини, току до брега на Нева?“. После огледа новата ми сбирка от картини — в свободното си време бях започнала да се сдобивам с руско изкуство.
	— Никога ли не стоиш със скръстени ръце? — възкликна. — Вкусът ти се е променил! Селяни и пазари, доста непривично.
	— Саша ги предпочита. Иска да се обграждаме с творби на руски художници. Настоява децата ни да знаят, че не само западното изкуство заслужава да присъства в галериите.
	— Е, тези няма да ги видим скоро в „Ермитажа“ — отбеляза тя.
	Седяхме в салона и пиехме чай. Михен ме информираше за какво клюкарства висшето общество. Императорът явно бе решил да не обръща внимание на пренебрежителното й отношение към княгинята. Ние обаче не бяхме добре дошли в двореца и аз с неудоволствие пропусках баловете в чест на Екатерина.
	— Мислех, че не присъстваш, защото си заминала за Дания. — Михен сви сърдито устни. — Ако знаех, кракът ми нямаше да стъпи там!
	Усмихнах се насила. Щеше да стъпи, разбира се.
	— Секретарят на императора ме уведоми, че съм свободна да посетя Дания, но на Саша и децата им е забранено. Не бих отишла без тях. Принудена съм да се примиря.
	— Александър ви е отказал да пътувате? — изсумтя тя. — Изумително! С какви очи ни подлага на този срам? — Погледна ме изпитателно. — Отсъствието ти от приемите й значи ли, че още не си говорите?
	— Саша не отстъпва. — Въздъхнах; нямах сили за преструвки. — Предпочитал да го заточат в Сибир. За него е непростимо да петнят така паметта на майка му.
	— Има право — заяви тя, ала изглеждаше доволна, че сега Саша е трън в очите на императора. — Непростимо е. И Владимир е на същото мнение, но…
	— Не е в положение да го изрази. — Не си направих труда да смекча острия си тон. — Разбирам. Императорът се е оженил за нея. Не можем нищо да променим.
	— Ще я коронова, запомни ми думите. Това е само началото. Догодина очаквам да ни свикат в Москва за тържествената церемония.
	— Наистина ли мислиш, че ще отиде толкова далеч?
	Не ми се вярваше. Не само защото Екатерина не бе подготвена, а и защото не ми изглеждаше да изгаря от желание.
	— На последния прием присъстваше синът й — заразказва Михен. — По заповед на Александър. Имаше някакви италиански жонгльори — изсумтя с отвращение — вулгарни забавления, но какво да очакваш в наше време? Както и да е. Той сложи детето в скута си и попита: „Искаш ли да станеш велик княз?“ На всеослушание. Ако това не подсказва какво предстои, не знам…
	Как да отговоря? Колкото и да го обичах, Александър бе преминал всякакви граници.
	— Цяла Европа осъди брака — продължи Михен, дъвчейки пето кексче от подноса върху масичката. — Предадоха ли ти думите на Виктория? Не? Била крайно възмутена. Когато императорите си вземат жени от простолюдието, рекла, каква надежда има да се запази светостта на царските кръвни линии?
	— Типично в неин стил — промърморих.
	Последното писмо от Аликс съдържаше подобни изказвания на кралицата. Не бих го признала обаче.
	— Константин не е на себе си — додаде Михен.
	Погледнах към вратите на салона, макар да бях заповядала на прислужниците да не влизат. Винаги вземах мерки, защото не бях сигурна какво ще каже гостенката.
	Тя сниши глас:
	— Организира сбирки в Мраморния дворец. Обсъжда положението с братята си и с други хора. Владимир го посети.
	Спомних си думите на Александър, че Константин е окултист и другарува със съмнителни особи. Подобни персони изобилстваха в Русия. Странниците — скитащи пророци, боготворени от селяните — и светите юродиви бяха чести гости в аристократичните салони; бръщолевеха за незрими сили, ограбваха и изкушаваха лековерните. Не можех да си представя светският лъв Владимир да посещава подобни сбирки.
	— Само за да чуе какво говорят — обясни Михен, разчела мълчанието ми. — Не го одобрява. Знаеш колко презира абсурдния мистицизъм. Константин обаче явно не се задоволява само с гледане на карти. Да продължавам ли?
	— Не. — Отпих от чая. Беше изстинал и имаше блудкав вкус. — Предателство е да се говорят подобни неща. Най-разумно е Владимир да не посещава повече сбирките на Константин.
	— Посъветвах го същото. Братът на императора съзаклятничи срещу него. Реши ли да я коронова, ще си навлече беди. Предупреден е.
	Оставих чашата със звучен звън върху чинийката.
	— Предупреден ли е наистина?
	Клюките са едно — честно казано, липсваха ми — но това бе съвсем друго. Опасно нещо.
	— Предполагам — сви рамене тя. — Ако не е, скоро ще бъде. Нали?
	Михен ми предлагаше разменна монета. Прогонването от двора не бе нито мое дело, нито мое желание. Не одобрявах постъпките на свекъра ми, но бях длъжна да мисля за своето положение, а заточението на острова не ми правеше услуга. Нито на мен, нито на нея. Тя се нуждаеше от дружеското ни съперничество. Иначе с кого щеше да се състезава?
	Тръгна си, успяла да поклюкарства до насита и да ме подтикне към действие. Върнах се в дневната и се взрях в реката. Чувах децата с бавачката. Играеха в градината. Комари се носеха на рояци над брега. Не биваше да оставаме тук. Колкото и безопасен и приятен да бе дворецът, Михен имаше право — усамотението нямаше да ни се отрази здравословно.
	Когато със Саша седнахме да вечеряме, вече бях взела решение. Щяхме да се върнем в нашия дом — в Аничковския дворец и да помоля за среща с императора.


>>	Седемнайсета глава

	Александър ме накара да чакам цяла есен. Подчинявайки се на негласната забрана да посещавам императорския дворец, все пак се появявах в обществото. Участвах и в бал с маски в дома на Владимир, където Михен великодушно строи всички гости в редица, за да ме поздравят, както подобава. Навсякъде ме посрещаха топло в знак на съчувствие към затрудненото ми положение. От друга страна, княгиня Юриевна бе нарочена за безсрамна авантюристка, оплела императора в мрежите си. Не пригласях на критиките — тя все пак му бе съпруга, а той — дядо на децата ми. Знаех, че слухът за връщането ми в обществото ще стигне до Александър и в крайна сметка ще го принуди или да ме приеме, или да избере друг престолонаследник.
	Тази възможност ме измъчваше. И преди се бе случвало да отнемат правата на наследника, макар и насилствено. Петър Велики лично бе осъдил на смърт сина си. Екатерина Велика бе детронирала съпруга си Петър III, по-късно убит. Не се страхувах, че императорът ще посегне на сина си, но лишаването от наследство бе не по-малко пагубно, а Александър явно продължаваше да се гневи. Неотдавна би откликнал веднага на молбата ми. Всъщност не би имало нужда от формалности, защото вратата му винаги бе отворена за семейството. Сега приемаше само показалите уважение към съпругата му.
	Преглъщайки гордостта си, за Богоявление изпратих на Екатерина красиви бижута от сини речни перли, спомен от покойната императрица. Знаех колко ще се ядоса Саша, ако разбере, и се погрижих да остане в неведение. Замених перлите със съвършен дубликат, изработен от прочутия Гюстав Фаберже, чиято дискретност се равняваше единствено на майсторството му.
	Подаръкът стопли сърцето на Александър. Извика ме след новогодишния бал, на който той и Екатерина приветстваха 1881-ва с полонеза, изпълнена пред целия двор.
	Влязох в кабинета му и погледнах към празната възглавничка до писалището му, където спеше Милорд. Той изпревари въпроса ми:
	— Умря.
	— Съжалявам, Ваше Величество. Беше прекрасно куче.
	— И предан приятел, какъвто рядко се среща. — Заобиколи писалището и се отдалечи от възглавничката, все още покрита с червени косми. — Почива в гробището за домашни любимци в Екатерининския дворец.
	Кимнах, стиснала ръкавиците си. Не се държах свойски — не седнах, преди да ми даде знак. Той застана до прозореца с изглед към вътрешен двор; изложението на кабинета едва ли му допадаше. Заради кроежите на нихилистите и общественото негодувание срещу втория му брак, целият му живот бе стеснен, включително ежедневните разходки.
	— Пожела да говорим — напомни ми; не възнамеряваше да ме улесни.
	— Да. Да говорим за…
	Гласът ми секна. Озовала се най-сетне в кабинета на Александър, изведнъж се стъписах. Не знаех с какви думи да спестя на съпруга си по-нататъшни унижения.
	— Мини… — В тежкия тон на императора нямаше нежност, ала не се долавяше и упрек. — И двамата сме наясно защо си тук. Това не е нещо, поправимо с един замах. Саша никога няма да ми прости. Не е в природата му. Ще настоява да анулирам брака, да отпратя и нея, и децата. Аз няма да го направя.
	— Знам.
	Казах го искрено. Едва сега осъзнах какво не искат да видят мнозина. Той бе влюбен. Страстта му към императрицата беше охладняла, несъмнено заради загубите им, болестта й и отчуждението от Русия, от монотонността на дългите им години заедно. Екатерина бе разпалила отново този плам. Всяка битка срещу чувствата му би била напразна и обречена на провал.
	— Саша не знае — поклати глава Александър. — Или не го интересува. Моето щастие не значи нищо за него. — Тръгна към мен с леко накуцване. Изразих загриженост и веднага получих обяснение: — Играех си с децата и се спънах. Бащина злополука.
	Дали си е играл със Саша и братята му? Съмнявах се. Саша ми описваше, колко строго е бил възпитаван. Вероятно затова се стремеше да отглежда с твърда ръка децата ни. Така бяха научени той и братята му.
	— Константин заговорничи срещу теб — думите се изсипаха от устата ми.
	Не бях го предвидила. Не толкова бързо. Мислех първо да се застъпя за Саша, да измоля снизхождение от императора, а сетне да предложа двамата да се заемат с машинациите на Константин.
	— Разбира се. — Александър ме погледна изморено. — Всички заговорничат. Смятат ме за слаб и се стремят да се възползват. Успеят ли обаче, няма да наследят трона, заеман от мен.
	Усетих заплахата в гласа му и явно ми пролича. Той приглади мълчаливо мустаци и продължи:
	— Моментът настъпи. Подготвих манифеста за конституционно събрание.
	Вкамених се при сблъсъка с реалността, срещу която Саша от самото начало се бунтуваше. Императорът се върна до писалището и вдигна лист хартия.
	— Моята Екатерина ме окуражи. Русия не може да остане играчка в ръцете на едно привилегировано малцинство. Хората трябва да имат думата. Ще им я дам. Ще продължим да управляваме, но не като преди. Ще има Дума от избрани представители. Постепенно ще ограничим самодържавието. Несъмнено ще срещнем съпротива. Съпругът ти навярно ще я оглави. Короната обаче нося аз и Русия ще има конституция, защото иначе няма да оцелеем.
	Не можех нито да помръдна, нито да проговоря. Императорът обявяваше война на семейството си. Разтреперих се при мисълта за последствията.
	— Не одобряваш ли? — попита ме той.
	За моя изненада се чух да казвам:
	— Одобрявам.
	— Предполагах. Родината ти има конституция, както и повечето европейски монархии. Дори кралица Виктория и кайзерът отговарят пред парламент. Само тук се страхуваме, че монголски орди ще ни сразят и ще ни отнемат даденото от Бога право да правим каквото си щем. Учим се много малко от историята. Редно би било да си вземем поука от тежкия опит на Франция и Америка. Не получат ли право на мнение как да бъдат управлявани, хората тръгват на битка, понякога кървава. Владетелите не са неприкосновени. Луи XVI умря на гилотината. Убиха президента Линкълн. Всички сме смъртни.
	— Да… — Срещнах нетрепващия му поглед. — Достойна цел сте си поставили, Ваше Величество.
	Не уточних, че убийството на президента Линкълн е последица от гражданска война, разкъсала Америка. Разбирах какво има предвид. Гибел може да застигне дори мъдър управник.
	— А! Ето я най-сетне моята Мини! — усмихна се Александър. — Знаеш истината. Работата в Червения кръст ти отвори очите за страданието. Беше тук, в двореца, когато се опитаха да ни отнесат с бомба. Логиката им е жестока, методите — варварски, но подбудите… Който не е сляп и глух, си дава сметка. Дълго размишлявах, докато прозра истината, но Екатерина не е от нашия кръг. Разбира всичко. Ако можех… — добави, — щях да абдикирам. Ала Русия не е готова за коренна промяна. Трябва да се действа бавно, постепенно. Да я водим ловко…
	— Като бик към стобора — прошепнах.
	Той се усмихна.
	— По-точно, както извеждат мечка на синджир от леговището й.
	Замълчахме.
	— Редно е да обясните на Саша. — Станах рязко на крака. Беше ми разкрил намеренията си, нямаше място за увъртане. — Преди да уведомите обществеността. Той е престолонаследник. Не научи ли пръв, ще го приеме като кръвна обида. Заслужава поне това — додадох.
	Александър се намръщи.
	— Не съм в настроение за поредна вечери с размяна на удари под пояса.
	— Обяд — предложих. — Ще го уредя. Елате в недели след литургията в Аничковския дворец и му съобщете. Ако ще има спор, нека да е на четири очи.
	— Определено ще има. — Веждите му се сключиха пак. — Но няма да ме разубеди. Предупреждавам те, Мини. Ще изпратя него, Константин и всеки, дръзнал да ми се противопостави, в тъмницата или в изгнание.
	Кимнах.
	— Разбирам.
	Саша нямаше да разбере и все пак поне щеше да е уведомен.
	— Заминавам за Крим — рече Александър. — Връщам се през март. Насрочи обяда за тогава, Мини! — Преди да тръгна към вратата, подхвърли: — Нито дума на Саша! Ще го информирам лично. Ако има да казва нещо, нека да го чуя пръв.

	* * *

	Бях скрила от Саша, че знам за тайната любовница на императора. Не ми беше приятно, но го направих, за да опазя хармонията в семейството. Укриването на сегашната тайна обаче ми се струваше предателство; думите сякаш прегаряха върха на езика ми. За да успокоя съвестта си, признах на закуска, че съм посетила баща му.
	— Разбрах — отсече Саша. — Клюкарите в двореца не пропускат нищо. Преди да излезеш от кабинета му, мълвата ме застигна. — Прелисти вестника и даде знак на дългогодишния си камериер Иван да му сипе още чай. — Е? Какво ти каза? Изиска ли да се унижа, да пълзя на колене, да целувам ръка ма курвата му в Николаевската зала?
	— Осъзнава грешката си. — За да избегна погледа му, се заех съсредоточено да мажа кифличка с масло. — Прибързал е. Надява се на помирение. Не иска да сте скарани. — Повиших леко глас. — Съгласен е да обсъди плановете си с теб, когато се върне от Крим.
	Затаих дъх, пазейки равновесие до ръба на стръмна скала.
	Зад нас Иван не помръдваше. Стрелнах го с очи и той се измъкна безшумно от трапезарията.
	— Надява се на помирение, значи — повтори Саша. — Иска да обсъдим плановете му. И какви са те по-точно?
	— Не знам. Не ми каза.
	„За последен път — зарекох се. — Никога вече няма да го лъжа.“ Чувствах се ужасно, сякаш слагам уловка в капан.
	— Не ти е казал, защото няма други планове, освен да я коронова и да живее в грях с нея.
	С безизразно лице Саша се вглъби отново във вестника.
	— Но ще се срещнеш с него, нали? Ще спазиш благоприличие.
	Не вдигна поглед.
	— Той проявява неблагоприличие. И, да, ще говорим. Стига да дойде тук, при мен.

	* * *

	Февруари отля в по-топлия март. Късен сняг посипа града. Подготвях обяда, насрочен за тринайсети март. След неделната литургия Александър щеше да проведе обичайната проверка на Императорската ездаческа академия. После да съобщи, че ще гостува на брат си Михаил. Всъщност и двамата щяха да дойдат в Аничковския дворец. Поканих децата на Михаил да карат кънки със синовете ми, та императорът да има повод да ни посети. Щеше да придружи брат си до дома ни, уж за да вземат момчетата. И щяха да останат да обядват с нас.
	В уречения ден облякох самурения си жакет и дълга до средата на прасците пола от синьо кадифе. Сложих червени кожени ботуши и отидох да нагледам децата. Увих в шал двегодишния Миша, който бе настинал, и успокоих петгодишната Ксения, разплакана, че няма да я вземем на пързалката.
	— Още не можеш да караш кънки, скъпа.
	Избърсах сълзите й под неодобрителния поглед на гувернантката мисис Франклин. Те се грижеше отлично за поверениците си, но не търпеше сантименталности. Децата, заяви ми веднъж, трябвало да се оставят да плачат, та да се научат, че със сълзи не се постига нищо.
	— В тази къща е различно — накарах я да замълчи.
	Сега инструктирах Ники и Георгий, както винаги забавящи процеса със състезание кой ще излезе пръв:
	— Слезте веднага щом си завържете ботушите.
	В дневната Саша седеше зад инкрустираното ми с марказит писалище. Винаги се развеселявах да го видя превит като великан над плота. Имаше си писалище, разбира се, но в дневната бе по-топло, защото печката пламтеше от сутрин до вечер, а от пестеливост той не палеше огън в кабинета си.
	— Отиваме на пързалката — напомних му.
	— Докога? — попита, дъвчейки писалката.
	— Докато дойде баща ти — целунах го по четинестата буза.
	Пак си пускаше брада. На трийсет и седем бе почти оплешивял, но смяташе, че с брада прилича на „истински руснак“.
	Слязох в преддверието да чакам момчетата. Докато Софи разопаковаше кутиите с новите им кънки, се вгледах през страничния прозорец. Снегът се сипеше — лек и упорит. Дали императорът ще отмени обяда? И какво ще стане тогава? Страхувах се как следващата седмица някой ще донесе циркуляра с манифеста, оповестяващ свикването на Дума. Саша ще се разяри и нищо няма да е в състояние да предотврати колосалния сблъсък между съпруга ми и баща му.
	Ники и Георгий дотърчаха с шумни викове. Обърнах се към тях със строго изражение — баща им постоянно им повтаряше да не слизат по стълбището като пияни казаци. В същия момент чух бумтеж. Момчетата не обърнаха никакво внимание, устремени да грабнат новите кънки. Саша обаче излезе от дневната.
	— Топовен салют по това време?
	Преди да отворя уста, прозвуча още един гърмеж, по-силен. Прозорците иззвънтяха. Саша ме хвана за ръка.
	— Не — прошепнах.
	Той ме дръпна към вратата и я отвори със замах. Погледнахме навън — в снежната далечина се издигаше черен облак.
	— Докарайте веднага тройката — заповяда Саша.
	Стреснати, момчетата изпуснаха кънките и остриетата им издрънчаха върху мраморния под. Опитах да успокоя децата си с усмивка, но сърцето ми биеше трескаво и коленете ми се подкосяваха.
	Пред портата вече ни чакаше шейна, теглена от два коня.
	— Глупак! — изкрещя Саша на коняря. — Каретата! Заповядах ти да докараш каретата!
	— Каза тройката — прошепнах.
	Той се обърна към мен.
	— Така ли?
	Кимнах.
	— Няма ли да се пързаляме, мамо? — попита Георгий.
	Поклатих глава. Ники бе пребледнял, сякаш вече знаеше какво таим.
	— Боже мили! Докога ще се мотаят? — Саша излезе, но преди да свърне зад ъгъла към конюшните, подрънкващи звънчета известиха появата на каретата.
	— Донеси му палтото — разпоредих на Софи, защото съпруги ми стоеше под снега гологлав и по риза.
	Софи ми подаде дебелото палто и астрагановата шапка.
	— Елате — махнах на момчетата.
	Ники улови ръката ми, но Георгий отстъпи назад.
	— Ще го наглеждам. — Софи го обгърна през рамо. — Вървете. Негово Височество ви чака.
	Поведох Ники към каретата. Саша надяна палтото и ни помогна да се качим.
	— Към двореца! — заповяда на кочияша.

	* * *

	Препуснахме по улицата край Екатерининския канал. Ники се притискаше до мен; усещах го как трепери. Прегърнах го и метнах коженото одеяло върху краката ни. Чух как Саша рязко си поема дъх. Погледнах навън и видях тълпа от хора да се кръстят. Жандармите се опитваха да ги възпрат да не топят носните си кърпи в алената локва сред утъпкания сняг. Преобърната шейна и кон с разпорен корем се валяха недалеч. Тъмночервени ивици, черни в смътната светлина, се точеха пред нас като диря, прорязана от кървави остриета.
	— Не гледай — закрих очите на Ники.
	Каретата свърна към задния вход на двореца, накъдето водеха дирите, и се закова на място. Саша отвори вратата. Подчинените му войници от Преображенския полк препречваха пътя ни с байонети.
	— Царевичът! — изрева Саша и стражите тутакси се отдръпнаха. Забелязах колко са пребледнели лицата им под островърхите шапки с извезан двуглав орел. С ужасна сигурност разбрах, че ни е сполетяла катастрофа.
	Императорската тройка стоеше изоставена край задния вход. Снегът бе пропит с гъста, лепкава кръв — ботушите ми затъваха в нея, докато двамата с Ники вървяхме след Саша към стълбището. В подножието му се бяха скупчили синовете на великия княз Михаил, облечени за забавлението на пързалката. Съпругата му Олга се вкопчи в мен и едва не събори Ники.
	— Миша е мъртъв! Бомбата го е разкъсала! Боже мили!
	Синът й Сандро, висок за петнайсетте си години и с изваяни Романови черти, приближи до Ники. Чух го да шепне:
	— Татко не е умрял. Не бил в същата тройка. Но горкият ни дядо…
	Саша избута момчетата и се втурна по стълбището, обляно в кръв. Тръгнах нагоре с разплакания Ники. Олга и децата и поеха след нас. Минахме по коридор, пълен с коленичили прислужници в ливреи.
	Михаил излезе от кабинета на императора, по зеленото му вълнено палто личаха кървави пръски. Съпругът ми махна да го последвам и влезе вътре.
	Олга простена и се отпусна безсилно в обятията на Михаил. Чувствах се по същия начин, когато прекрачих прага на кабинета, където преди два месеца бях разговаряла с Александър. Изисканото помещение с бяла ламперия и масички, отрупани със семейни снимки, бе претъпкано с министри, съветници и сродници на императора. Видях Михен в ъгъла сред великите княгини. Погледите ни се срещнаха, после откъснах очи и ги насочих през пролуката между тълпата към канапето. Там лежеше нещо неописуемо. Царският лекар, доктор Боткин, стоеше приведен над страдалеца. Патриархът в черно расо се молеше до него.
	Ники се разплака отново. Дръпнах го настрана и му прошепнах:
	— Отиди при леля Михен.
	Като хипнотизирана тръгнах — крачка по крачка — към ужаса пред мен.
	Александър бе неузнаваем. Едното му око изпъкваше върху обезобразеното лице; на мястото на устата имаше дупка с изпотрошени зъби. От раните му се стичаше кръв и се събираше на локви върху килима. Носеше парцаливи останки от униформата си. Крачолите бяха разкъсани над осакатени чукани. Нямаше крака.
	„Владетелите не са неприкосновени… Всички сме смъртни.“
	Скръбта ме погълна. Отстъпих назад към Михен, обгърнала Ники през рамо.
	— Две бомби — прошепна ми тя. — Двама мъже на моста над канала. Първата бомба не улучила казаците. Александър излязъл да помогне на ранените. Михаил се втурнал да го спре. Трети мъж, никой не го забелязал, хвърлил втора бомба. Уцелила го…
	— Не… — Закрих с длан лицето на Ники, изопнато в ням писък. — Замълчи.
	— Няма да оцелее — каза Михен. — Подготви се.
	Погледнах към Саша. Стоеше до прозореца към вътрешния двор. Чувах виковете на тълпата долу. Разбрали за трагедията, хората вече се събираха на дворцовия площад.
	Владимир, в неделно облекло с изискана вратовръзка, жакет и джобен часовник със златна верижка, приближи до Саша и го докосна по ръката. Заговори му настойчиво. Саша наклони глава — правеше така, когато му съобщаваха нещо неочаквано или неприятно.
	— Не отлагай — раздаде се гласът на Владимир, както винаги прекалено звучен.
	Саша кимна рязко. Владимир излезе от кабинета, давайки знак на министрите да го последват. В коридора пред отворената врата сновеше великият княз Константин. Хилавото му тяло сякаш се бе смалило съвсем. Трепна, когато Владимир го подмина, без да го погледне. Извърнах глава отново към Саша и забелязах как от поста си до прозореца изпепелява с очи нещастния си чичо.
	Изведнъж през страничната врата на кабинета влетя фигура в бяла дантелена рокля. Всички замръзнаха. Княгиня Юриевна се хвърли върху императора. Великите княгини, които до една я бяха отхвърлили с презрение, наблюдаваха с ням ужас как обвива с длани обезобразената глава на Александър и бялата й рокля подгизва от кръв.
	— Не, не, не! — ридаеше тя.
	Прекрачих напред сякаш мимо волята си и я откъснах от агонизиращия император. Юриевна падна в ръцете ми и двете се свлякохме на колене върху окървавения под. Цялото й крехко тяло с кости, изпъкнали под кожата, се тресеше неудържимо.
	— Тишина, моля — разпореди доктор Боткин.
	Погледна към семейството на императора. Всички приближиха, но не твърде близо до мен и княгинята. Със задавено гъргорене Александър се отпусна безжизнен.
	Боткин провери пулса му.
	— Императорът е мъртъв — обяви с просълзени очи.
	Екатерина стихна.
	На площада пред входа на двореца, препречен от Преображенския полк, глашатай съобщи новината. Изригна оглушителен възглас:
	— Бог да пази цар Александър III!
	В кабинета всички коленичиха да се помолят за душата на умрелия. Патриархът, същата сутрин изнесъл неделната литургия, подхвана пресекливо заупокойна молитва. Някой вдигна безчувствената Екатерина от ръцете ми.
	Изправих се и застанах до съпруга си. Саша ме измери със замислен поглед. За миг, разтърсил ме до дъно, ми се стори, че по устните му трепти усмивка.
	После Владимир се върна, следван от полицейския префект.
	— Какво ще заповяда Ваше Величество? — попита префектът.
	Почудих се защо задава въпрос на мъртвия император, сетне осъзнах, че говори на Саша. Горкият префект бе пребледнял като платно, защото бяха убили Александър под негов надзор. Обърнах се към коридора и видях, че Константин е изчезнал.
	Очаквах Саша да се разпореди веднага да арестуват чичо му. Той обаче отсече:
	— Ти и твоите хора сте безполезни. Оставихте глутници от злодеи да се скитат на свобода. Уволнен си. Армията ще поеме защитата ни. Искам убийците да бъдат екзекутирани. Веднага. — Погледна към Владимир. — Свикай кабинета. Ще заседаваме след час. Патриархът да се подготви за клетвата за вярност. Церемонията ще се състои в зала „Свети Георгий“. Искам всички да присъстват. Разпореди се свещениците да съберат и полковете за клетва.
	— Както заповядате, Ваше Величество. — Владимир изгледа съзаклятнически Саша. — Ще го намеря — прошепна. — И ще ти го донеса лично.
	— Претършувай целия дворец, ако е нужно — свъси се Саша.
	Хвана ме за ръка, преди да успея да попитам каква задача възлага на Владимир. Заслизахме по стълбището към входа на двореца. Прислужниците ни се покланяха ниско, ала той дори не ги поглеждаше. Крачеше с изправени рамене и вирната брадичка. Не влачеше тромаво крака, главата му не клюмаше върху дебелия врат, не размахваше непохватно длани.
	„Саша Бика, сега цар Александър III, самодържец на Русия. А аз — напомних си вцепенена — съм неговата царица.“


>	Трета част
>	1881–1894
>	Царят мужик

E>
	Аленото цвете, пленило сърцата ни…
@	Великият Княз Константин Константинович
E$


>>	Осемнайсета глава

	— Седем дни след службата целувахме челото по два пъти дневно — разказах на Аликс. — Беше ужасно. Балсаматорите се бяха постарали, но той… Никой не би могъл да прикрие раните. А миризмата — втресе ме. — На третия ден я усещах още преди да вляза в параклиса.
	За пръв път ми се предоставяше възможност да опиша на сестра ми преживения кошмар. Само пред нея си позволявах да бъда напълно откровена. Двамата с Бърти присъстваха на погребението на Александър, положен в храма „Св. св. Петър и Павел“. Бяха дошли въпреки предупрежденията на кралица Виктория, че Русия е свърталище на убийци, взели на прицел суверена си. Аликс обаче не бе видяла обезобразения ми свекър.
	— Немислимо… — отрони тя. — Такава жестокост… Нямам думи.
	— А сега това. — Посочих с широк жест тесния приземен етаж в Гатчинския дворец*, на трийсет мили от града. — Казарма, заобиколена от висока стена и железни порти. — Сърцето ми се сви отново при вида на сандъците с личните ми вещи. — Ще живеем в Оръжейната зала, представи си, защото е най-добре защитена. Исках да останем в дома си или да се преместим в Зимния дворец, но от съображения за сигурност се изселихме от столицата. Саша отложи коронацията в Москва. Не знае кога ще можем да се върнем в града.
	[* Обширен дворцов комплекс с ок. 600 стаи, в град Гатчин, строен от любимеца на Екатерина Велика граф Орлов — Б.р.]
	Машинално извадих цигара от сребърната кутия в джоба ми и я запалих с треперещи пръсти. Аликс се втренчи в мен.
	— Постоянно треперя — обясних. — Нервна криза, така смятат лекарите. Нощем почти не мигвам, нямам апетит и…
	— Да, не изглеждаш добре. — Тя се намръщи. — Откога пушиш?
	Едва сега осъзнах причината за втрещения й поглед.
	— Михен ме научи. Било на мода сред европейските принцеси.
	— Не и в Англия. Сигурно ти вреди, Мини.
	— Успокоява нервите — изсумтях нетърпеливо. — Не каза ли, че нямаш думи?
	Аликс сви устни. Изгледа ме как дръпвам от цигарата и смени темата:
	— Ще се примириш с новото жилище, щом Саша го смята за по-безопасно. Не е толкова зле — добави неубедително. — Няма да мине без пребоядисване, но с твоите мебели и с повечко картини по стените…
	— Недей, моля те — прекъснах я. — Прилича на гробница. Все едно са ни погребали живи. — Усетих как гласът ми почернява от натрупания гняв, задето убийството на Александър ни бе удавило в ужас. — Откакто Петър Велики напуснал Москва, за да изгради Санкт Петербург, нито един руски владетел не се е изселвал от столицата си. Не можем да излезем през портите без ескорт от казаци. Защо? Та ние сме императорското семейство! Веднъж Саша ми каза, че поддадем ли се, ще бягаме вечно. Нима това не е отстъпление пред чудовищата?
	— Не ги ли арестуваха? — попита Аликс.
	— Отдавна — издухах ядно дима от цигарата. — Имало и жена. Организирала всичко — в магазин за сирене, представи си. Дебнела до канала. Размахала кърпичка да предупреди другите, че шейната на Александър наближава. И четиримата вече са екзекутирани. Обесиха ги.
	— Божичко. — Аликс сплете ръце в скута си.
	Смачках угарката в пепелника. Прииска ми се веднага да запаля втора, но представата за смръщените й вежди ме възпря.
	— Права си. Налага се да се примиря. Все някога ще се върнем в града. Саша се занимава с министрите, с чиновниците, с полковете. Управлява цяла империя. Не може да изпълнява задълженията си от Гатчина.
	Неочаквано ридание се надигна в гърлото ми. Аликс се изправи разтревожена. Запуших уста с длан. Бях се зарекла да не плача повече, защото със сълзи, както казваше госпожа Франклин, не се постига нищо. И все пак в този момент ми се искаше да се разплача с глас, да излея скръбта си от несправедливото убийство на императора, освободил крепостните и подготвял освобождението на цяла Русия. Боях се, че вече никога не ще успеем да избягаме от страха.
	— О, Мини — Аликс ме прегърна. — Не знаем защо Бог ни подлага на такива изпитания. Но имаш Саша. Той ще те закриля.
	Сгушена в обятията й, се чух да изричам:
	— Саша се е променил.
	— Изгуби баща си. Видял го е да умира в чудовищни мъки. Нормално е да се промени.
	— Не. — Отдръпнах се от нея. — Не е само това… Изгори… изгори манифеста.
	— Манифестът? — повтори сестра ми като ехо.
	— Указът за конституция — разкрих с усилие тайната, която ме преследваше по-мъчително дори от смъртта на свекъра ми. — Александър щеше да даде разрешение за свикване на народно събрание. Владимир е разбрал някак. Открил манифеста в писалището на императора. Претърсил кабинета и едното чекмедже се оказало заключено. Иван, камериерът на Александър, му казал, че ключът е у Екатерина Юриевна. Владимир я заплашил да изхвърли и нея, и децата на улицата, ако не му го даде.
	Аликс пребледня.
	— Дала му го — продължих. — За награда Саша й отпусна годишна издръжка, стига да живеят в чужбина. Владимир донесе манифеста тук. Двамата го изгориха в камината. Александър смяташе да разпространи циркулярите в деня, когато го убиха. Саша наруши последната воля на баща си — напразно се мъчех да овладея отчаянието в гласа си. — Александър щеше да разговаря с него, но така и не успя. Конфискуваха всички циркуляри с указа. Саша заповяда Охранка да затвори всички печатници, заподозрени в подривна дейност. Твърди, че Русия не заслужава доверието ни.
	— Прави го за държавата — прошепна Аликс. — За бъдещето на децата ви.
	Погледнах я в очите.
	— Може и да го вярва. Но какво бъдеще ще е това?

	* * *

	Саша оставаше дълго в Санкт Петербург. За разлика от дворцовия апарат, империята не живееше в Гатчина. За да поддържаме връзка, нареди да инсталират телеграф в новата ни резиденция.
	Очаквах да ми липсва ужасно; за мое объркване и съжаление отначало не изпитвах тъга. Бях го обикнала въпреки грубите му маниери и отвращението му от любимите ми сбирки в обществото. Отдавах липсата на изтънченост на възпитанието му; на факта, че е подготвян да служи в Императорската гвардия, а не за престолонаследник, макар това да важеше и за брат му, великия княз Владимир, който се допълваше отлично със съпругата си. Рязката промяна у Саша обаче, изгореното последно желание на Александър, ме хвърли в ужасни съмнения. Питах се познавам ли изобщо човека, за когото съм се омъжила, въпреки постоянните уверения на Аликс, че той обича дълбоко мен и децата, а делата му са продиктувани от желанието да защити нас и единството на Русия.
	И все пак закопнях за съпруга си, щом Аликс се върна в Англия и останах сама с децата, заобиколена от легион прислужници, чиито имена не успявах да запомня. Жадувах за непринудеността му, за грубоватия му смях в отговор на острите ми забележки, за близостта ни, защото той бе моят стълб в ненадейното ни ново съществуване в ролята на император и императрица.
	За да се разсейвам, си поставих почти непосилна цел — да се запозная с четиристотинте обществени институции, включително болници, приюти, сиропиталища, покровителствани от съпругата на императора. Съсредоточих се и върху работата в Червения кръст и обучителните центрове за жени, за които бях решила да издействам държавни средства. Освен това бях официален председател на института „Смолни“ — образователен бастион, основан от Екатерина Велика. С част от моя личен доход помогнах на Русия да се създаде Общество за закрила на животните — важна за мен кауза. Напомнях си да не забравям наученото по време на царуването на свекъра ми. Манифестът му нямаше да види бял свят, но за да го почета, исках да направя възможно повече за поданиците ни. Знаех, че усилията ми винаги ще остават недостатъчни — нуждата надхвърляше личния ми стремеж.
	Децата ми обикнаха помещението за игри със сводест таван, оборудвано с писалища, билярдна маса и люлка, монтирана собственоръчно от Саша. Тичаха край мен; играеха на гоненица и криеница, търсейки укритие зад великолепните гоблени и нефритените статуи в овалната Чесменска галерия или зад порцелановите вази в Китайската галерия. Не ги спирах въпреки опасността да счупят незаменим експонат. По-малките ми деца се приспособиха бързо; не разпитваха защо живеем толкова далеч от дома ни в града. Разполагаха с просторни градини и частните уроци и заниманията на открито запълваха времето им. Ники обаче бе по-чувствителен.
	Една вечер се събудих и го видях да стои до леглото ми. Трепереше, облечен само по нощна риза. Изправих се да го прегърна, уплашена, че има треска.
	— Кучето — прошепна ми той. — Чух го да лае.
	— Кучето ли? Кое, скъпи?
	В двореца живееха няколко, но нито едно не беше наше, ако не броим ловните кучета на Саша, затворени в колиби в градината. Обичната ми Чара умря на достолепна шестнайсетгодишна възраст и Ники споделяше скръбта ми по нея, защото имаше слабост към животните. Положихме малкия й ковчег в гробището за домашни любимци в Екатерининския дворец в Царское село, точно до дядовия му Милорд. Ники настоя да й поръчам паметна плоча.
	— Призракът на Павловото куче — очите му изглеждаха огромни върху угриженото лице.
	За момент се обърках. Сетне разбрах. В Гатчина бяха удушили цар Павел I; говореха, че кучето му виело тъй неутешимо, че се наложило да го убият.
	— Не, детето ми. Тук няма призраци. Изплашил те е воят на вятъра.
	— Прислужниците казват, че има призраци.
	Той се притисна до мен — почти на тринайсет, длъгнест и слаб, само колене и лакти, ала с невинно, милозливо сърце.
	— Как да прогоним призраците тогава? — прокарах длан по гъстата му коса. — Ще свърши ли работа едно кученце?
	Ники вдигна глава.
	— Борзой ли?
	Това бе най-горещото му желание; руската хрътка с гъста козина се славеше с остро зрение, пъргавина и бързина при гонитба на плячката. Саша обаче възразяваше с довода, че Ники не е достатъчно голям, за да обучи както трябва подобно ценно куче.
	— Борзой, разбира се! — прегърнах крепко сина си.
	Заповядах да ми доведат развъдчик. Поговорихме и след седмица ни донесоха кученце с бяла козина. Ники ликуваше. Кръста я Юнона и я разнасяше навсякъде със себе си. Дресираше я търпеливо и я порицаваше при всяко изпишкване върху килима. Не след дълго Юнона получи ролята на войник в игрите на Ники, Георгий и Миша; препасваха й очукан щит и я развеждаха насам-натам с маршова стъпка. Същевременно се опитваха напразно да я отучат да гони зайците в градината. Случеше ли се хрътката да хване заек, заповядвах да го одерат и да го сготвят за вечеря, а на децата обяснявах, че е родена да ловува.
	Първият ни Великден, твърде скоро след смъртта на Александър, премина скромно. Заради траура Саша отмени всички официални събития и не се върна в Гатчина да отбележим празника. След седмици обаче се прибра, изморен и затъжен за нас. Изненадах се от значителната промяна у него, която не се изчерпваше само с гъстата брада. Бе започнал редовно да носи торбести панталони, напъхани в износени ботуши, широка риза и безформен елек, пренебрегвайки представителното облекло, изисквано от ранга му Обясни ми, че удобството е на първо място, а на императора е позволено да се облича, както му харесва.
	— На хората им харесва — добави. — Наричат ме Царя мужик, батюшка в дрехи на крепостен. Приемат ме за един от тях, а точно това искам.
	Подбелих очи, развеселена от прозвището. Той сграбчи в крепка прегръдка децата. Юнона заподскача на два крака, дращейки краката му. Ники пребледня и се втурна да я усмири.
	Саша ме изгледа изпод вежди.
	— Не ме слушаш, Маня! Довела си борзой в къщата.
	— Имахме нужда от домашен любимец — отговорих. — Ако беше тук, щяхме да те питаме.
	Подготвих се да браня решението си с нокти и зъби. Бащиното неодобрение вече бе извикало сълзи в очите на Ники. Съпругът ми обаче просто се усмихна многозначително.
	— Съмнявам се — възрази кратко. — Но понеже не успяхме да отбележим заедно Великден, съм ти поръчал специален подарък.
	По традиция руснаците си разменяха боядисани сварени яйца за празника. По-късно, когато пакетът пристигна, Саша проследи със задоволство как разповивам парфюмираната хартия и изваждам бяло порцеланово яйце.
	— Прекрасно е! — възкликнах, макар да държах в ръце най-обикновен символ на обичая.
	Саша се изкиска.
	— Измайсторил го е Фаберже.
	Приведе се и с щракване отвори горната половина на яйцето. За моя възхита вътре сияеше жълтък от чисто злато. Върху него лежеше златна кокошка с рубинени очи. Засмях се:
	— Досущ като матрьошка!
	— Има още. Отвори кокошката — подкани ме Саша.
	Внимателно повдигнах дребничкото гръбче на кокошката; в нея се гушеше съвършено подобие на императорската корона. Погледнах към Саша. Окуражена от кимването му, посегнах и с върха на показалеца си повдигнах инкрустираната с диаманти корона. Струпани край мен, Георгий, Ники, Миша и Ксения ахнаха дружно при вида на миниатюрния дворец Гатчина, увенчана с мънички медальони с лицата им в перлен обков.
	Просълзих се. Вдигнах длан, все едно държах скъпоценна птичка, и прошепнах:
	— Прилича на райско творение.
	— Моята Маня е моят рай — рече Саша с дълбок глас.
	Яйцето зае почетно място в личната ни галерия. Сродниците ни примираха от възторг и не след дълго затрупаха Фаберже с поръчки. Ръчно изработените яйца — извънредно скъпи, плод на целогодишен прецизен труд — се превърнаха в семейна Великденска традиция. Никое обаче не надмина по красота поръчваните за мен от съпруга ми, защото никой не смееше да похарчи колкото него. Дори Михен не дръзна да го надмине.
	И другите му подаръци бяха щедри — рубини и сапфири, нанизи с перли колкото череши, брошки, обеци и гривни с розови диаманти с обков от бяло злато.
	— Харесваш ли новите си смарагди, Маня? — промърмори той, притисна грамадното си тяло в мен и леглото изскрибуца протяжно. — Ще ги сложиш на следващия ни прием.
	— Тук ли? — изгледах го. — Ще посрещаш гости в тази тъмница, облечен като селянин ли? Няма ли да е по-подходящо да нося забрадка и престилка?
	Той сви устни.
	— Няма да е вечно.
	— Минаха шест месеца — облегнах се върху възглавниците. — Сезонът наближава. Какво ще правим? С влак ли ще докарваме гостите си дотук?
	Казах го на шега, но след момент Саша кимна:
	— Защо не? Мебелирай двореца по свой вкус. Организирай бал и ще ги докараме. Ще ни дойдат на крака.
	— Сериозно ли говориш?
	— Напълно. — Тежката му ръка ме обви през талията, устните му се плъзнаха по шията ми. Отблъснах го доста неохотно. — Моята Маня мирише на френски парфюм. Искам да я оближа.
	— Мразиш всичко френско. По стените ни няма френски картини. Само руски. На масата не говорим на френски. Само на руски. Горките ни деца стоят сведени над книгите денем и нощем, за да усъвършенстват езика.
	— Трябва да знаят, че са руснаци — изръмжа Саша. — Не е срамно.
	Обвих с длани брадатото му лице и се вгледах в синьо-сивите му очи — на цвят досущ като бащините, ала със съвсем различно изражение. Нито веднъж не бе показал печал от смъртта на Александър. Сега знам обаче, че всичко, сторено от него след сядането на трона, е целяло да отмъсти за покойния император и да ни защити.
	— Искам да се върна в Аничковския дворец, Саша. Тъгувам по дома. Липсва ми животът в Санкт Петербург. Бяхме толкова щастливи там.
	— Не си ли щастлива сега? — По лицето му се изписа тревога.
	— Винаги. С теб. Но познавам и по-щастливи дни.
	Той замълча. Сетне призна:
	— Охраната докладва, че недоволните или бягат на стада, или гният в затворите ми.
	— Значи сме в безопасност. Ще се върнем ли?
	— Никога не сме в безопасност. Но как да ти откажа? През празничния сезон ще отворим пак Аничковския. — Обсипах го с целувки и той се разкикоти гърлено. — Първо обаче моята Маня ще ми се отплати.
	Спрях да го целувам. Усетих дланта му между бедрата ми; другата му ръка повдигаше нощницата.
	— Само това ли? — престорих се на учудена. — Лесно е да угодиш на нашия Цар мужик.
	Същата нощ в мрачните покои със сводест хоросанов таван, толкова нисък, че протегнеше ли ръка, съпругът ми можеше да го докосне, заченахме нашето последно дете.


>>	Деветнайсета глава

	Въпреки бременността и другите задължения се заех да преустроя Гатчина. През септември организирах разкошен бал в новите позлатени зали, пълни с цветя от кримските оранжерии и с накичените ми с бижута гости, пристигнали с частни влакове от Санкт Петербург.
	— Превъзходно изглеждаш, Мини, толкова скоро след раждането на малката Олга! — възкликна Михен, след като ме обхода изпитателно с очи.
	Носех рокля от розова коприна с модерно четвъртито деколте и поли на пластове, обшити с пурпурни волани; пеперуди от розови диаманти със смарагдови антенки красяха косата ми. Тя не ми отстъпваше във френски шедьовър от черен атлаз. След раждането на четвъртото дете обаче — единствената й дъщеря, Елена — Михен се бе закръглила още повече, макар да носеше допълнителната тежест с обичайната си самоувереност.
	— Олга е на три месеца — напомних й. — Почти не напълнях с нея. Дребничка е като мен. — Засмях се. — Лицето обаче е цялото от баща й.
	— Не е за вярване как си съживила тази съборетина! — Михен насочи алчен поглед към сбирката от разкошни гоблени на съпругата на цар Павел 1. — А аз мислех, че умираш от скука.
	— Мястото е царска резиденции. Александър идвал да ловува тук. Вече ми харесва.
	— Ловуваш ли? — изненада се Михен. — Не обичаше ли всички Божи създания? Нали основа Обществото за закрила на животните?
	— Михен, знаеш, че ловът е съвсем друго нещо. И, да, научих се да стрелям. По патици и яребици. Риболовът също ми допада. В Сребърното езеро се въди хубава пъстърва. И, разбира се, децата си играят на воля из просторните градини.
	Тя се засмя звънко.
	— Станала си истинска домакиня, Михен. Господарка на дома. Като те слуша, човек би си помислил, че Санкт Петербург изобщо не ти липсва.
	Долових жилото в думите й. Не бях чак толкова откъсната от обществото. Чувах какви пищни приеми устройва в постоянно разрастващия се семеен дворец. Несъмнено си бе поставила за цел да засенчи императорския двор. Владимир беше извлякъл полза от издигането на Саша; съпругът ми винаги бе разчитал на по-малкия си брат, а Михен береше плодовете, защото в отсъствието на императрицата всички се стичаха при нея.
	Докоснах я по лакътя; китките й бяха отрупани с диамантени гривни върху дългите ръкавици.
	— През сезона ще се върнем в града.
	— Толкова скоро? — едва успя да прикрие разочарованието си.
	— Според Саша вече е безопасно. Обърнал е в бягство нихилистите. Известно време ще живеем в столицата, но не в Зимния дворец. Там ще провеждаме само тържествени церемонии.
	— Съпругът ти определено си показа рогата. Опре ли му се някой, Охранка го арестува и той поема или към бесилката, или към Сибир, откъдето никой не се връща. — Разпознах привичния небрежен тон, запазен за новини, с които предполагаше, че ще ме разстрои. — Радикалните университети са под зорко наблюдение. Глобяват ги или ги закриват. Някои шушукат, че Царят мужик е тиранин.
	— Нима? — отказах да покажа смущение. — Кои?
	— О, обичайната сбирщина от дрипави интелектуалци и журналисти — отговори нехайно Михен и поспря да огледа двата стари трона, които бях заповядала да извадят от мазето и да позлатят. — Антики ли са? Прекрасно! Както и да е. Мнозина заминават в чужбина. Тръбят, че свободата на изразяване е невъзможна в Русия.
	— Жалко. — Сдържах усмивката си при вида на ококорените й очи, втренчени в прелестните миниатюрни часовници на Петър Велики, изложени в стъклени витрини. — Явно не знаят, че Царят мужик организира изложби на руски художници и подпомага със средства индустрията ни — както знаеш, доста изостанала в сравнение е европейската.
	— О, да, онези картини със селяни и пазарища вече висят в Ермитажа — кимна многозначително тя. — Какво ли ще последва? Е, не искам да те тревожа…
	— Да ме тревожиш ли? — наклоних глава.
	— Не всички са мъртви, Мини. Нихилистите са се изпокрили, но заплахата не е отминала. Продължават да разпространяват памфлети и циркуляри, макар и по-малко. Който търси, ги намира.
	Не успях да смекча остротата в гласа си.
	— А ти търсиш ли?
	— Аз ли? Боже! Но чувам слухове. Всеки ги чува, стига да не е извън Санкт Петербург, разбира се.
	Наближихме осветената с газови фенери зала, където гостите се подредиха в шпалир, за да ме поздравят.
	— Значи моментът е подходящ да се върнем. — С тези думи я загърбих и тръгнах напред. — Царят и царицата трябва да знаят какво говорят поданиците им.

	* * *

	Завръщането в Санкт Петербург ме окрили. Разпоредих на прислужниците да смъкнат прашните брезенти, да отворят всички прозорци и да излъскат до блясък подовете. Отвътре Аничковският дворец не бе променен, но постройките околовръст бяха сринати и на тяхно място се издигаше висока ограда. Бяха прокопали и подземен тунел за бягство.
	Децата не бяха въодушевени, защото в защитената като крепост Гатчина се чувстваха по-свободни. Скоро обаче братовчедите им ги разведриха. С усмивка следях как седемгодишната Ксения поруменява в присъствието на девет години по-големия Сандро — най-близкия приятел на Ники. Той никога не пропускаше да я поздрави и да й каже колко красива изглежда.
	Бе добре за децата ми да общуват с връстници, а за мен — да съм сред обществото. Да участвам в приеми, да ходя на опера, балет и театър, да показвам на поданиците ни, че императрицата не се страхува от постоянните слухове за недоволство, защото думите на Михен се оказаха верни. Саша наистина си бе показал рогата и претворяваше на дело уроците на фанатичния Победоносцев. Не криеше решимостта си да управлява еднолично и с твърда ръка. По всичко личеше, че няма да е либерален владетел като баща си.
	Докато не поднесе изненада, включително на мен.

	* * *

	Върнахме се в Гатчина. Саша щеше да отпътува за Москва, където подготвяха коронацията ни — сложна церемония, датираща от векове. Отлагаше я почти две години. Скучен, разточителен, а и излишен обичай, повтаряше мърморейки, докато не му напомних, че колкото и да му харесва прозвището Цар-мужик, все пак е император, а императорите ги коронясват. Цяла сутрин му помагах да преглежда графика, изпратен от съветниците му. Накрая заяви, че е изтощен, и се оттегли да подремне върху изкорубеното канапе в кабинета си — отказваше категорично да го мебелирам наново. Аз отидох да нагледам Олга, която капризничеше, защото й растяха зъбки, и да уточня учебната програма на Ники. Нови учители подготвяха първородния ни син, както подобава на престолонаследник. Отсъствието му от общите уроци с братята му предизвикваше негодувание.
	— Защо не може да уча с Ники? — оплака се Георгий — най-жизнерадостното ми дете, склонен да върши лудории въпреки деликатните си бели дробове.
	Имитираше учителите си с невероятно умение и ги превръщаше в посмешище, карайки братята си да се превиват от смях.
	— Защото Ники е царевич — напомних му. — Вие ще продължите да работите с господин Хийт.
	— Хийт, Хийт — заповтаря Полка, папагалът на Георгий — непремислен подарък от чичо му Владимир.
	Съществото бе възприело таланта на сина ми. Едва сдържах смеха си, когато един следобед учителят Хийт изскочи от класната стая, обвил с длани плешивата си глава. Не бях разбрала, че носи перука, докато не я видях в ноктите на папагала.
	— Не е честно — възрази Георгий. — Защо пък той ще е престолонаследник?
	— Защото е първороден син — обясни Ксения.
	Седеше на дивана под прозореца, вглъбена в любимото си занимание — да чете. Постоянно я виждах, забила нос в книга.
	— Спри да хленчиш, Георгий. Без Ники ще е по-забавно — успокои тя брат си. — Той винаги е толкова сериозен.
	— Ксения! Не говори така — упрекнах я. — Ники е сериозен, защото…
	— Трябва да учи много, за да изпълнява добре задълженията си. — Георгий изимитира съвършено тона ми и по лицето на Ксения грейна широка усмивка. — Знаем, мамо. Постоянно ни го набиваш в главата.
	— Е, значи все пак ме чуваш. Чудех се дали не си оглушал. А сега се захващай с уроците. Подигравай се на господин Хийт, колкото си щеш, но ще учиш! Иначе оставаш без вечеря… Пак.
	Намръщен досущ като Саша, Георгий се повлече към писалището си. Не беше усърден ученик.
	В коридора ме пресрещна Таня.
	— Мини — вкъщи предпочитах да използваме неофициални обръщения, — великият княз Владимир и съпругата му са тук. Настаних ги в гостната.
	— Нямаме насрочена среща — учудих се. — Саша си почива и… — Забелязах изражението й. — Какво има?
	Обзе ме паника. Помислих си, че ни е сполетяла поредната беда.
	— Не казаха — обясни бързо тя. — Но великият княз изглежда много недоволен.
	— Боже мили. Какво ли го е прихванало?
	Пригладих косата си, прибрана в небрежен кок; носех всекидневна рокля, не бях подготвена за посетители. Владимир обаче не обичаше да чака. Слязох долу ненаконтена.
	Преди да ги поздравя, великият княз процеди през зъби:
	— Знаеш ли?
	Увита в самур, Михен ме наблюдаваше зорко.
	— Какво да знам? — повдигнах вежди.
	— Какво ни причини Саша! — пролая Владимир.
	— Нямам представа — не скрих раздразнението си.
	Не възразявах, че деверът ми продължава да се отнася свойски с мен, но днес поведението му бе крайно неприемливо.
	— Казва истината — обади се Михен, сякаш не присъствам. — Саша й спестява доста неща.
	Изгледах я гневно.
	— Намали дохода ни. — Владимир измъкна смачкан циркуляр от джоба на наметката си и зачете: — По заповед на Негово Императорско Величество се въвеждат следните промени…
	По пребледнялото му от яд лице се открои ясно мрежата от пурпурни вени, наследство от безчет пиянски нощи.
	— Дай накратко — прекъснах го.
	Владимир смачка листа на топка и го захвърли на пода.
	— Отсега нататък — намеси се Михен — титлата „велик княз“ ще носят само децата на владетеля и внуците му по мъжка кръвна линия. Доходите ни се съкращават съобразно промяната. И още — на членовете на императорското семейство се забранява да се женят за неправославни. — Усмихна се ледено. — Предадох ти указа в общи линии, Мини. Но за всеки случай го прочети. Намира се в краката ти.
	Високомерният й тон ме разяри. Докато търсех правилния отговор, Саша изрева от прага:
	— Пред вас стои Нейно Величество, императрицата!
	Владимир пристъпи към него:
	— Как посмя да ни унижиш така?
	— Не си и помисляй да ми държиш такъв тон, братко — предупреди го Саша с равен глас. — Ще получаваш по двайсет хиляди годишно, значително повече от чичовците ни. С една дума, мога да ги намаля до пет хиляди.
	— Константин няма да се примири — просъска Владимир. — Нито аз. Син на император да живее от подаяния? Няма да го бъде. И трябва ли да изоставя съпругата си, защото не е от нашата вяра, макар да ми е родила трима синове и една дъщеря?
	— Ще се примириш — отсече Саша. — Или ще напуснеш Русия. Колкото до съпругата ти, венчал си се с разрешението на баща ни. Смятай се за късметлия.
	Побоях се Владимир да не получи апоплектичен удар. Лицето му стана тъмночервено, устата му се размърда, оформяйки думи, които се молех да не изрече. Овладя се.
	— Чух достатъчно — озъби се на съпругата си и излетя навън.
	Опитах се да уловя погледа на Михен, да й покажа не само съчувствие, но и колко съм изненадана. Тя ме подмина безмълвно.
	Потърсих опора. Улових се за облегалката на най-близкия стол и неволно настъпих смачкания циркуляр.
	— Придава си важност — рече Саша. — Тя — също. Царят трябва да държи под око собственото си семейство. Знаеш как чичовците ми се отнесоха към татко. Нямало да се примирят! Аз няма да се примиря. Нарушават правилата. Харчат безогледно. Пилеят богатствата на Русия, която им осигурява охолен живот, но на тях никога не им стига.
	— Саша… — Седнах тежко. — Брат ти е. Нали не искаш да ни станат врагове заради парите?
	Той свъси вежди.
	— Дреболия ли ти се струва? С разноските за коронацията ни може да се построи флотилия. Московчаните обаче си искат зрелището. Съкровищницата ми е изгребана заради мерките за сигурност. А сродниците ми се кичат с диаманти, наливат се с вино и преяждат. Въдят се като зайци и всичките се пъчат с титлата Негово Височество, та да лапат от царската трапеза. Плащам за дворците, корабите, влаковете ни. Издържам музеите, балета, музикалните и художествените академии. Всеки прием струва цяло състояние. В Зимния дворец сменяли спалното бельо ежедневно, представи си, макар никой да не живее там. Уволних десетки безделници и забраних униформите и ливреите да се обшиват със златен ширит.
	— Толкова ли сме обеднели? — прошепнах.
	— Русия е обедняла. Ръководиш Червения кръст. Знаеш, че трябва да строим училища и болници. Няма да успеем, изхранвайки пребогато хиляди велики князе и домакинствата им. Срамота! Никой двор в Европа не харчи колкото нас. Няма да търпя повече. Щом царят икономисва, всички ще икономисват.
	— И мен ли засяга това?
	— Ти си императрица. Даваш пример. Нужно ли е да носиш самурени пелерини за петнайсет хиляди рубли и парижки рокли за десет хиляди, както сочат сметките от шивача ти? Оставям те да прецениш сама.
	Жегната от неочаквания упрек, отвърнах:
	— Не всички предпочитаме да се обличаме като крепостни.
	— Не казвам, че трябва. Германката обаче ще си научи мястото и ще научи Владимир къде е неговото. Колкото до другите — тръгна към вратата, — няма да дръзнат да се оплачат. Константин се радва, че е жив. Ако бях послушал Владимир, щяхме да го арестуваме за убийството на татко. Отказах. Чичо ни е ексцентрик, но не би посмял да хвърли бомба по брат си. Важи ли същото за моя брат?
	Върна се в кабинета си. Подвоумих се дали да отида да го успокоя, защото в онзи момент той бе прекосил невидима граница. От царя винаги се очакват жертви, изисквани от ранга му. Само аз обаче бях способна да разбера жертвата на Саша, оповестена с указ, заплашващ да всее раздор в семейството. Никой от възползвалите се от царската щедрост не би приел, че за него Русия стои пред Романови.
	Възхищавах му се. Обикнах го още по-силно.
	Ала не отидох при него. Седях, втренчена в циркуляра под крака ми, и си мислех, че сега трябва да се пазим не само от нихилистите.


>>	Двайсета глава

	Беше май, студен като февруари. Свирепият вятър ме прорязваше през пластовете хермелин, смразяваше пръстите на краката ми, обути в инкрустирани със скъпоценни камъни пантофки, и превръщаше дъха ми в леден облак.
	Цяла Москва чакаше. Хиляди се бяха събрали край пътя от Петровския дворец до червените тухлени стени на Кремъл и куполите на храма „Свети Василий“. В зелена униформа без нашивки Саша яздеше бял жребец — самотна фигура пред хусарите и копиеносците, казаците с астраганови калпаци и конните гвардейци с шлемове, увенчани с двуглави орли. Следваше ги екзотично шествие от представители на азиатските владения.
	Десетките московски камбани напразно се опитваха да надпеят громолящите топовни салюти. Каретата от злато и кристал изглеждаше невъзможно далеч, докато вървях към нея. Диадемата ми — царски накит на Романови с воал от копринена дантела, обшит с диаманти и перли — тежеше като камък, мантията от сребърен брокат се диплеше на ледени вълни върху гърба ми.
	Ксения вече седеше в каретата, облечена в първата си празнична рокля и накичена с кокошник. Не исках нито тя, нито синовете ми да присъстват на церемонията, след като Саша ме уведоми, че в превключвателите на електрическото осветление — нововъведение в Кремъл, а и в цяла Русия, в чест на коронацията ни — тайната полиция открила взривни устройства. Наложило се да проверят мрежата сантиметър по сантиметър. Следите довели охраната до московска мансарда, пълна с модерни широкополи бомбета, всяко „подплатено“ с нитроглицеринова бомба, с каквато бяха убили Александър. Макар да бяха разкрили заговора, от страх отхвърлях жалните молби на Ксения, докато Саша не ме убеди да отстъпя.
	— Тя е голямата ни дъщеря. Иска да бъде до теб в каретата. Разреши й.
	С указ бе забранено хвърлянето на шапки край шествието, в случай че някоя от коварните бомби е останала неоткрита. Всички съзаклятници бяха арестувани и все пак се борех с вцепеняващ ужас по целия път с каретата до мястото, където чакаха свещениците, патриархът и Саша. Тълпата крещеше името ми. Виждах само безкрайна зев от отворени усти. Стъклената клопка, впримчила мен и дъщеря ми, щеше да изригне на парчета, ако хвърлят бомба по нас.
	След час, равен на година, каретата спря. Улових ръката на Ксения и понечих да изляза. Вратата се отвори и пред мен застана Саша, нарушил протокола, за да ни придружи.
	— Маня — приведе се към мен. — Нашите бижута ти отиват. По-бяла си от лебед. Но толкова тъжна. Усмихни се, любов моя. Нека хората видят радост у новата си императрица.
	Обърнах се към тълпата. Гръмките възгласи ме застигаха на вълни. Вдигнах длан, търсейки с трескави очи тъмно лице, самотна мрачна фигура, сееща смърт с огън и жулел.
	Народът нададе приветствен рев. Ръка за ръка, със Саша поехме към храма „Успение Богородично“ с пет златни купола и сводести фасади, символизиращи Иисус и четиримата евангелисти. С широка усмивка Ксения вървеше до нас — по-късно щеше да влудява братята си с горди описания на тържествения ден.
	В църквата ни заляха талази от тамянов дим. Хиляда икони озаряваха иконостаса. Патриархът благослови и подаде на Саша императорската корона, изработена за Екатерина Велика с диамантен кръст, увенчан с грамаден рубин. Миряните коленичиха и Саша си сложи короната. Коленичих до него. Той свали короната и докосна челото ми с нея — жест, символизиращ връзката ни — сетне сложи върху главата ми диадема, върху чийто връх грееше морскосин сапфир. Само веднъж я бях виждала в косите на покойната ми свекърва — на официален дворцов прием — и се изненадах колко ефирно обрамчва челото ми.
	В този тържествен момент, пропит от мирис на тамян и от напевни химни, очите ни се срещнаха. Изправихме се на крака, Саша ме прегърна и прошепна:
	— Никой мъж не е обичал жена си по-силно от мен, царице моя.

	* * *

	По традиция празненството за народа се организираше в местността Ходинка край Москва, където коронованият владетели съпругата му раздаваха сувенири — халби и чинии, гравирани с царския герб.
	След тридневни изтощителни тържества застанахме на поляната върху дъсчен подиум. Навесът плющеше под напора на бурен вятър, какъвто може да се извие само в Москва. Постарах се да потуша страха си при вида на морето от хора, дошли от близо и далеч да получат даровете ни. Всеки би могъл да скрие бомба — под извезан ръкав или фуста, макар шапките да бяха строго забранени.
	Бяхме заобиколени от телохранители; предрешени като търговци охранители сновяха из тълпата. Те обаче ми се струваха по-слаба защита от паянтова ограда от пръти, удържаща две човешки реки — една пред мен, една пред Саша. Шамбелани в противокуршумни елеци раздаваха сувенирите от наше име. И все пак, забила нокти в дланите си, се взирах трескаво във всяко ново семейство, пристъпило да поеме евтина халба или чиния с чисто сантиментална стойност. Саша ме погледна и ми кимна насърчително да се усмихна. По време на цялата церемония той нито веднъж не показа страх — олицетворение на батюшка, богопомазан руски владетел.
	Опашките се точеха до безкрай. Бях примряла от изтощение, когато майка и дете застанаха пред мен. Шамбеланът протегна чиния. Майката — със свалена забрадка или в знак на уважение, или заради изискването поданиците ни да се явяват гологлави пред нас — не помръдна, вперила умолителен поглед в мен. Не беше стара, но тъмната й коса бе посребряла, издавайки потеклото й — тежкият селски живот състаряваше преждевременно жените. Бузите й бяха хлътнали от глад и страдание.
	Тя поклати глава и отказа да вземе чинията. Изля поток от непонятни думи на руски диалект. Шамбеланът й кресна и бутна чинията в ръцете й. С жаловит поглед жената дръпна увитото в дрипи дете като щит пред себе си.
	Вятърът разви шала, покрил сипаничавото лице на детето. Поддадох се на страха и отстъпих назад. Шамбеланът даде знак на телохранителите да изгонят жената, която не откъсваше очи от моите. Мимо волята ми от сухото ми гърло се изтръгна заповед:
	— Чакайте.
	Пристъпих до ръба на подиума — толкова нисък, че се чувствах съвсем беззащитна.
	— Какво казва?
	— Нищо, Ваше Величество — отговори нетърпеливо шамбеланът, на крак от часове. — Бръщолеви за някаква благословии.
	— Благословия ли? — обърнах се колебливо към Саша.
	— Иска да благословиш детето — обясни тихо той. — Мужиците вярват, че в ръцете на царя и царицата се крие целебна сила. Суеверие, Маня. Не е нужно да се съобразяваш.
	Обърнах се към жената. Телохранителите стояха от двете й страни, готови да я изтикат назад. Погледнах клетото дете — момче или момиче? — и чух глас да ми нашепва: „Сега си Романова, Приеми ролята си и я изпълни. Няма друг начин да оцелееш.“
	Незнайно защо умът ми бе избрал точно този момент, за да съживи думите на свекърва ми, положена отдавна в гроба. Накрая тя бе загърбила дълга си, сломена от скръбта по сина си и от изневярата на съпруга си. Не биваше да позволявам това.
	Слязох по страничните стъпала. Телохранителите изпружиха гръб; пренебрегнах мълчаливото предупреждение в погледите им.
	Очите на детето бяха огромни, кафяви като на майка му, ала празни, сякаш е изгубило способността да чувства. Протегнах длан изпод надипления си ръкав с пищна бродерия и движена от древен инстинкт, я положих върху челото на детето, шепнейки молитва.
	С горещ вопъл жената падна на колене и дръпна детето до себе си.
	— Бог да пази Нейно Величество — чух я да казва, и този път успях да разбера думите.
	— Не. — Ненадейни сълзи напълниха очите ми. — Бог да пази теб, руско дете.
	Протегнах длан и към нея.
	Тя се приведе над ръката ми, без да я докосва. Изсъхналите й напукани устни издраскаха кожата ми. Чух я как вдишва дълбоко, сякаш излъчвам свръхестествени сили. Обърнах се към ококорения шамбелан и взех чинията от ръката му. Подадох й я. Тя я притисна до гърдите си с обляно в сълзи лице. После изчезна; изгуби се сред тълпата, струпана пред сергиите с храна.
	Върнах се до Саша и той ме посрещна с думите:
	— Никога не съм бил по-горд с теб.
	Не се чувствах горда. Чувствах се освободена. Вече не се налагаше да треперя при мисълта за нихилистите и как ще ме застигне смърт от унищожителна бомба или друго ужасно насилие. Възможността съществуваше, ала поне днес бях надвила страха. Бях истинска Романова.
	Бяхме длъжни да служим на Русия. Зарекох се никога да не го забравям.

	* * *

	Саша спазваше стриктен режим. Твърдеше, че така има какво да очаква, докато изтърпява безкрайните съвещания с министрите, бори се със сложното управление на Империята и с братята и чичовците си, които нахлуваха в кабинета му да се оплакват за щяло и нещяло. Никой не си тръгваше доволен, защото обикновено им напомняше на висок глас да спазват заповедите му и ги прогонваше.
	Започна да пие много. Никога през деня, но често нощем след вечеря се усамотяваше в кабинета си. Влизах на пръсти, преди да си легна, и го сварвах захъркал върху изкорубения диван. На пода обикновено се валяше празна бутилка водка, камериерът му Иван стоеше на пост в ъгъла, а икономът му княз Оболенски кършеше ръце в коридора. Завивах съпруга си с плътно одеяло — в подобно състояние никой не можеше да го събуди — и нахоквах княза, който ме уверяваше, че полага усилия да ограничава Саша. Всякакви усилия бяха безполезни, знаех, и все пак бе важно да изразявам възмущение.
	За да облекча товара на Саша, на свой ред установих стриктна рутина. През зимата живеехме в града; посещавах приеми, опери, балети и устройвах балове в Зимния дворец — аз се веселях, той мърмореше. През пролетта се връщахме в Гатчина да се насладим на занимания сред природата. През ранното лято се премествахме в Петерхоф край брега на морето или в Ливадия в Крим, за да избягаме от жегата. Наесен посещавахме Дания, за да се видя със семейството си.
	Аликс и Бърти идваха с децата. Саша не криеше облекчението си да се откъсне от Русия. За разлика от великолепието в Империята, в Копенхаген родителите ми ни посрещаха семпло и по домашному както през детските ми години, когато носех ушити вкъщи рокли.
	— Най-сетне излязохме от затвора! — прогърмяваше Саша и с широка крачка прекосяваше перона, за да прегърне баща ми и братята ми.
	Валдемар не беше женен, но Фредерик имаше жена и деца. Съпругът на малката ми сестра отказваше да напуска дома им в Австрия и рядко виждахме Тира. Вилхелм обаче използваше с радост възможността да отпътува от Гърция с Олга и шестте им деца.
	Ние, жените, наглеждахме детския рояк. Във Фреденсборг* се разхождахме край езерото, ловяхме риба, яздехме, плавахме с лодки и вечеряхме на терасата. Саша се чувстваше щастлив. Момчетата кръжаха край него и той охотно им помагаше да сложат примамка на въдиците си или нагазваше до колене в езерото, за да избута заседналите им в тинята лодки. Надвечер обикаляше по пътеките с татко, Бърти и братята ми сред облаци цигарен дим. Момчетата вървяха подире им като разюздани войници.
	[* Малък град на датския о-в Зеландия, където се намира най-посещаваната резиденция на датското кралско семейство. — Б.р.]
	В Дания Саша омекваше. Кореше по-сдържано Ники, пиеше с мяра и се усмихваше повече с милата усмивка, сбърчваща очите му. Детските лудории го развеселяваха. Момчетата го замеряха с чорапи, пълни с вода, и се разбягваха с писъци, щом се втурнеше след тях. Смехът му се чуваше толкова често, че мама веднъж отбеляза:
	— Саша е щастлив император.
	— Да, тук — отговорих.
	— А щастлива ли е императрицата? — попита Аликс, облегната на шезлонга до мен.
	Преди да отворя уста, мама заяви:
	— Разбира се! Нали й казах? Всеотдайни ли са двама души, любовта винаги идва.
	Имаше любов. Върху изсушените на слънце чаршафи, ухаещи на лавандула, със Саша се отдавахме с възобновен плам на страстта. Засмени като деца и поразчорлени, карахме мама да повдига многозначително вежди, когато закъснявахме за закуската.
	Сякаш по силата на магия, в Дания забравяхме Империята. Без товара на дворцовите задължения бяхме просто съпруг и съпруга, баща и майка, любовници.
	— Ако можех, бих живял спокойно до края на дните си — въздишаше Саша на тръгване. — Твоите хора знаят как да се радват на простичките житейски удоволствия.
	Макар да бе руснак до мозъка на костите си, Дания стопляше душата му.


>>	Двайсет и първа глава

	— Някой си е изгубил фустата. — Михен посочи ъгъла на Николаевската зала, превърната в джунгла от дървета в саксии и оранжерийни цветя. — Там, до люляковия храст.
	Забелязах смачканата дреха на стъпка от две внушителни княгини, съсредоточени в разговор, и запуших уста с длан, за да заглуша кикота.
	— Собственичката сигурно също е скрита зад някой гъст храст — подсмихна се Михен.
	Бяхме на бал в Зимния дворец. Празнувахме женитбата на великия княз Сергей — двайсет и седем годишният брат на Саша — за принцеса Елизабет фон Хесен-Дармщат, внучка на кралица Виктория.
	Аз бях уредила сватбата. Сергей бе възмъжал в рамките на юношеското си обещание — висок и изключително слаб, с пламенна натура, която някои вземаха за злост. След като завърши образованието си, стана командир на Преображенските гвардейци — елитен полк, основан от Петър Велики — и се посвети на военната кариера със същото образцово усърдие, каквото като малък влагаше в уроците. Не беше си избрал съпруга обаче, затова реших да се намеся.
	— Сред братята ти единствен Владимир е женен и понеже не ти се занимава, смятам за свой дълг да ги сватосам. Сергей наближава трийсетте. Ще ми разрешиш ли? Овдовелият велик херцог на Хесен-Дармщат има четири неомъжени дъщери. Едната е подходяща.
	Саша се намръщи.
	— Онзи германец, който се ожени за дъщеря на Виктория ли?
	Осведомеността му ме изненада, като се има предвид колко малко се интересуваше от собствените си сродници, ако не броим разточителството им.
	— Да. Дъщеря й Алис почина от дифтерит. Виктория отгледа внучките си, понеже Алис й беше любимка. Наясно съм, че трудно ще получим одобрението й.
	— По-скоро няма да го получим — поклати глава той. — След катастрофалния брак на горката ми сестра Мария с недодялания й Алфред Виктория едва ли ще позволи друг член на семейството й да се ожени за Романов. А и се съмнявам Сергей да пожелае — добави намръщен.
	Не подхванах темата за Мария. Тя бе изпълнила дълга си, раждайки пет деца, но отношенията им с Алфред се бяха влошили до такава степен, че бе поискала да се разделят. Отраснеха ли децата, възнамеряваше да се оттегли в наследствено имение в Сакс-Кобург — родното херцогство на майка й.
	— Защо не? — възразих. — Майка ти е Хесенска принцеса. Посещаваше Хесен-Дармщат с Никса и братята ти. Като малък Сергей вероятно се е срещал с принцесите.
	— Никога не съм бил в Хесен-Дармщат — информира ме студено Саша, — но имаш съгласието ми. Време е Сергей да се ожени. Крайно време. Не искам да ни посрамва.
	Не разбрах. От братята му Сергей бе най-прилежен и никога не се замесваше в недостойни дела. По-малкият — великият княз Павел, двайсет и три годишен, вече се бе забавлявал със седем любовници; със завоеванията си се славеше и по-големият — Алексей. Единствен Сергей оставаше безупречен.
	Чрез посредници Лудвиг IV посочи втората си дъщеря — деветнайсетгодишната Елизабет или Ела, както я наричаха в семейството — като най-подходяща. Оказа се, че вече е установила топли отношения със Сергей, изпращайки му искрено съболезнователно писмо след смъртта на майка му.
	Информиран за съгласието на баща й и за уверението му, че ще издейства одобрението на Виктория, Саша извика Сергей от казармите в Красное село, където живееше почти целогодишно с полка си. Крачех нервно в очакване на резултата от срещата. Ослушвах се да чуя виковете на съпруга ми, ако брат му окаже съпротива.
	От кабинета не долиташе нито звук. После Сергей дойде при мен. Изпънат като струна в зелено-златистата си униформа, завъртя нервно сребърния пръстен, нанизан на кутрето му — накит на покойната му майка — и рече с равен тон:
	— Поздравления, Ваше Величество. Ще се женя за принцеса Елизабет Хесен-Дармщат.
	— Поздравленията са за теб! — възкликнах зарадвана, без да се смущавам от официалното обръщение, защото Сергей винаги спазваше стриктно етикецията.
	— Не — възрази той. — Поздравленията са за вас, Ваше Величество — подчерта.
	Разколебах се. Не разбрах дали е доволен, или не. По-късно попитах Саша как е реагирал брат му. Съпругът ми разкриви лице.
	— Отговори ми „Както заповядате, Ваше Величество“. Предлагам ти да насочиш съчувствието си към булката.
	— Намирам тази антипатия към Сергей за необяснима — споделих с Михен един следобед скоро след пристигането на Ела. Съпрузите ни не се бяха помирили и разговаряха рядко, но ние бяхме предпочели да останем дружелюбни съперници — етърви, погълнати от възторжения и съревнователен дух на празничния сезон.
	— Сергей не е общителен като твоя Владимир, нито авантюрист като Алексей или отзивчив като Павел, но е изтънчен и образован млад мъж, макар да изразява по-сдържано чувствата си. Да не забравяме и колко съвестно изпълнява дълга си.
	Михен изсумтя.
	— Не чак толкова сдържан.
	Беше чула нещо, разбира се. За моя изненада обаче не пожела да сподели, докато не я заплаших да разпитам лично Сергей. Не биваше да отлагам, защото сватбеният ден наближаваше.
	— Недей — поклати глава тя, необичайно смутена. — Изобщо не повдигай темата.
	— Каква тема? Неподходяща любовница ли има, или е комарджия?
	Не бих се изненадала. С изключение на Саша — и вероятно Владимир в момента — всички мъже от рода сякаш бяха прокълнати да причиняват страдания на съпругите си с неизкоренимото си увлечение по балерини, хазарт и тям подобни слабости.
	— Де да беше това. — Михен се приведе към мен. — Задявал се с лакеи, чух, и посещавал по-особени бани. Съчувствам на булката наистина.
	Отначало се взрях объркана в нея. После проумях и процедих през зъби:
	— Не ти прилича да разнасяш такива мръсотии за член на семейството ни.
	Тя се отдръпна назад.
	— Питай Саша, щом не ми вярваш.
	Знаеше, че няма да посмея. Саша би се ужасил при мисълта, че съм чула подобен слух за брат му, камо ли да го изрека гласно. Спомних си обаче думите му: „Павел ми каза неща… които не мога да повторя.“ Спрях да разпитвам. Не исках да търся истината. Знаех, че някои мъже предпочитат своя пол; достатъчно дълго бях живяла в Санкт Петербург, та да съм наясно с покварата и потайните връзки зад изтънчената фасада на обществото ни. Ала Сергей… Струваше ми се невъзможно.
	Същата вечер по време на бала след сватбената церемония нищо не потвърждаваше намеците на Михен. Ела бе прелестна — стройна като фиданка, синеока, със светлокестенява коса, овално лице и нежна уста. Сергей изглеждаше видимо разнежен край нея. Извисяваше се закрилнически и току се привеждаше да й шепне в ухото — романтично олицетворение на велик княз и неговата княгиня.
	Сега двамата танцуваха заедно. С Михен изчерпихме шегите за незнайната собственица на изгубената фуста и тя се заоглежда за следваща жертва. Саша се бе оттеглил рано, както при почти всяко дворцово увеселение. Доволна от успешното сватосване, бях решила да остана без него, нагърбвайки се със задачата да преценя кога да смълча оркестъра и да пожелая лека нощ на гостите.
	— Това Ники ли е? — Михен вдигна лорнета, провесен на златна верижка над пищната й гръд. — Да, той е. Изглежда запленен от сестрата на Ела. Как й беше името на малката мишка? — Изцъка раздразнено с език. — Два пъти ми я представяха и пак не успях да го запомня.
	— Александра. Ела я нарича Алики.
	— Да, Алики. Незабележима е, затова съм забравила. Не прилича на сестра си, опасявам се.
	Съгласих се. Александра Хесен-Дармщат не приличаше на сестра си, но пък беше само на дванайсет, четири години по-малка от шестнайсетгодишния Ники, вече навършил пълнолетие и с почетен ранг в Хусарския полк. Тази вечер синът ми носеше армейска униформа; червено-черната риза и поръбената с кожа куртка със златна нашивка прилепваха върху стройната му фигура.
	— Ники е великодушен младеж — измърка Михен. — Обръща внимание на горката фройлайн.
	Подкачаше ме и разбирах защо. Застанал пред Алики, синът ми разговаряше сериозно с нея. За пръв път го виждах толкова словоохотлив на обществено място. И той като Саша не обичаше шумните сбирки. Сдържан и кротък, веднъж ми довери колко нищожен се чувства сред братовчедите си, синовете на великия княз Михаил, до един наперени като истински Романови.
	— А Саша се оплаква, че Ники бил срамежлив! — подсмихна се Михен. — Щеше да си промени мнението, ако го бе видял сега. Жалко, че императорът си легна рано.
	Стрелнах я с поглед.
	— Внимавай, Мини! — предупреди ме шеговито. — Ще се наложи да преглътнеш омразата към Прусия, ако тези двамата останат твърде дълго заедно.
	— Извини ме — кимнах и тръгнах право към сина ми.
	Той не забеляза, че приближавам. Алики фон Хесен обаче ме видя и лицето й пребледня. „Не е непривлекателна“, помислих си неволно, когато се изправи в опит да направи непохватен реверанс. Висока за възрастта си, слабовата и с тънки устни, но с аристократичен нос и гъста меденозлатиста коса. Най-красивата й черта бяха живите й очи — сини с лек сивкав оттенък. В преливащата светлина на новите електрически лампиони и газовите полилеи изглеждаха почти виолетови.
	Симпатично момиче, което ще стане очарователна жена, макар да отстъпва по красота на сестра си. В онзи момент изпитах внезапна омраза към нея. Синът ми, престолонаследникът, обръщаше прекалено много внимание на германското момиче, както бе отбелязала Михен. Потиснах раздразнението. Ники просто проявява вежливост, успокоих се мислено, към чуждестранната ни гостенка. Редно би било да се радвам, задето е завързвал разговор, вместо да стои неловко някъде встрани и да брои минутите до края на бала, та да се върне при книгите си.
	— Ваше Величество — гласът й пресекна.
	С усмивка й дадох знак да се изправи. Червен изрив, признак на необяснимо смущение, обагри бузите и шията й.
	— Сестра ти се омъжи за Сергей. Вече сме сродници, а всички в семейството ме наричат Мини.
	Тя сведе очи, без да повтори името ми.
	— Алики ми разказваше колко й харесва Русия. — Ники се поизпъна куртката, сякаш имаше опасност да се свлече от раменете му.
	— Така ли, скъпи? — Не бях забелязала германката да си отваря устата. Обърнах се отново към нея: — Тук си отскоро. Русия не е само Петербург.
	Червените петна плъзнаха по деколтето й. Носеше старомодна рокля от бледоморава коприна, ушита собственоръчно, предположих. Макар да бдеше като орлица над семейството си, Виктория далеч не се отличаваше с щедрост. Би следвало да съжалявам момичето. От малка останала без майка под опеката на баща, обеднял херцог без никакво влияние, Алики би трябвало да ми напомня за самата мен на нейната възраст. У нея обаче не съзирах моята жизненост и самоувереност. Извънмерната свенливост и грозният изрив се набиваха в очи.
	— Да, Ваше Величество — съгласи се тя.
	Усилията ми да завържа разговор явно бяха безплодни.
	— Сине — потупах го с ветрилото, — не е ли време да обърнеш внимание на сестра си? На Ксения сигурно й се танцува. Защо не я поканиш?
	— Защото цяла вечер танцува със Сандро — посочи той за моя изненада.
	Неотдавна веднага би изпълнил заръката ми.
	— Все пак настоявам да отидеш при нея. Късно е, а до края на бала царевичът трябва да изпълни поне един танц със сестра си. Етикецията го изисква.
	Погледна ме, сякаш се кани да ми откаже. Първоначалната ми изненада се превърна в смайване, когато го видях да се обръща към Алики.
	— Ще танцуваш ли с мен и сестра ми?
	Девойката без малко да припадне. Стана кървавочервена. Кимна му свенливо обаче и отговори толкова тихо, че едва я чух:
	— Ако Нейно Величество позволява.
	— Мамо? — Решимостта в погледа на Ники ме накара да осъзная, че момчето ми вече не е момче.
	— Разбира се — усмихнах се пресилено.
	Той отстъпи настрани, за да стори път на Алики. В последния момент гостенката си припомни обноските и ми се поклони тромаво като млекарка. Пропуснала ли бе Виктория да запознае внучката си поне с основните дворцови правила?
	Ала докато тя и Ники търсеха Ксения из претъпканата зала, видях как крачат в синхрон, приведени леко един към друг — явно се чувстваха удобно заедно.

	* * *

	— Когато порасне, мисля да се оженя за нея — рече Ники след месец.
	Закусвахме. Братята и сестрите му вече бяха приключили и се бяха качили горе за учебните часове. Саша ограничаваше времето край масата, но днес бях направила изключение за Ники. Синът ми сякаш не бе на себе си, по-разсеян от обикновено. Въпреки смръщения бащин поглед над вестника, му казах да се нахрани спокойно.
	— За кого, сине? — отпих от чая и вперих очи в преполовения омлет в чинията му. — Яж, моля те. Отслабнал си.
	Той лапна залък, ужасен да не изпосталее още повече. Понеже не можеше да ми отговори с пълна уста, Саша го замести, без да се подава иззад вестника.
	— Нали не говориш за хесенката? Чух как си се захласвал по нея. Ден през ден си се явявал в новия дворец на Сергей да я каниш на разходка с карета из Лятната градина. Похвално е, че си показал гостоприемство към сестрата на младата му съпруга. Тя си тръгна обаче и сега очаквам да надмогнеш глупавото увлечение.
	— Следил ли си ме? — ахна Ники.
	Саша се изкиска.
	— Работата на охраната е да пази семейството ми. Да не мислиш, че можеш да се измъкваш незабелязан оттук?
	— Саша — смъкнах вестника надолу, — нужно ли е?
	— Да — отсече той. — Не сме в чак такава безопасност, та синът ми, престолонаследникът, да скита из града с някакво си момиче и без придружители…
	— Тя не е някакво си момиче — Ники скочи на крака. — Княгиня е. И… и не съм се захласвал! — Гласът му секна при вида на присвитите очи на Саша. — Не съм…
	— Щом казваш. — Саша не звучеше ядосан, макар към Ники да не проявяваше особена търпимост. Сега дори се усмихна. — Вих ти! Нашето мече имало зъби.
	— Тя ме харесва много. — Ники изпъчи рамене. Опитът му да издуе гърди ме изпълни с майчина нежност. — И аз я харесвам. Обещахме си да си пишем. Надявам се охраната да не чете писмата ми.
	— Скъпи, закуската ти — напомних му. — Яйцата изстиват.
	Нарочно не изкоментирах, ала не исках синът ми да се ожени за бедна германка. За велик княз бе приемливо. За царевич — не.
	— Татко — Ники не седна, — ще ми позволиш ли?
	Саша пак заби поглед във вестника.
	— Щом искаш. Лично ще изпращам писмата ти.
	— Благодаря, татко.
	Ники седна и си дояде омлета. Сетне се поклони леко и излезе, без да ме целуне по бузата както обикновено, преди да се заеме с уроците.
	Веднага се обърнах към Саша.
	— Щом иска ли? Пък и ще изпращаш писмата му?
	— Ще надраска няколко писма — сви рамене той. — Не е беда.
	Извадих кутийката с цигари, макар да си налагах да не пуша на масата.
	— Бедата е, че е княгиня. Неомъжена и със съмнителни възможности, бих добавила. И със сестра, успяла да сключи блестящ брак с велик княз.
	— Уреден от теб — уточни Саша.
	— Уредих го заради Сергей.
	— Благодарен съм ти, Маня. Сергей изглежда е очарован от съпругата си. За мен е облекчение. — Сгъна вестника и продължи с шеговит тон: — Да си устроим ли дневната свада? Днес ще инспектирам ездитната академия. Ако ще се караме, сега му е времето, за да не закъснея.
	Намръщих му се.
	— Както казах, неомъжена е и завъртя Ники на малкото си пръстче. Кога е показвал такъв интерес към момиче?
	Тутакси съжалих за изречените думи — отглас от опасенията за брат му, разсеяли се от явното желание на Сергей да свие семейно гнездо. Надмогнал подозренията, съпругът ми дори благоволи да настани младоженците в двореца „Белоселски-Белозерски“.
	— Редно е Ники да се интересува от момичета — отбеляза Саша. — Вече е мъж.
	— Интересува се само от едно момиче. От нея. И е на шестнайсет. Как е възможно да знае за кого иска да се ожени?
	— Тя е… На колко? На тринайсет?
	— На дванайсет — уточних кисело.
	— Твърде млада за женитба. Мини, той трябва да трупа опит. Увлякъл се е по една симпатична принцеса и иска да й пише. На неговата възраст всички мъже решават да се оженят за първото момиче, което им хване окото. Никога не получават желаното.
	Побутнах цигарата върху плота на масата. Съпругът ми имаше право, но не смятах да го призная.
	— Ако мислиш, че е по-уместно — продължи той, — ще помоля Павел да му намери балерина. Онази младичката от Мариинския театър, малката К., е на разположение. Имала слабост, казват, към великите князе.
	— Към парите им по-точно — свих устни. — Единственото малко нещо у Матилда Кшесинска са балетните й пантофки. Другото, включително вкусът й, е грандомански и вулгарен.
	Той се приведе към мен и ме целуна.
	— За разлика от Алики Хесенска, а? Бедна като църковна мишка и порядъчна до болка. — Обви брадичката ми с длан. — Единодушни ли сме вече?
	Кимнах неохотно.
	— Да… За писмата. Ела обаче живее тук и несъмнено ще кани сестра си да й гостува. Най-вероятно ще виждаме Алики по-често, отколкото ни се иска.
	Саша се подсмихна.
	— Е, ако прекали, несъмнено ще й напомниш къде й е мястото.
	Той излезе. Запалих цигарата и се замислих.
	Наистина. Направеше ли опит да оплете Ники в мрежите си, щях да й напомня.


>>	Двайсет и втора глава

	Ники навърши деветнайсет и постъпи в Преображенския полк под командването на Сергей. Премести се в щабквартирата в Красное село — недалеч, на югоизток от града. Отсъстваше обаче през голяма част от годината и ми липсваше ужасно. Всяка седмица му изпращах колети с чисти чаршафи и писма със съвети, от които безспорно му призляваше, защото се очакваше да живее като редови войник.
	Междувременно Георгий стана на шестнайсет — висок и красив, но болнав. Като втори син му бе отредена кариера в полковете. Саша настояваше, че белите му дробове ще укрепнат; лекарите не споделяха мнението му — според тях животът в казармите щеше да му се отрази зле.
	На дванайсет Ксения разцъфваше. Увлечението по братовчед й Сандро прерасна във взаимна любов и двамата изразяваха желание да се оженят. Аз и Саша отказвахме да дадем разрешение, преди дъщеря ни да навърши осемнайсет. Съветвах я да съзрее и тогава да вземе решение. Тя се инатеше.
	— Сандро или оставам стара мома. Определено е твоя дъщеря — кикотеше се съпругът ми.
	— Моя ли? От теб е взела Романовото упорство — възразявах аз.
	На осем Миша бе най-кроткото ни дете; не блестеше в учението и все пак се трудеше усърдно. Заради разликата във възрастта на децата ни през голяма част от годината Миша и шестгодишната Олга живееха в Гатчина. Натоварена със задължения, вече не съумявах да се посвещавам на отглеждането им. В провинцията двамата бяха в безопасност и получаваха надлежна подготовка за зрелостта, а и напролет винаги се връщахме при тях.
	Малката Олга обаче оставаше загадка за мен. Обожаваше Миша и винаги се втурваше към Саша, за да я вдигне и да я завърти във въздуха. Дори не поглеждаше роклите, които й шиех, и отказваше да ги пробва. Не се разделяше с овехтялото плюшено мече, подарък от баща й, а десетките други играчки, купувани от мен през годините, стояха недокоснати.
	— Скъпа, позволи ми да изпера Пупси и да му зашия очи. Копчетата се скъсаха отдавна. Сляп е.
	Протегнах ръка към мечето, но тя го притисна до гърдите си.
	— Пупси не е сляп. Ти си сляпа.
	Припомних си думите на сестра ми Аликс: „Мини, толкова ли си сляпа?“. Оттеглих се, объркана и наранена. От всичките ми деца единствена Олга не ме допускаше до себе си. Саша не споделяше тревогата ми.
	— Вижда те рядко. Дойде ли време за първия й бал, ще й станеш най-добра приятелка. Кой друг, ако не майка й, ще й помогне да се разкраси?
	Според мен Олга едва ли щеше да бъде хубавица. Не и като Ксения. С изваяните черти на лицето и стройната си фигура голямата ми дъщеря вече събираше мъжките погледи. Утешавах се, че когато порасне, малката ще се доверява поне на баща си и на Миша.
	Макар да бях всеотдайна майка, не бих се молила да ме обича.

	* * *

	— Петима студенти — уведоми ме Саша с безчувствен глас. — Носели кухи книги, натъпкани с експлозив. Заради строежа на църквата минахме непредвидено край Екатерининския мост. Спасихме се от нападението. Охраната ги арестува.
	Прекосявахме с каретата парка в Гатчина. Връщахме се от Санкт Петербург след посещение на недовършената църква „Възкресение Христово“, издигната по заповед на Саша там, където бяха убили баща му.
	Разплаках се, неспособна да преглътна новината, че едва не сме загинали на същото място.
	— Нали обеща да ни спасиш от този кошмар, Саша. Мислех, че е приключил.
	— Недей, Маня. — Потупа ме неловко по ръката. Телохранителите ни яздеха след нас, а той не обичаше да проявява нежност пред очите на хората. — Правя всичко възможно, но те са като плъхове — множат се и заразяват околните. Рано или късно други ще заемат мястото на петимата екзекутирани. Мразят ме, понеже не им давам желаното. Ала съм готов да умра за Русия. Ще изпълнявам дълга си, докато не ме спрат.
	— Но какво искат, та ни преследват така?
	Той извърна глава.
	— Знаеш. Отдавна… — Кръвта ми замръзна — колкото от представата за бомбите, предназначени за нас, толкова и от думите му. — Затова искаше да обядвам с татко. — Той се обърна към мен. — Греша ли?
	— Не — прошепнах.
	— Радвам се, че го уточнихме. Не искам помежду ни да има тайни.
	— Александър… щеше да ти каже. Настоях да го направи.
	— Е, каза ми го Владимир. Чул слуха. Баща ми не беше чак толкова подмолен. Редактор на вестник разбрал за манифеста и информирал Владимир. Слава богу. Иначе щях да съм принуден да отменя нещо, каквото никога не бих узаконил. Щом нихилистите убиха човека, готов да им даде желаното, какво ли биха сторили, ако го получат?
	Прехапах устни. Не посмях да призная, че някога подкрепях стремежа на Александър. Не и сега, след като видях каква цена плати свекър ми. Стремях се чрез благотворителност да помагам на поданиците ни, ала бях съгласна със съпруга ми. Русия не бе подготвена за коренна промяна.
	— Прощавам ти — добави той. — Мислела си, че постъпваш правилно.
	С това обсъждането приключи. Повече не повдигнах темата, но пак станах пленница на страха. Саша забеляза състоянието ми и прие покана от кавказките управници, решили да покажат преданост към царя.
	— Ще ни се отрази добре — подчерта. — Кавказците са честен народ. От години не са канили владетел в района. Ще вземем децата и ще отпътуваме с царския влак. Ще имаме всички домашни удобства без отровата на Санкт Петербург.
	— Но наесен смятахме да посетим Дания? — възкликнах и веднага забелязах как сключва челюсти — мълчаливо припомняне на наскоро разкритата тайна. Кимнах: — Съгласна съм.
	Имахме всички домашни удобства и все пак не бях спокойна. Царският влак бе оборудван разкошно с тапицирани с дамаска спални вагони, дневни, салони, бани, помещения за прислужниците и две кухни. Императорският герб със златен двуглав орел сияеше върху боядисаните в синьо врати на вагоните. За заблуда на злосторниците по строго охранявания ни маршрут тръгна втори влак, досущ като нашия.
	При други обстоятелства щях да се насладя на пътешествието. Временно освободен от армейските си задължения, Ники ни придружи. Обучението му в Красное село бе разширило раменете му, беше си пуснал буен мустак. Не споменаваше Алики Хесенска, а и не питах. Големият ми син очевидно се радваше на братята и сестрите си, които го подкачаха за скованата войнишка стойка, и им обръщаше внимание, особено на Олга, залепена като мида за него. Дори Георгий се възстанови от тежките пристъпи на кашлица и бузите му розовееха вечер, докато с Ксения четяха на глас поезията на Пушкин. Не успявах обаче да забравя, че се возим в капан на смъртта сред планинска пустош. В обръча на телохранителите, цивилните полицаи и казаците — всички омразни мерки за сигурност — постоянно си припомнях надвисналата опасност.
	Все пак посещението се оказа приятно. Кавказците ни посрещнаха с хляб и сол, шеметни дервиши и черкезки носии. Облечена в кафтан, седях до Саша като равна, защото в Кавказ почитаха жените старейшини.
	След месец поехме обратно към Гатчина. Мнимият влак тръгна пред нас. Малките ми деца бяха неспокойни и спореха за дреболии; кашлицата на Георгий се влоши — по цяла нощ мажех гърдите му с целебни мехлеми. Ксения тъгуваше за Сандро, от когото изглежда не можеше да се отдели задълго. Ники започна трескаво да пише писма, вероятно предназначени за Алики. Чувствах се изморена и копнеех да се върнем към обичайното ежедневие. Саша обаче бе в приповдигнато настроение както винаги след среща с „отрудените си поданици, далеч от градските блюдолизци“.
	Поклащахме се в дневната в задната част на влака. Георгий подремваше върху канапето; Ксения и Миша четяха заедно, Олга рисуваше, Ники пишеше, приведен над преносимо писалище. Изтегнат в кресло, Саша се прозяваше след няколкото чашки водка на обяд. Допуши ми се и излязох с обяснението, че отивам до тоалетната. Всички знаеха, че ще се усамотя с цигара в коридора, но продължавах да се преструвам дори след като Ники започна да ме придружава. За мое разочарование бе прихванал лошия навик в казармата.
	Този път не дойде с мен. Загърнах се с шала, извадих сребърната кутийка и драснах кибритена клечка. В същия момент влакът се лашна. Лумналият кибрит обжари пръстите ми. Изпуснах цигарата и се наведох да я вдигна. Чу се пронизително скърцане на спирачки, последвано от оглушителен трясък. Силен трус ме събори на пода. Опряна в стената, запълзях към дневната.
	Лампите угаснаха.
	Нощта на взрива в Зимния дворец се повтаряше — същият безумен тласък в бездните на ужаса. Влакът се накланяше; излизаше от релсите сред пукот на огъната стомана. Приклещена в коридора под заметнатите над главата ми поли, се задушавах от лютив пушек. Освободих се, ритайки усукания плат, и успях да се изправя на крака. Пред очите ми се разкри немислима разруха.
	Хлътналият покрив на вагона надвисваше като нащърбена преграда между мен и семейството ми. Всичко плуваше пред замрежения ми поглед. Топла струйка се стече по слепоочието ми. Вдигнах длан и я свалих с окървавени пръсти.
	— Мини — чух Саша да стене. — Къде си, Маня?
	— Тук! — извиках. — Тук съм!
	Проврях се през разкривената врата и го видях, погребан до кръста в отломки; част от рухналия покрив притискаше раменете му. Удържаше го, разтреперан от усилието.
	— Децата — процеди през зъби. — Намери ги. Не знам къде са.
	Започнах да ги викам по име. Над мен се раздаде уплашеният глас на Ники:
	— Мамо!
	Надничаше през един процеп в оцеляла част от покрива. Георгий, Миша и Ксения бяха до него. Някак си бяха успели да се изкатерят горе.
	— Олга… Къде е Олга?
	Прониза ме жесток страх. Повдигна ми се. Саша стенеше под пропадналия покрив. Обезумяла, заизгребвах отломките. С издраскани длани зовях дъщеря си.
	После за мое облекчение видях един казак да я носи на ръце. Беше изхвърчала от вагона. Поех я от него и тя проплака:
	— Ще ни убият, мамо.
	— Няма. Няма, скъпа.
	Казакът ми помогна да изляза от вагона, вбит в предния. Ники и другите ми деца се смъкнаха от покрива и се струпаха край мен.
	Мина цял час, докато освободят Саша. Казакът и неколцина цивилни полицаи изгребаха с лопати отломките, впримчили краката му. С лост отместиха покрива от гърба му, давайки му секунди да изпълзи, преди металната плоча да се срути с трясък. Под скъсания крачол на панталоните по лявото му бедро лъщяха черни прорези. Децата бяха изплашени, но при бързия оглед не установихме сериозни рани. Бяха се разминали със синини и драскотини. Георгий кашляше от прахоляка; увих го в мръсния си шал. Тревожеше ме Саша — трябваше незабавно да превържем крака му. Той обаче впери поглед към опушеното небе, поднесе длан под ситния дъждец и рече:
	— Виж, Маня, Бог ни спаси.
	Пред нас цареше неописуема разруха. Локомотивът и първите шест вагона бяха преобърнати. Щяхме да сме мъртви, ако бяхме в тях. Малцината оцелели изнасяха загиналите и тежко ранените и полагаха осакатените тела в калта под срутени стълбове, оплетени в жици.
	— Няма скоро да се разбере какво се е случило — посочи Саша. — Това са телеграфните линии.
	Закуцука към спасителния отряд, събирайки по пътя си щуращите се като призраци хора.
	— Не изпускай от поглед децата ми — заповядах на казака. Ксения прегръщаше Олга — занемяла и с празни очи. Понечих да тръгна след Саша. Ники ме хвана за ръка:
	— Идвам с теб.
	Вкопчена в дланта му, газех през калта и от време на време вдигах го нещо — чаршаф, калъфка за възглавница, кърпа. Накъсах ги на ивици за превръзки. Със запалката си и с трески от унищожените вагони Ники запали огън, за да сложим да възври вода.
	Заедно с оцелелите прислужници и единствения ни лекар се заехме да почистим и да бинтоваме раните на пострадалите. Мокри до кости в дъжда, гледахме как мнозина умират от зловещи рани, раздробени кости и шок. Ники ме повика да му помогна. Опитваше се напразно да спре кръвта, шуртяща от гърдите на камериерка, чието име дори не знаех.
	— Не може да диша! Мамо, как да…
	— Късно е — прошепнах.
	От устата на момичето бликна кръв и то се отпусна безжизнено.
	Със замрежени от сълзи очи Ники вдигна длан и очерта кръст във въздуха над тялото й. Наблюдавах го безпомощна и сърцето ми преливаше от гордост и от болка, че става свидетел на подобно страдание.
	След цяла вечност остро изсвирване възвести появата на подкрепление. Мнимият влак бе стигнал до град Борки. Неуспешните опити на телеграфистите да се свържат с нас бяха алармирали охраната ни за бедствието. Едва се държах на крака, когато изсипалите се от спасителния влак хора се стекоха да ни помогнат. Саша им махна с ръка да го оставят. Разкрещя се, че е нужен тук. Приближих до него.
	— Нека медицинските сестри и лекарите да си свършат работата. Ние направихме каквото можахме.
	Той обърна към мен почернялото си от сажди и мръсотия лице.
	— Всичко това — прошепна. — За какво? Да ме убият? Толкова смърт, за да унищожиш едного.
	Поведох го към влака. Издърпаха настрани дерайлиралия влак и поехме към Борки. Там, на перона, облечени в парцаливите мръсни дрехи, проведохме опело за загиналите. Сълзи се стичаха по почернялото от сажди лице на Саша.
	— Чудовища. Ще си платят — изръмжа той.


>>	Двайсет и трета глава

	— Нови петиции. — Оставих снопа върху отрупаното писалище на Саша. До днес рядко го безпокоях в личния му кабинет. — Трябва да ги прочетеш.
	— Защо? — Той се облегна назад и столът изскърца протяжно — нуждаеше се от подмяна, както всички мебели наоколо.
	— Защото са от поданиците ти. Съветите на онзи кръвопиец Победоносцев те водят към крах. Законите за изкореняване на нихилистите минават границата…
	— Нима?
	Изрече го със спокоен глас, но знаех, че рискувам да избухне. След случая с влака Саша предприе сурови мерки. Упълномощи охраната да напълни затворите и въведе цензура, тласнала още повече интелектуалци да напуснат страната. Подкрепях го пред обществото, защото разбирах подбудите му — стремеше се да ни защити. Ала повече не можех да мълча.
	— „Всички поданици на Империята са длъжни да спазват руските обичаи и повелите на православната вяра“ — цитирах. — Забраняваш на евреите да живеят извън Линията на уседналост. Принудени са или да се претопят, или да напуснат страната. Отново има погроми срещу тях. Мнозина предпочитат изгнаничеството. Чета петиции от богати евреи в Санкт Петербург, подпомагали щедро благотворителните ми начинания. Какво да им отговоря?
	— Че съпругът ти въвежда законите. — Тонът му се изостри; нямах място там, където императорът управлява владенията си.
	— Това не ми харесва. — Собствените ми думи ме изненадаха, досега не си бях позволявала никакво вмешателство. — Те също са твои поданици. Наистина ли искаш руските евреи да си сменят вярата, или да избягат в чужбина?
	— Ако се налага. Длъжни сме на всяка цена да опазим империята.
	Разперих ръце.
	— А моята благотворителност и дворцовите увеселения? И тях ли ще жертваме заради сигурността на империята?
	— Казах ти. Никога вече! Няма да им дам възможност да ни наранят. Ще стоим в Гатчина без балове и гости. Няма да рискувам живота на семейството си.
	Замълчах. Не можех да го виня. Трапезарията в Зимния дворец, шейната на баща му до моста над канала, предотвратеното нападение в Москва, после в Санкт Петербург. Накрая бяха посегнали на частния му влак. Според него дисидентите бяха показали готовност да ни причакват навсякъде и по всяко време и нищо освен смъртта им и неговата бдителност не би ни опазило.
	— Саша — подхванах с по-мек глас, — разбирам те. И аз съм загрижена. Но нихилистите не са отговорни за злополуката. Прочети доклада. Локомотивът е бил повреден. Скоростта не е била съобразена с претоварените вагони.
	— Не вярвам. Те стоят зад това.
	— Дори да е така, не можем да живеем в постоянен страх. Нито да виним цяла Русия. Веднъж ми каза, че не бива да бягаме от тях.
	— Не бягаме.
	Той сграбчи бастуна и се изправи. След произшествието накуцваше и ходеше с бастун — „като престарял богатир“, оплакваше се. Болеше го и гърбът. Забелязвах как понякога спира и вдишва остро, изругава под нос и продължава напред, защото да признае слабост бе анатема за него.
	— Те ще се разбягат. Ще ги измета от владенията си. Който остане, ще взема главата му. — Втренчи се смръщен в мен. — Занимавай се с благотворителност и устройвай балове. Кога съм ти пречил? Искаш пари за подаяния? Ще ги имаш. Но няма да щадя нито враговете на вярата ни, нито бунтарите. — Смени рязко темата, показвайки, че търпението му е изчерпано: — Как е Георгий?
	— По-добре. — Синът ни отново бе преболедувал тежък бронхит. Възстановяваше се, но здравето му си оставаше крехко. — Не мисля обаче, че догодина ще е в състояние да придружи Ники на голямата им обиколка. Ако се разболее…
	— Никога няма да укрепне, ако постоянно му трепериш. Дай му свобода, жено!
	Саша се взря в лавицата, където зад дебелите книги криеше бутилката с водка. После отклони поглед, защото отдавна бях тропнала с крак и бях изразила пределно ясно мнението си. Наруших мълчанието:
	— Искам да успокоя молителите ни. Длъжна съм — подчертах. — Благотворителността ми зависи от даренията им. Ще ми позволиш ли, ако го направя дискретно?
	— Прави каквото знаеш. Винаги постигаш своето — изръмжа той.
	— Благодаря.
	Излязох от кабинета, сигурна, че тутакси ще грабне водката. Липсата на мяра у съпруга ми ме безпокоеше, ала върху децата оказваше по-тревожно влияние. Ники — царевичът, от когото се очакваха блестящи постижения — се страхуваше от баща си. Когато синът ни получи чин подполковник в Преображенския полк, Саша се озъби, че е щял да се издигне повече, ако не бил „дращил сонети за хесенката“.
	И това ми създаваше грижи.
	През зимата на 1889-а Алики пристигна в Русия да гостува на сестра си. Ела жънеше овации в семейството, защото Сергей не беше лесен съпруг — управляваше домакинството като военна част и не сваляше униформата си дори на закуска. Ела обаче — леля Титинка, както я наричаха децата ми — никога не се оплакваше. Посрещаше ни с отворени обятия в двореца на Невски проспект, поднасяше сладкиши и горещ шоколад на децата и не недоволстваше, задето нанасят сняг и кал по персийските й килими.
	— Само дето няма и намек за бебе — изсумтя Михен. — Или е ялова, или…
	Въздъхнах.
	— Не всички жени зачеват веднага. Някои забременяват по-късно.
	Михен си замълча за Сергей и Ела, но не и за сестрата, Алики.
	— Чух, че Ники посещава мишката всеки следобед. Придружава я на балове и приеми. Сигурно си доста разочарована.
	— Ники скоро потегля на голяма обиколка. Тя ще се върне в Хесен. Отдадена лутеранка е. Ники сподели, че баща й я заклел никога да не приема друга вяра, докато той е жив. Саша не би разрешил на царевича да сключи брак с неправославна съпруга. Защо да съм разочарована?
	— Отдадената лутеранка разбира отлично сполуката си. Престолонаследници не се намират под път и над път.
	Засмях се, макар да не ми беше весело. Бях се доверила на Саша с надеждата интересът на Ники към Алики да избледнее. Не разбирах какво вижда у нея и се опасявах, че Михен е по-прозорлива, отколкото ми се искаше да призная. Германското нищожество явно наистина водеше сина ми за носа, за да получи заветното предложение за брак.
	При тези обстоятелства нямах търпение да изпратя Ники и Георгий на дългото пътуване. Щяха да посетят няколко кралски семейства и се молех друга принцеса да омае Ники. Наследникът на трона трябваше да има избор и ние щяхме да му го предоставим. На сбогуване обаче сърцето ми се късаше, защото консултациите ни с десетки лекари не бяха дали задоволителен резултат. Въпреки единодушното мнение на докторите, че има слаби бели дробове, Георгий отхвърли молбите ми да остане у дома. Изпратих синовете си, преглъщайки сълзите.
	След по-малко от два месеца в Гатчина дойде телеграма от Ники. Георгий се бе разболял и се връщаше при нас.

	* * *

	— Туберкулоза е, опасявам се — уведоми ни доктор Боткин след прегледа. — Засегнати са и двата дроба. Има нужда от по-топъл климат, и то веднага. Няма да понесе тукашната зима.
	Поднесе ужасяващата новина с дълбока тъга, но и някак припряно, явно от страх как ще реагира Саша.
	Съпругът ми се вкамени.
	— Та той няма двайсет! — възкликнах. — Как е възможно? Преглеждахте го толкова пъти, докторе! Вие и колегите ви. Нито веднъж не споменахте туберкулоза.
	Боткин кимна неловко.
	— Изглежда сме допуснали грешка. Млад е за болестта, а и симптомите му бяха подвеждащи. Сега съм сигурен. Простете, Ваши Величества. Веднага ще сдам поста на императорски лекар.
	— Грижеше се за баща ми. Беше до него в сетния му час — рече тихо Саша. — Не приемам оставката.
	Не погледна нито веднъж към Боткин, зареял поглед нейде надалеч.
	— Ваше Величество — поклони се докторът и се наведе да си вземе куфарчето. Чух Георгий да кашля в спалнята и тръгнах натам.
	— Вилата в Крим — отроних замаяна. — Ще отидем на почивка край брега.
	— Морската влага не е полезна за него — възрази Боткин. — Заведете го на по-високо и по-сухо място. Подобен климат забавя болестта с години, Ваше Величество.
	— По-високо! — сбърчих чело.
	— Има предвид планина. — Саша даде знак на Боткин да си върви и най-сетне ме погледна. — Същия съвет дадоха на майка ми. Не се вслуша. Ходеше в Ница и в Крим, докато… — Гласът му секна. — Момчето ни… Защо Бог ни изпраща такива изпитания?
	Не останах да го успокоя. Трябваше да се погрижа за Георгий. Докато отмервах предписания от Боткин сироп с макова тинктура, чувах как Саша ридае в съседната стая, сякаш голямото му сърце ще се пръсне.

	* * *

	Настанихме се във вила в Абастумани в подножието на Кавказ близо до град Казбек, където имаше болница. Георгий прие диагнозата без видима тревога, но настоя да се лекува в Русия вместо в чуждестранен санаториум. Организирах преместването, изпратих предварително мебелите и пътническите сандъци.
	С Георгий пътувахме с влак, после с каруца по козя пътека до вилата — просторна, макар и не по царски разкошна, с широка веранда с изглед към долината. Наех местни медицински сестри и лекари да се грижат за него. Лично застлах леглото му, увих го в шал и му помогнах да легне.
	— Ще укрепнеш — уверих му. — Боткин е сигурен, че сухият планински климат ще те възстанови. Щом се подобриш, ще се върнеш при нас.
	Той ме погледна.
	— Празните обещания не ми помагат.
	Сълзи опариха клепачите ми. Макар и обречен на изгнание, Георгий ме прегърна утешително.
	— Тук ще ми хареса — успокои ме той, докато се притисках към него — най-жизнерадостното ми дете, палаво и весело, с темперамент, тъй сходен с моя. — Край с Негово Императорско Височество. Сега съм просто Георгий Александрович.
	— Никога — обвих лицето му с длани. — Винаги ще бъдеш велик княз.
	Останах с него две седмици, после се наложи да отпътувам. Семейството ми се нуждаеше от мен. Ксения, Олга и Миша плакаха на раздяла с брат си; Таня ми пишеше как Саша се усамотявал с часове в кабинета си. Излизал само за дълги разходки в парка с кучетата. Крачел с нахлупена над челото астраганова шапка и със сведено лице, сякаш нямал сили да погледне местата, където децата ни са играли. Болката ми за Георгий бе заседнала като камъче в гърлото ми; раздираше ме при всяко вдишване.
	Качих се в каруцата, за да се спусна по планинския път към императорския влак, който ме чакаше в Казбек. Георгий ми помаха от верандата. „Не е завинаги“, казах си.
	И все пак беше. Дори да не можех да го приема.

	* * *

	— Баща й е починал. Сега брат й е велик херцог на Хесен-Дармщат. През април ще се ожени за Дъки, дъщерята на леля Мария. Ще присъства цялото семейство, дори кралицата. Искам да отида. Алики ме покани.
	Ники стоеше пред нас с решително изражение, макар погледът му, стрелкащ се към мен, да подкопаваше непоклатимата фасада.
	— Спри да правиш мили очи на майка си — изръмжа Саша. — Този път няма да се намеси в твоя полза. Отлично си информиран кой за кого се жени и храбро си разтръбил намеренията си на всеослушание, без да ни уведомиш. Сега бъди мъж и ме погледни в очите!
	Ники вирна брадичка.
	— Уведомявам ви. Направих каквото поискахте. Пътешествах и се запознах с много принцеси…
	— Братовчедът ти, гръцкият женкар, се е запознал с много принцеси. Чух и за твоите подвизи. Някакъв самурай те праснал по главата, защото си се държал като глупак.
	— Не е бил самурай — изгледах нервно Саша.
	Ядосан минувач нападнал Ники и братовчед му в Япония, докато се возели в рикша. Налетял им със сабя, разгневен от шумния им смях. Улучил Ники по слепоочието, пропускайки по чудо окото. За спомен синът ми имаше белег и главоболия.
	— Едва не са го убили — добавих.
	— Жив и здрав е. — Саша се втренчи в Ники. — Ето го тук. Настоява да присъства на кралска сватба и да ухажва девойка, заявила, че няма да си смени вярата, защото съвестта не й позволявала. Ако племенницата ми Дъки е наследила нещо от духа на майка си, несъмнено щя я сложи на мястото й. А то не е в Русия.
	Ники преглътна. Видях как адамовата му ябълка се раздвижи над колосаната бяла яка на ризата под изискания му въгленовосив костюм, купен от Париж.
	— Направи ли каквото ти заръчах във Франция, освен да се наконтиш с дилетантски дрехи? — попита Саша. — Ухажва ли принцеса Елен?
	— Да — отговори Ники.
	Саша изрева:
	— Лъжец. Баща й, виконтът, ми писа, че гръцкият женкар не я оставял на мира, а ти почти не си продумвал.
	— Тя… не ми е на сърце.
	Личеше си, че Ники отчаяно се старае да не поглежда към мен. Дожаля ми. Бях решила обаче да не се поддавам. Заминеше ли за Хесен за сватбата на брата на Алики, цялото й семейство щеше да го обсади и кой знае какво щеше да последва. Не бих се учудила Виктория да му я избута в скута, дори само за да види как внучката й става императрица на Русия.
	— Нима? Принцеса Елен, красива и образована, не ти е на сърце. — Тонът на Саша бе от хаплив по-хаплив. — Дъщеря е на наследника на френския трон, но не е за теб. Искаш нищо и никаквата германка, и туй то. Това ли да разбираме?
	— Защо сте настроени против нея? — попита тихо Ники. — Каза, че не може да си смени вярата, докато баща й е жив. Брат й не поставя подобно условие. Ще я убедя да приеме православието. Аликс знае, че иначе не може да ми стане съпруга.
	— Нужно е повече от кръщение. — Саша сграбчи бастуна и се изправи тежко. Синът ми похвално успя да не трепне от гръмовния му глас: — Нужно й е моето съгласие. Няма да го получи! За бога, брат ти Георгий е болен, а ти ми губиш времето с щуротии. Той щеше да е по-достоен престолонаследник! Както и да е. Върви! Тичай в Хесен да се увърташ край нея. Каквото и да кажеш на Алики Хесенска обаче, не чакай позволение от мен!
	— Татко… Не разбирам защо?
	— Нямам време да слушам хленчене. — Саша се заклатушка към вратата на дневната. — Отивам в Санкт Петербург, Мини — пролая. — Налей ум в твърдата му глава, преди да го вразумя с ритници.
	Тресна вратата, привика с крясък камериера и остави Ники да се взира поразен след него.
	— Седни до мен — подканих го.
	Събрах цялата си решимост. Не отричам, че го обичах най-дълбоко от всичките си деца. В добро и зло първородният ми син винаги търсеше съвета ми и аз го насърчавах. Исках да зависи от мен, за да заемам главното място в сърцето му. Вече не беше така. Сърцето му принадлежеше на нея. Налагаше се да се владея, макар неодобрението ми да граничеше с отвращение. Възможно ли е подобна мишка — както я наричаше Михен — да завладее сина ми с няколко посещения и наръч писма?
	— Баща ти не искаше да те обиди — подхванах, забелязала как главата му клюмна отчаяно, след като останахме сами. — Обича те, но се тревожи за Георгий. Ти обаче си царевич. Бракът ти е и лично, и държавно дело. Избраницата ти трябва да е подготвена да изпълнява задълженията, изисквани от ранга й.
	Дори в този момент не се осмелих да изрека другите си възражения: германското й потекло, което бих пренебрегнала, ако познаваше дворцовия етикет и не беше толкова свенлива — недостатъци, типични за една незначителна принцеса. Въздържах се, защото разбирах колко осъдително биха прозвучали думите ми. Как да я очерня, щом аз, родната му майка, дойдох в Русия, преди да съм шлифовала необходимите качества? Ала не беше само това. Дори да оставим настрана бедността и липсата на обучение, характерът й я омаловажаваше в очите ми. Ники бе достатъчно свенлив. Един до друг щяха да изглеждат като брат и сестра, не като съпрузи. И двамата не разбираха как избледнява страстта и колко търпение и усилия се изискват да крепиш семейството си през годините.
	— Алики ще приеме православната вяра, мамо. Разбира какво се очаква от нея.
	— Нима? — Сплетох пръсти в скута си, макар да ми се искаше да стисна ръката му и с чудодейна сила да отстраня момичето от сърцето му. — Не е нито образцово възпитана, нито достатъчно образована. Няма представа за живота тук. Титлата царевна навярно изглежда сбъдната мечта, но повярвай ми, не е. Знам го от личен опит.
	— Ти също не си била богата и подготвена, когато татко се е оженил за теб. Разказвала си ни как с леля Аликс сте си шили рокли и не сте имали гувернантка, защото дядо не е можел да си го позволи. Защо тя да е различна?
	Замълчах. Ники ме бе изненадал, обръщайки откровенията ми срещу мен.
	— Църквата забранява брат да се жени за вдовицата на брат си, но татко го е направил — продължи той. — Не си знаела нищо за живота тук. Справила си се. Алики също ще се научи. Ще й помогнеш. Казах й, че ще бъдеш и нейна майка.
	— С Никса не бяхме женени — напомних му, после добавих по-нежно: — Искам просто да обмислиш всичко много внимателно. Ти също нямаш богат опит, а ние… ние сме сигурни, че тя не е подходяща за теб.
	— За мен ли? Или за теб?
	Отдръпнах се. Той бе прогледнал в сърцето ми. Синът ми трудно би скрил нещо от мен, ала явно и аз бях отворена книга за него.
	— Не я харесваш, нали? — Гласът му стана по-остър, стаеният гняв напираше към повърхността. — Защото не е духовита, чаровна и модерна ли? Не е като Ела и Михен. Затова ли?
	— Не, разбира се. Не е нужно да прилича на Ела, а една Михен в семейството е предостатъчна.
	— Тогава защо? — Той улови ръката ми. — Мамо, скоро навършвам двайсет и четири. Ако ще си избирам съпруга, за себе си и за Русия, както казваш, защо да не е жената, която обичам? Неприятно ти е, задето е германка, но си спомни колко руски царе са се женили за германки. С течение на времето ще стане като теб — рускиня. Не я познаваш. Никак.
	— Вярно е — признах. — Не я познавам…
	— Ксения ще се омъжи по любов за Сандро — извиси глас, за да предотврати възраженията ми. — Ще остане тук, няма да я сватосате за чуждестранен принц, та да живее нещастна в странство. Не заслужавам ли същото?
	Занемях. Вгледах се в красивото му лице с молещи очи и видях отново малкото си момченце, търсещо увереност, каквато бях неспособна да му откажа. За пореден път се разкъсвах между желанието да го успокоя и необяснимото съмнение в нея. Не разбирах защо не се радвам, че си е намерил възлюбена, откликнала на чувствата му. А синът ми не даваше лесно сърцето си. Не проумявах собствената си неприязън, отворила тъмна бездна в душата ми. Знаех само, ала сега не бих го изрекла гласно, че любовта не е достатъчна за цар и царица, свързани в брак. В крайна сметка любовта често се оказва най-незначителното условие.
	— Да — рекох най-сетне. — Заслужаваш.
	„Това не значи, че с нея ще си щастлив“, помислих си, но не успях да уточня. Той се изправи.
	— Щом мислиш така, убеди татко. Ще придружа Ела и ще присъствам на сватбата на брат й. Ще изпълня надлежно дълга си да представлявам семейството ни. Помисли как ще се посрамя обаче, ако поискам ръката на Алики, а не получа разрешение от вас.
	Бе изтълкувал думите ми като одобрение. Побързах да предотвратя недоразумението:
	— Забравяш нещо. Виктория не е почитателка на Русия. На теб ти е нужно бащиното съгласие. На Алики — нейното.
	— Знаем — кимна той и следващите му думи ме изумиха: — Писах на леля Аликс. Ще ни съдейства. Алики е любимка на Виктория. Уведоми я за желанието ни. Още не е дала разрешение, но ще го получим, след като предложа.
	Излезе. Останах прикована в стола. Виктория знаеше. Бе писал на Аликс, потъвала в печал след смъртта на първородния си син. Скоро след двайсет и осмия си рожден ден Албърт Виктор бе покосен от грипната епидемия, върлуваща в Европа, и сестра ми тъгуваше неутешимо.
	Имах чувството, че са ми отнели правото да бдя над съдбата на сина ми.


>>	Двайсет и четвърта глава

	С Аликс се разхождахме из градините на Петерхоф. Прислужници със слънчобрани в ръце ни пазеха сянка, фонтаните разхлаждаха душния въздух.
	Спечелили битката да се оженят, Ксения и Сандро бяха отпътували на меден месец. Не се огънах лесно. Ксения обаче бе навършила деветнайсет — на същата възраст се бях венчала за Саша — и разигра грандиозна сцена. Щяла да пристане — глупава заплаха, хрумнала на глупава влюбена девойка, съвсем наясно, че няма да й позволя да прекрачи входната врата. Накрая все пак се предадох.
	След сватбата гостите се разотидоха. Останаха само най-близките ни сродници. Бърти и съпругът ми бяха заедно — разглеждаха оръжейната сбирка на Саша, еленските глави или нещо подобно. Сестра ми явно бе забелязала настроението ми, защото веднага попита:
	— Саша болен ли е? Не изглежда добре.
	— Гърбът го тормози — отговорих. — Работи до изнемога и се тревожи за Георгий.
	— Преглеждал ли го е лекар? — осведоми се Аликс.
	Спрях.
	— Намекваш, че го пренебрегвам ли? Да ти го поверя ли, след като вече си поела грижите за сина ми? — Обърканото й изражение ме принуди да добавя: — Одобрила си решението му да предложи брак на Александра. Макар тя пак да е изразила съмнения дали да приеме православната вяра, този път с довода, че Виктория се колебае?
	— Виктория пожела да прецени сама в присъствието на Алики. Покани Ники в Англия, за да го опознае. Това няма нищо общо с мен.
	— Да прецени дали внучката й да приеме, сякаш обмисля предложение на нищожен принц — вметнах горчиво. Надявах се всъщност Виктория да разубеди Ники веднъж и завинаги. Предпочитах тя да му откаже. Той обаче се върна, нагизден с шотландска поличка и хомбургска шапка. Информира ни, че Виктория е съгласна. Време било да изпратим церемониалмайстор да обучи Александра. Щяла да приеме вярата ни, видите ли, сякаш нашето съгласие нямаше никакво значение.
	Аликс погледна придружителките ни. Те тутакси прибраха слънчобраните и се оттеглиха на разстояние.
	— Мини, не е честно.
	— Така ли? — Прииска ми се да запаля цигара и да духна дима право в лицето й. — А честно ли е да заговорничиш зад гърба ми? Не бих ти го причинила. Никога не съм се месила в семейния ти живот.
	Тя въздъхна.
	— Ники не ми каза, че не си съгласна. Даваш си сметка, нали, колко нередно е постъпил? Ако знаех, не бих приела да се застъпя за него пред кралицата.
	— Как би могла да узнаеш, без да ме питаш? — Извадих сребърната кутийка и демонстративно запалих цигара. — Е, Виктория вече е одобрила брака и няма връщане назад. Моите съображения са без значение. Георгий е болен. Изгубих Ксения, ще изгубя и Ники. Съдбата на майката. Отглеждаме ги, порастват и ни напускат.
	— Мини, наистина нямах представа. — Аликс ме докосна по ръката. — Прости ми. Знам колко се тревожиш за Георгий. Познавам тази болка. Когато болестта отнесе Еди, исках и аз да умра. Георгий все още е с теб. Млад е, силен. При добри грижи ще живее дълги години.
	Обзе ме чувство за вина. Никога не бе разкривала пред мен как я е сломила смъртта на Албърт Виктор, когото наричаше Еди. Изпращах й много писма, отговорите й винаги бяха пропити с примирение. Загубата обаче бе оставила трайна следа — скръбта беше помрачила красотата й.
	— Ксения и Сандро са влюбени до уши — продължи. — Ники и Алики — също. Видях ги в Англия. Всички се дивяха колко си подхождат. Дори Виктория го отбеляза, макар да не е по-очарована от теб. Годежът не я устройва.
	— Не са сгодени, докато Саша не разреши.
	Дръпнах от цигарата и се вгледах в шуртящия голям водопад — крещящият фонтан лееше обилни струи върху изкуствена пещера с позлатени лъвове и мускулести статуи.
	— Какво има? Таиш нещо? — попита плахо Аликс.
	Прочистих гърло, хвърлих цигарата и я смачках с върха на обувката си.
	— Знаеш какво тая. — Обърнах се към нея. — Виктория знае. Момичето е неподходящо. Неспособно е.
	Аликс ме изгледа объркана.
	— Защо мислиш така? От време на време има болки в краката, някакъв вид лумбаго от произшествие в детството. Играела си в градините в Хесен и паднала върху стъклен заслон, предпазващ растенията от слана. Видях белезите в минералните бани в Бат. Иначе е здрава.
	Разбирах, че чувствата ми водят началото си от мътен извор на омерзение. Все пак се опитах да обясня:
	— Говори френски с ужасен акцент. Срамежлива е и почти не отваря уста пред хората. Как ще издържи усилния живот тук? Как ще изпълнява ролята на царевна? Изпитала съм на свой гръб нуждата да зачеркнеш личните си предпочитания, за да угодиш на другите. Съмнявам се Алики Хесенска да е подготвена за това.
	— Ти също не беше, Мини. Ще се научи. — Преди да избухна, ожесточена от поредното сравнение с мен, сестра ми добави: — Децата ни растат. Така трябва. Но не ни напускат. Тръгват си само ако ние им пречим да останат. Не лишавай Ники от щастие, независимо колко добри са подбудите ти. Ще го отчуждиш. Това ли искаш?
	— Не. — Внезапно се почувствах дребнава и опърничава. — Искам да има любяща съпруга, да има свое семейство. Но у нея съзирам нещо… — Отбягнах погледа на Аликс. — Ще ме помислиш за съвсем объркана и все пак сърцето ми говори, че не е за него.
	— Той не споделя мнението ти — отбеляза кротко сестра ми. — От нерви е, Мини. Болестта на Георгий, а сега и сватбата на Ксения са ти изцедили силите. Довери се на сина си. Те се обичат и искат да се оженят. Толкова ли е ужасно?
	— Не знам — промърморих. — Не би трябвало.
	— Не е. — Улови ме отново за ръка. — Знаеш, че бракът по любов е рядък дар. Хайде! Да нагледаме съпрузите си, преди да са пресушили коняка. Не се безпокой. На Ники не му липсва разум. Доста ловко успя да впечатли Виктория. — Сръга ме в ребрата. — Не е нужно да ти напомням какво геройство е това.
	С неохотна усмивка й позволих да ме поведе към двореца, където Саша и Бърти наистина пиеха коняк и се хвалеха с небивали ловни подвизи.
	За известно време изтиках размишленията от ума си.
	Животът бе по-лесен, докато се преструвах, че Алики Хесенска не съществува.

	* * *

	— Обувките не ми стават.
	Саша стоеше по чорапи пред прага на дневната ми в Гатчина и се взираше в мен, сякаш имам някаква вина.
	След отпътуването на Аликс и Бърти предприехме едномесечна екскурзия във Финландия с императорския параход „Полярна звезда“. Взехме Олга, Миша и Георгий. Синът ни почти не кашляше, но от притеснение не му позволявах да плува в морето. Разведрен от подобреното състояние на Георгий, Саша се хранеше с обичайния си вълчи апетит. Учеше Олга как да слага червеи на въдицата — макар и с погнусена гримаса, тя ги набучваше сръчно на кукичката — и показваше на Миша как да търси щуки и костури в студените финландски води.
	След раздялата със сина ни обаче изпадна отново в мрачно настроение. Заминах с Георгий за Абастумани. Той рухна отведнъж и кашлицата се върна. За пръв път по носната му кърпичка видях кървави петна. Останах във вилата три седмици. Разядена от безпокойство, не смеех да си тръгна.
	Сега с раздразнена въздишка взех отново писалката, за да подхвана пак писмото.
	— Сигурно си ги намокрил. Кожата се е свила. Имаш достатъчно обувки. Нужно ли е да носиш едни и същи, докато подметките се разпаднат?
	— Всичките не стават — изръмжа той.
	Облегна се на рамката на вратата и вдигна ходило.
	— Виждаш ли?
	Присвих очи.
	— Какво? Виждам познатите грамадни… — Той свали чорапа. Дъхът ми секна. Пръстите му бяха подути, кожата лъщеше, оцветена в противен жълт оттенък. Приближих до него. — Боли.
	— Веднага ще извикам доктор Боткин.
	— Не. — Макар да не бе приел оставката му след закъснялата диагноза на Георгий, Саша отбягваше лекаря. — Не желая да ме човърка. Сигурно е подагра.
	— Ела! — Поведох го към канапето и му помогнах да седне. — Гърбът боли ли те?
	Кимна.
	— Отпреди сватбата на Ксения.
	— Защо не ми каза? Оттогава минаха два месеца!
	— Казвам ти сега — намръщи се. — Не се впрягай. Подагра е. Преяждам.
	Съгласих се и все пак заповядах на Оболенски да извика доктора. Изтърпях гнева на Саша, докато го увещавахме да влезе в покоите си. Най-сетне доктор Боткин затвори вратата зад тях.
	Отидох в дневната да пуша и да крача нервно. Боткин дойде при мен и при вида на сериозното му изражение сърцето ми се преобърна.
	— Не е подагра. Бъбреците му са тежко възпалени. Взех урина за изследване. Ваше Величество, отслабнал е много. Спомена, че се задъхва. След трийсет минути вървене му се завивало свят, а преди ежедневно обикалял по три часа из парка.
	— Нито веднъж не съм го чула да се оплаква. Във Финландия беше добре. Ловеше риба… — Строполих се върху канапето, обезсилена от разкаяние. — Не съм забелязала да е отслабнал. Бях толкова заета със сватбата на дъщеря ми и с Георгий…
	— Разбирам — кимна Боткин. — Отслабването при мъж с подобно телосложение често остава незабелязано. Настоявам обаче за обстоен преглед. Не бива да подценяваме бъбречните проблеми. Познавам добър специалист, доктор Лайден. Предлагам да го извикаме от Берлин.
	— Берлин ли? — Смехът ми прозвуча като тремоло. — Саша няма да разреши. Германец… Боже мили!
	— Ваше Величество, въпросът не опира до национални чувства. Царят е тежко болен.
	Чух думите му. Знаех, че Боткин не е склонен да всява паника, особено за здравето на императора. Чух думите, ала умът ми отказа да проумее смисъла им. У мен се спусна резе и залости разсъдъка.
	— Да го заведа ли в Ливадия? Ще му помогне ли?
	— За известно време, ако му осигурите почивка. Морският въздух обаче няма да го излекува. Трябва да го прегледа специалист и да му предпише лечение. Неотложно е. Той е само на четирийсет и девет. Ако следва лекарските съвети, ще оцелее.
	— Ще говоря с него. — Изправих се, подпряна върху облегалката на канапето. — Нито дума, преди да съм му съобщила. Разбере ли, вашият доктор Лайден няма да стъпи в Русия. Познавам съпруга си. Няма да отстъпи за нищо на света.
	— Може ли поне да телеграфирам на Лайден, за да го информирам?
	— Да — кимнах. — Но бъди дискретен. Никой не бива да узнава.
	Боткин се поклони.
	— Давам ви дума, Ваше Величество.

	* * *

	Саша оказа ожесточена съпротива. Отчаях се, че няма да успея да го измъкна от Гатчина.
	— Дреболия е! — ръмжеше, но болката заглушаваше гръмкия му глас. — Подагра или бъбречен камък. Забрави ли, че това е първият коледен сезон на Ксения като съпруга на Сандро? Имаме отговорности. Изключено е посред октомври да заминем на ваканция в Крим.
	— Не е ваканция. — Закопчах балтона му. Провисна върху раменете. Саша плуваше във всичките си дрехи, преди шест месеца изопнати до пръсване по шевовете. — Почивка е. Отмених ангажиментите ни. Ксения разбира. Длъжни сме да спазваме съветите на Боткин.
	— Глупакът не проумя, че Георгий е болен! Защо ще го слушам сега?
	— Заради мен. — Сложих длани върху гръдта му. — Моля те, направи го заради мен. Няма да преживея… — Гласът ми секна. — Ще го направиш!
	— Плачеш ли, Маня? — Повдигна лицето ми. — Глупава гъска. Тюхкаш се за нищо. — Обви обаче брадичката ми с длан и ме целуна нежно, както в началото на брака ни, когато се боеше дали ще го обикна. — Не възнамерявам да те напусна.

	* * *

	В Крим въздухът бе ласкав, но зимата наближаваше и бурният черноморски вятър щеше да довява влага в императорската вила от камък и дърво с островърх керемиден покрив. Все още се колебаех какво да предприема. Изпратих телеграма до брат ми в Гърция с молба да ни преотстъпи царското си имение в Корфу. Покани ни веднага. Но дори с императорския кораб плаването щеше да влоши състоянието на Саша. Реших да останем известно време в Ливадия, докато си възвърне силата.
	Настаних го в стая с изглед към морето и не след дълго се оказахме заобиколени от цялото семейство. Нямаше как да опазим дълго в тайна болестта на Саша. Слухът се бе разнесъл. Братята му заеха всички свободни стаи. Единствена Михен не дойде; изпрати вест по Владимир, че се моли за императора. Ксения и Сандро съкратиха медения месец и пристигнаха с Ники. Бяхме оставили Олга и Миша в Гатчина, но Саша толкова често питаше за тях, че разпоредих да ги доведат. Не разреших обаче да докарат Георгий — синът ни се чувстваше зле, а морският климат бе твърде непостоянен.
	И тъй, около нас се сформира хаотичен, макар и малоброен, царски двор. Министрите едва съумяваха да не издадат смайването си от рязкото влошаване на Саша, който със сетни сили продължаваше да ги върти на шиш. Потънал в грамадно кресло, ежедневно преглеждаше докладите им. Топъл шал увиваше излинялото му тяло, дълбока бръчка се врязваше в челото му.
	Ники искаше да се ожени през ноември — месеца за царски сватби. Възпрях го.
	— Не повдигай въпроса през баща си. Не виждаш ли колко е зле? Спести му допълнителните тревоги. Почакай да се възстанови. Тогава ще преценим.
	От загриженост за Саша Ники не настоя. Знаех обаче, че напразно се надявам да си промени решението. Дори без официалното съгласие на баща си синът ми се смяташе за сгоден за Алики Хесенска.
	Не исках да споря с него. Сновях из Ливадия с ведро изражение и нахоках Ксения, когато я сварих да плаче, обронила глава върху рамото на Сандро.
	— Престани! Какво те прихваща? Баща ти ще оздравее. Руската мечка не пада лесно.
	Ала нощем го чувах да стене от болка, прегръщах го и усещах как гасне. Почти не ядеше, от устата му се стичаха отровножълти лиги. Веднъж ме помоли за пура. Запалих я и му я подадох. Той веднага се разкашля и я изплю.
	— Не мога дори да пуша — изръмжа. — Какъв жалък край на дните ми!
	Думите му ме хвърлиха в ужас. Изпратих императорския влак да докара германския специалист. Педантичен мъж със старомодно пенсне, Лайден изтърпя немощните ругатни на Саша. Прегледа го съвестно и окото му не трепна от озвучилия цяла Ливадия рев, с който съпругът ми откликна на молбата да пусне вода в чаша.
	Лекарят изследва пробата под микроскоп и дойде при мен.
	— Има албуминурия — обясни, сякаш разбирах за какво говори.
	Изгледах го мълчаливо.
	— Страда от нелечимо бъбречно заболяване — продължи с професионален тон. — Царят умира, Ваше Величество.
	Боткин го качи в каретата и го изпрати до гарата. Не исках германецът да остава във вилата. Опитах да събера нищожните останки от досегашното ми хладнокръвие и влязох в стаята на Саша.
	Той седеше в креслото, подпрял върху табуретка подутия си крак.
	— Не го казвай — прошепна ми. — Запази спокойствие. Аз съм спокоен.

	* * *

	Нямаше как да скрия истината. В тежки моменти думите се разнасят бързо. Великите князе се разбуниха. Една сутрин след ужасна безсънна нощ Владимир ме причака в коридора пред стаята на Саша.
	— Време е да разпространим официален бюлетин. Всички говорят, че брат ми е на смъртно легло.
	— Нека говорят — отсякох и понечих да го подмина. Той обаче направи нещо, което досега не бе дръзвал — хвана ме за лакът. Обърнах се гневно към него. — Ники не е готов — рече ми. — Казал на Сандро, че не може да управлява. Не искал да става император. Знае обаче какво иска. Изпратил й телеграма да дойде. Бъдещата му съпруга пътува насам.
	Отърсих се от ръката му и тръгнах да търся Ники. Намерих го в галерията с Ксения. Още щом ме зърна, той се вкамени; цигарата увисна забравена между устните му.
	— Как можа? — процедих през зъби. — Вярно ли е? Покани ли я?
	Ксения се обади плахо:
	— Мамо, той има нужда от…
	Смразих я с поглед и се обърнах отново към него:
	— Вярно ли е? Говори!
	— Попитах татко — прошепна Ники. — Разреши ми.
	— Кога?
	— Вчера следобед ме извика. — В очите му блеснаха сълзи, но нямах милост, нито жал. Бях изчерпила запаса си и от двете. — Не се ядосвай, мамо. Даде съгласие, защото при коронацията царят трябва да има съпруга.
	— Неблагодарник! — Треперех. За пръв път ми се прииска да го ударя. — Баща ти не е мъртъв. Царят е жив и има съпруга. Аз. Майка ти.
	Ники сведе глава.
	Ксения се намеси отново:
	— Не му говори така, мамо. Неутешим е. Иска тя да е до него… Да се оженят, преди татко…
	Замълча, неспособна да изрече ужасните думи.
	— Не и тук. Тук няма да има сватба.
	Профучах през трапезарията, стряскайки великите князе, които закусваха в небрежно облекло, сякаш владетелят им не умира в другия край на коридора. Влетях при Саша. Седеше на стола. Старият Иван бе успял да го вдигне от леглото, за да го измие и преоблече.
	— Разреши ли на Ники да я извика? — попитах.
	Саша се изкиска и раздвижи напуканите си устни.
	— Владимир не губи време.
	Махна ми с ръка да приближа. Внезапно се разпаднах. Гледах дланта му, протегната помежду ни, и плачех сърцераздирателно.
	— Не, Маня, недей. Не мога да понеса скръбта ти. — Насилих се да пристъпя към него; строполих се на колене пред стола и сложих глава в скута му. Погали ме по косата и прошепна: — Извикай сестра си. Аликс винаги ти дава сила.
	Аликс ми отговори, че с Бърти ще потеглят възможно най-бързо. Молех се да изпреварят Алики.
	Ала Бог вече не чуваше молитвите ми.

	* * *

	Тя дойде, загърната в мрачна сива мантия, закопчана до брадичката; с купища багаж и три придворни дами. Имението бе препълнено, но се налагаше да й намеря място. Въведох я в покоите, откъдето бях изгонила Владимир, настанен набързо в съседна вила.
	— Съжалявам, че създавам неудобство — отрони Алики.
	Устните ми се разтегнаха в подобие на усмивка.
	— Нищо подобно, скъпа. Скоро ще сме сродници.
	— Мислех, че вече сме. — Хладните й виолетови очи — красиви и непроницаеми — се насочиха към мен, без да издават никакво чувство. — Сестра ми Ела е съпруга на великия княз Сергей.
	— Да, разбира се. Ще се сродим обаче и по неочаквана линия.
	Излязох от стаята. Изчерпаното ми до краен предел търпение не оставяше възможност за любезности.
	Следобед Саша извика Алики и Ники; двамата коленичиха пред него. Вперил трескав поглед в тях, той вдигна ръка и описа кръст във въздуха над главите им.
	— Оставете ме сам с новата ми дъщеря — заповяда.
	Бях длъжна да се подчиня. Задържа я цял час зад затворената врата на стаята. Когато излезе, бледите й бузи бяха овлажнели от сълзи. Ники я улови за ръка и я отведе. Не попитах Саша какво й е казал. Ники ми каза по-късно.
	— Неговата съпруга му била ангел пазител. Молел се тя да е ангел за мен.
	Бяха получили благословията на Саша.

	* * *

	На първи ноември се събудихме под оловносиво небе. Прозорците дрънчаха от бурния вятър. Саша стенеше. Помогнах му да се надигне — от болка не можеше да лежи и се превиваше в креслото. Изкашля кървави съсиреци.
	Не се отделих от него. Не ядох, не пих, не си вчесах косата. Държах ръката му, докато ту се отнасяше, ту идваше на себе ся. Семейството изпълни стаята. Свещениците заприпяваха заупокойни молитви. Децата го целунаха едно по едно — Ники, вкопчен в Алики, после Ксения и Сандро, Олга, обляна в сълзи, и притихналият Миша, който се опитваше да я успокои.
	Саша изглежда не долавяше присъствието им, ала някъде яз вилата заби часовник и той се свести.
	— Прозорците — чух го да шепне. — Отворете прозорците.
	Вдигнах длан да предотвратя възраженията на доктор Боткин. Заповядах на Иван да отвори прозорците. Далечният грохот на морето, блъскащо се в скалите, нахлу в стаята с мирис на сол и ме върна в друго време, на друг бряг, където ме чакаше смъртта.
	Саша отрони:
	— Мини… Клета моя Мини.
	Върнах се рязко в настоящето и го прегърнах.
	— Тук съм. Тук съм, любов моя — прошепнах.
	Главата му се отпусна тежко върху рамото ми.
	— Не е завинаги.
	Това бяха последните думи на съпруга ми. Напусна ме, без да издаде нито звук повече.


>	Четвърта част
>	1894–1906
>	Достопочтена майка

E>
	Илюзиите, които ни крепят, са ни по-скъпи от десет хиляди истини.
@	Пушкин
E$


>>	Двайсет и пета глава

	Черен креп, поръсен със сняг, покриваше всички улични лампи, карети и навеси. Нева замръзна, но хората не издигнаха ледени хълмове и не извадиха шейните. Потънала в скръб, Русия замря в траур за своя Цар мужик.
	Усамотих се в Аничковския дворец с малките ми деца и Ники. Понеже не бяха женени, Алики бе отседнала при Сергей и Ела. Присъства обаче на церемониалната клетва за вярност, когато обявиха Ники за цар Николай II. Объркан и потиснат, синът ми бездействаше. Бърти, пристигнал твърде късно с Аликс, сплоти великите князе да организират погребалната процесия до императорския кораб и армейския ескорт за сетното пътуване на Саша.
	Аликс не се отделяше от мен. Даде ми последния подарък от Саша — рубинена гривна за двайсет и осмата ни годишнина, закръглена седмица след смъртта му. Поверил й гривната в писмо, оставено за Бърти. Разплаках се при вида на кутийката „Фаберже“. Обвинявах се, задето не съм забелязала колко е болен, и се разкайвах за всеки момент на съмнение в обичта му. Лъжица по лъжица сестра ми ме хранеше с бульон и ме къпеше. Обличаше ме в черни вдовишки одежди, а вечер ме събличаше след църковните служби и ритуалните целувки по студеното му чело в параклиса на Зимния дворец. Прегръщаше ме, когато се молех да умра, защото не мога да живея без него.
	— Имаш семейство — напомняше ми. — Децата се нуждаят от теб. Ники трябва да се ожени и да го короноват. Няма да се справи без твоите съвети. Така е устроен светът, колкото и жесток и несправедлив да ни изглежда.
	Вдъхваше ми сили, както предвиди Саша, макар по онова време да не го усещах.
	След последната служба молебените продължаваха да отекват в ушите ми, а мирисът на тамян лепнеше по кожата ми. Наблюдавах как го полагат в крепостния храм. Видях как спускат в земята ковчега, покрит с императорската мантия, и мраморният саркофаг пада завинаги над него.
	Не можех да повярвам, че го няма.
	Не позволих да докоснат нищо в дома ни. Пазех кабинета му, както го бе оставил; старите обувки си стояха в долапа, избелелите от слънцето шапки — по закачалките, очуканите бастуни — където ги е захвърлил. Любимото му ловно куче Спарта ме следваше навсякъде и виеше следобед, когато Саша не се появяваше за обичайната им разходка. Всичко бе замряло в очакване той да се върне, да изтупа ботушите си от снега и да замърмори, че кабинетът му се състои от идиоти и страхливци.
	Понякога чувах гласа му. Запалвах цигара в дневната, без да си правя труда да открехна прозореца, и през димната пелена долитаха думите му:
	— Много пушиш, Маня.
	Скачах на крака, препъвах се в черните поли, размотавах диплите и изтичвах да отворя вратата. В коридора сварвах само Таня и Софи — денонощни стражи, угрижени, че гладувам и че ще подпаля къщата с поредната неизгасена цигара.
	Сетне ме завладя вцепенение — по-милостиво от хищническите нокти на скръбта. Като не чувствах нищо, поне съумявах да съществувам. Аликс и Бърти останаха при мен. Въпреки настъпилата зима се помайваха и височайшите особи, и членовете на кралски семейства, дошли в Русия да почетат паметта на покойния владетел. Знаех защо не си тръгват. По мое настояване възрастните ми родители не дойдоха на погребението; татко страдаше от тежък артрит и пътуването щеше да го натовари. Отговориха ми, че се надяват да присъстват на сватбата на Ники — думите ме прерязаха с невидим нож, припомняйки ми защо всички отлагат заминаването. Макар да ненавиждах съжалителните погледи и съчувствения шепот зад гърба ми — клетата Мини — предстоящото ми се струваше по-непоносимо.
	За да се разсея, седнах с Олга да пиша благодарствени картички на лавината от опечалени, поднасящи съболезнования. Олга обичаше баща си повече от всеки друг в семейството с изключение на Миша, но беше на дванайсет и след първоначалните неудържими изблици вече си бе изплакала очите.
	Сега се намръщи при вида на купчината листове с царския герб.
	— Наистина ли трябва да отговаряме? Толкова много картички! Кои са тези хора?
	— Достатъчно мили и вежливи да ни пишат. И, да, трябва. Добрите обноски го изискват.
	— Писали са на теб. — Стисна челюсти тя и мимиката — стряскащо наподобяваща възмутеното лице на Саша — ме прониза в сърцето. — Не ги е грижа за мен.
	— Грижа ги е за всички нас. — Долових раздразнението в гласа му. Олга никога не спираше да изпитва търпението ми, ала този път приех предизвикателството като знак, че животът продължава. — Пиши! После ще подпиша картичките.
	Когато приключи, по дланите, роклята и върха на чипото й носле имаше петна от мастило. С усмивка навлажних пръст и го изтрих. Неочакваният майчински жест я потресе. Тръсна глава и попита рязко:
	— Кога ще се ожени Ники?
	— Определено не преди да изтекат траурните дни. Защо се интересуваш?
	— Не знам — отговори тя, твърде бързо. Знаех, че придружава Ники при ежедневните му посещения в двореца на Сергей, затова задържах погледа й. — Сега той е цар — добави дъщеря ми. — Така казва Алики. Не било редно да не са женени.
	— По-редно ли е според нея да вдигнат сватба, след като току-що положиха баща му в гроба? — троснах се аз.
	Олга, която не се страхуваше от изблиците ми, отвърна:
	— Казвам ти какво чух. Ти ме попита.
	Прииска ми се да не бях.
	— Отиди да си измиеш ръцете и лицето.
	Тя отърча навън. Седнах до писалището пред купчината картички и пликове. Тревога, тъмна и плътна като буреносен облак, се спусна върху мен.
	Синът ми щеше да се ожени за нея. А аз бях длъжна да се преструвам, че се радвам.

	* * *

	Сватбата се състоя на 26 ноември — четирийсет и седмия ми рожден ден. В Русия не празнуваха рождените, а именните дни, затова никой не забеляза нищо нередно. За мен обаче самото събитие бе изцяло нередно, независимо на коя дата се пада. Чичовците, великите князе и министрите притискаха Ники да се ожени и той капитулира. Поне така ми обясни, когато дойде да поиска разрешение. Кимах с разбиране, повтаряйки си, че каквито и да са чувствата ми към младоженката, синът ми е взел решение, а от мен се изисква да го приема. Навярно прекалявах с майчинската закрила. Време бе Алики да докаже способностите си да поеме ранга и задълженията ми.
	Със същото отстъпчиво изражение я придружих до Зимния дворец за церемониалното обличане на сватбените одежди. Личеше си колко е напрегната. Изглеждаше красива, ала бледнееше като платно. С профил, сякаш издялан от слонова кост, ми довери без подкана, че я измъчва безсъние.
	— Промяната в климата — обясних. — Дългите нощи. Свиква се постепенно.
	— Сигурно — въздъхна тя и се взря към двореца през стъклото на каретата. — Знам, че и на теб ти е ужасно трудно сега, тъй скоро след… — Погледна към мен. — От все сърце ми се иска да не беше така. Обичам Ники, но не съм очаквала това. Съчувствам ти дълбоко, почитаема майко.
	За пръв път използваше нежно обръщение. За пръв път показваше чувство. Трогна ме, разкривайки слабостта си. Напомни ми несгодите на моя брак със Саша, колко странни и сложни ми се струваха руските обичаи, как ме объркваха безкрайните отговорности и стотиците хора, на които бях длъжна да угодя. Но аз бях царевна. Преди да ме коронясат, разполагах с дълги години да се науча какво се изисква от мен. Алики нямаше време. Съвсем неподготвена се хвърляше в неведом живот. В този момент бе искрена с мен. Наистина не беше си пожелавала точно това.
	Пресегнах се и улових ръката й. Стиснах я леко и все пак през ръкавиците усетих колко са студени пръстите й.
	— Трябва ти кожена подплата.
	Погледна ме недоумяващо.
	— За ръкавиците — уточних. — Тънката кожа е подходяща за пролетта. Без дебела подплата обаче ръцете измръзват през януари. Зимата тук хапе.
	Тя почти се усмихна.
	— Сигурно ти изглеждам крайно неопитна.
	Потупах я по дланта.
	— На твоята възраст всеки е неопитен.
	Не говорихме повече, но на влизане в двореца тя стискаше ръката ми като дете, което се страхува да не се изгуби.

	* * *

	Сватбата не беше пищна. Нямаше как да бъде при тези обстоятелства, Ала Алики, с навита на масури коса, носеше сребриста рокля, смазваща пелерина и булчинска диадема. Качи се грациозно върху подиума в параклиса. След като положиха брачния обет, тя и Ники се обърнаха към мен. Целунах ги с обляно в сълзи лице.
	— Не плачи, мамо — прошепна Ники не от смущение, а защото долови, че скръбта заплашва да ме обсеби.
	Спомените за сватбения ми ден, стегнали ме в железен обръч тук, в параклиса, ме стъписаха с прозрението, че никога вече няма да бъда съпруга и императрица.
	Сега новопокръстената Александра Фьодоровна бе съпруга и царица.
	Младоженците излязоха, приветствани от гръмки тромпети. Последвах ги с Алекс и Бърти. Децата ми вървяха зад мен. Бях принудена да се предам. Каквото някога бе мое, сега бе нейно. Имаше ранга и сина ми. Дворцовата традиция даваше предимство на вдовстващата императрица и все пак Алики бе първата жена в империята. Не биваше да се меся. Трябваше да жертвам гордостта си в името на Русия.
	Ала да се зарека да загърбя миналото и наистина да го направя, не се оказа лесно.

	* * *

	Гостите се разотидоха, преди снегът да ги затрупа. Аликс ме накара да обещая да проявявам търпение към снаха си.
	— Току-що е пристигнала в Русия, не забравяй. Бъди й като майка.
	Не исках да се разделяме, но двамата с Бърти се бяха застояли твърде дълго, устоявайки на все по-раздразнителните подкани на Виктория да се прибират. Кралицата ми изпрати съболезнователно писмо и книга с поеми на Тенисън; смяташе се за майстор в изкуството на траура и думите й бяха искрени, отправени към сроден дух. Отговорих й с признателност.
	Понеже Зимният дворец пустееше от години, царските покои се нуждаеха от обновление. Кабинетът настоя Ники да живее там в името на приемствеността; докато подготвят дома им, след петдневния меден месец в Царское село Ники и Александра се преместиха при мен. Настаних ги в малкия ергенски апартамент на Ники точно под моите покои.
	Ксения и Сандро също дойдоха в Аничковския дворец. Освен Георгий, всичките ми деца бяха отново под един покрив и уютната любяща атмосфера прогони призраците на миналото. Всяка сутрин Ники закусваше с мен, после отивахме в кабинета ми и там му предавах знанията си. Денят на коронацията още не бе уточнен; дотогава синът ми трябваше да усвои сложната материя на царстването.
	— Конституция — посъветвах го. — Дядо ти ми каза, че това е единственият начин да се защити династията ни и Русия да навлезе в съвременната епоха. Направи го за народа ни. Време е да се откажем от едноличната власт и да позволим на Думата да направлява държавата.
	— Татко не би позволил — възрази Ники; беше отслабнал, напрегнатите месеци бяха изострили чертите на ъгловатото му лице. — Самодържавие, национализъм и православие. Чичовците ми смятат, че е добре да се придържам към мотото му.
	— Обстановката е различна.
	Макар да подкрепях Саша, след смъртта му някогашното ми доверие в политиката на свекъра ми се възвръщаше. Бях преживяла достатъчно хаос, за да осъзная, че готови или не, е невъзможно да продължаваме по стария път. Русия се нуждаеше от коренна промяна. Колкото и да обичах сина си, той не приличаше на баща си. Липсваше му силната воля на Саша; бе отстоявал твърдо единствено решението си да се ожени за Александра.
	— Не можеш да управляваш като баща си. Станахме свидетели на убийството на дядо ти. Саша взе мерки да изкорени движението на нихилистите. Те вече не са заплаха и твоят режим е нов. Тръгни напред с плана на дядо ти да свика народно събрание. Чичовците ти ще възразят, ала не ги ли усмириш отсега, ще те прегазят.
	— Ще помисля — обеща той.
	Не каза нито дума повече по темата. Една сутрин не дойде на закуска. Чаках ли, чаках. Ксения, бременна с първото си дете, страдаше от сутрешно гадене и ме наблюдаваше от отсрещния край на масата как почуквам с вилица по чинията. Ники така и не дойде; не изпрати и бележка, обясняваща отсъствието му.
	Отблъснах стола назад.
	— Къде ли се е дянал?
	— Мамо — обади се Ксения, — брат ми и Алики вероятно имат нужда от усамотение.
	— Усамотение ли? — Изгледах я изумена. — Осем и половина е. Трябва да прегледаме докладите на кабинета, да пишем писма, да отидем в Зимния дворец, за да огледаме жилището им. Императорът не разполага с лично време.
	Слязох долу. Вратата бе отворена. В тесния апартамент Ники бе оборудвал кабинет в преддверието, за да приема министрите, без да обхождат всички стаи. Чух гласовете на Ники и Александра. Спореха в кабинета. Не биваше да подслушвам, но се спотаих зад вратата.
	— Ще тръгвам — каза Ники. — Пропуснах закуската. Мама ще се притесни.
	— Нека чака. Постоянно си на нейно разположение — възнегодува Александра. — Преглежда докладите и кореспонденцията ти. Налага мнението си за всичко. Не ни позволява да се преместим в Зимния дворец, принуждава ни да се свиваме тук. В Царское село се чувствахме по-удобно, но тя ни извика само след пет дни.
	— Огънчице — наричаше я така, макар да не виждах нищо слънчево у нея. — Мама скърби за татко. Има нужда от нас.
	— Има нужда от теб. Да изпълняваш заповедите й, и то незабавно. За да поканя някого, съм длъжна да искам разрешение да ползвам дневната й. Прислужниците й са навсякъде, пъхат си носа в личния ни живот. Нужно ни е собствено пространство, семеен дом.
	Застинала зад вратата, чувах истинския характер на привидно сдържаната и свенлива млада жена. Бях права от самото начало; Михен — също. Александра знаеше към какво се стреми. Дали Ники е знаел отрано колко е неотстъпчива и властна, както звучеше сега?
	Морната му въздишка сякаш ми отговори утвърдително. Явно не водеха за пръв път този разговор.
	— Зимният дворец още не е ремонтиран. Мама ни мисли само доброто. Не знам как да управлявам и…
	— Тя ще управлява вместо теб. Ще бъде вдовстваща императрица, цар и царица, ако й позволиш.
	Ники замълча.
	— Внушава ти да упълномощиш Дума, макар това да подкопава самата същност на короната ти — продължи тя. — А на прощалния банкет в чест на Аликс и Бърти те хвана под ръка и влезе първа в залата. Остави ме да вървя отзад като прислужница…
	— Такива са правилата тук — прекъсна я той. — На вдовстващата императрица, знаеш, се полага челно място в дворцовата йерархия.
	— Не е нужно да спазва правилата! Сега аз съм императрица. Ако наистина ни желае доброто, несъмнено осъзнава, че дава пример, като не разрешава да вляза първа със съпруга си, царя. Няма да позволя да ме пренебрегват!
	Чух достатъчно. Бутнах вратата и влязох. Ники се извърна рязко. Лицето му тутакси пребледня. Александра прояви възхитително самообладание и не показа никаква изненада. Сякаш през цялото време бе долавяла присъствието ми.
	Погледът ми се насочи към германските придворни дами, седнали на лично място в кабинета. Време бе да ги отпратя и да ги заместя с рускини, та да се научи, че да ме упреква пред прислугата е не само неразумно, но и признак на изключително лош вкус.
	Подсладих гласа си:
	— Не дойде да закусиш, Ники. Очакваме неотложни доклади от кабинета. Получи ли ги?
	Синът ми се устреми към писалището и затършува. Търсеше папката.
	Александра срещна погледа ми с ледено спокойствие.
	— Прости ни, почитаема майко. Чувствах се зле. Помолих Ники да закуси с мен.
	Върху масата наистина имаше поднос с чинии и чаени чаши. Явно бе заповядала на прислужниците ми да им сервират тук. Отбелязах си мислено да говоря с Оболенски, който и след смъртта на Саша оглавяваше домакинството ми. В моя дворец командвах аз.
	— Винаги си добра дошла на трапезата ми — рекох й. — Вече се чувстваш по-добре, надявам се. Прибързано ли е да отдам неразположението на радостно събитие?
	Устните й се свиха. Не би го показала, ала знаеше, че съм подслушала разговора й в забележката влагам преднамерена злост.
	— Месец след сватбата? — напомни ми кротко. — Прибързано е, вярно. Но, да, чувствам се по-добре. Благодаря.
	Взе си гергефа и вдяна иглата. Ники размаха нервно папката.
	— Намерих я!
	— Чудесно. Когато си готов, ела да поговорим горе. — Озарих Александра с още една театрална усмивка. — Надявам се да се възстановиш напълно, скъпа…
	Излязох с вирната глава.
	Тирадата й безспорно не бе свършила, но не желаех да я слушам.


>>	Двайсет и шеста глава

	— Непроницаема е. — Запалих цигара в дневната на Михен. — Изнесе се в Зимния дворец. Не изчака дори боята в новия им апартамент да изсъхне. Избяга от дома ми и какво? Обикаля из стаите с чисто нови мебели и отказва да устрои бал. Не приема и никакви покани. Хората говорят, че сезонът — първият й тук — е бедствие.
	Пролетта наближаваше. Четирийсетте траурни дни съгласно повелите на православната църква бяха изтекли, но все още носех черно и не участвах в обществени сбирки, макар уединението да ме задушаваше. „Чаят с Михен едва ли е проява на незачитане към покойния ми съпруг“, казах си. Великата княгиня стоеше на разстояние. Отначало ми стана болно, защото въпреки свадите между Саша и Владимир, двете бяхме запазили приятелството си, поне повърхностно. Сетне се усъмних, че причината е друга, и най-сетне поех към двореца й.
	Посрещна ме с видима радост — както винаги в безупречна копринена рокля и с гребенчета със скъпоценни камъни в косите — и ме настани до маса със самовар, пълен с прясно запарен чай.
	— О, да — кимна, — така е. Всички смятат новата ни императрица за твърде горда, та да общува с дребни благородници. Изглежда не изпитва нужда да се доказва. Получи желаното — Ники в леглото й и твоята корона върху главата й.
	Трябваше да усетя жилото в тона й. Понеже и двете бяха германски принцеси — макар Александра да бе по-млада и, разбира се, далеч по-високопоставена — можеше да се очаква Михен да я клевети. Ала бях прекалено обсебена от собствените си тревоги.
	— Още не е получила короната ми. И дори само заради Ники е длъжна да положи усилие. Правех го — в нейното положение, а и докато бях царевна. Редно е да се постарае обществото да я приеме. Скрита в покоите си, няма да спечели никого.
	Издухах нервно дима. Гневът ми напираше да се излее; в дигата се бе отворила пробойна и потопът напираше безвъзвратно.
	— Мрази ме. Защото той се допитва до мен, а министрите ми се подчиняват. Защото имам свой доход, а императорското знаме се вее над двореца ми, когато съм там. Зловиди й се, задето съм пълновластна господарка на Гатчина, Петерхоф, „Полярната звезда“ и царския влак. Сигурно в момента преглежда сметките ми от шивачката и пресмята колко харча.
	Михен изсумтя презрително.
	— И никакъв признак за дете?
	— Никакъв. — Смачках угарката и запалих нова цигара. — Смених придворните и камериерките й, разбира се. Съобщиха ми, че често се оплаквала от неразположения, но нищо не издава бременност. Едва ли Ники е виновен.
	— Е, сега знаеш защо не те посещавах, докато тя живееше в двореца ти.
	— Нужно ли е да ти напомням, че изгубих съпруга си? Щях да те приема с отворени обятия.
	— Прости ми, Мини. — Михен улови ръката ми. — Със Саша имахме разногласия. Не одобряваше присъствието ми до самия край, опасявам се. Ала всеки ден мислех за теб. Кончината му ме наскърби дълбоко. Неприятно ми е, че си толкова разстроена, но…
	— Но? — вперих очи в нея.
	— Хм… — Отдръпна длан. — Въпреки ужасната загуба, положението ти е завидно. Ники разчита на теб. Имаш последната дума за назначенията в домакинството му и в кабинета. Избираш кои придворни дами да се грижат за нея. Имуществото ти е непокътнато. Подобно влияние не е пренебрежимо.
	— Не одобрявам назначенията. Пита ме и изразявам мнението си.
	— Като вдовстваща императрица си с по-висок ранг от нея.
	— Да. Това й се зловиди най-много. — Спомних си подслушания разговор. — Според нея е редно да се оттегля в усамотение, както подобава на вдовица.
	— Колкото и да не й харесва, нищо не зависи от нея. Знам, че вечно ще скърбиш за Саша, и сигурно си решила да носиш траур цяла година. Все пак, предвид обстоятелствата, не е ли уместно да убедиш Ники, нашия цар, да устрои бал. И да дадеш личен пример за царствено поведение.
	Замислих се. Наистина бях решила да не свалям траура година, но идеята ми допадна.
	— Няма начин — рекох най-сетне. — Ксения ще роди през юли. Следващия месец заминавам за Абастумани. Георгий писа, че е по-добре. Искам да го посетя. Не му позволих да дойде в Крим, за да се сбогува със Саша. Оставих го да скърби в самота.
	Михен сви съчувствено устни.
	— А сега е и наследник на трона.
	— Възможно е състоянието му да позволява да се върне в Санкт Петербург — отвърнах остро, жегната от намека й за болния престолонаследник.
	— Моля се да е така. Още една причина да устроиш бал, нали? Да увериш Двора и аристокрацията, че всичко е наред.
	Далеч не всичко бе наред. Убедих се в правотата й обаче.

	* * *

	Изумих се колко по-добре е Георгий. Отмората в подножието на планината бе върнала цвета на лицето му; беше си пуснал брада и понатрупал плът по костеливото си тяло. Всеки ден караше велосипед по тесните пътеки край вилата. Макар да пушеше — навик, още по-вреден заради болестта му, но коя бях аз да го упреквам за споделения порок — през двете ни седмици заедно почти не кашляше.
	Забелязах, че не е сам — нищо очебийно, съвсем дребни белези: как са сгънати дрехите му; издайнически женски досег в подредбата на слънчогледите във вазата върху нощното му шкафче. Местна жена, предположих. Не разпитвах. Какво прави си беше негова работа, стига да не дава храна на злите езици. Увлечение тук, далеч от Санкт Петербург, и бездруго нямаше значение. Напомних му обаче, че върне ли се в града, ще поеме задълженията ся на престолонаследник.
	— Болен съм от туберкулоза — подсмихна се той. — Не съм се излекувал, мамо.
	— Болните от туберкулоза живеят дълги години. Виж се само! Изглеждаш в цветущо здраве.
	— Да, тук съм добре. Но не мога да поема никакви отговорности. Скоро въпросът ще се разреши, надявам се. Ники ми писа, че Александра е бременна. — Запали цигара. — Не ти ли е казал?
	— Не.
	— Сигурно е прясна новина.
	— Сигурно.
	Съкратих престоя си. Ксения щеше да роди скоро. Георгий очевидно се чувстваше спокоен. Целуна ме се за сбогом и ми заръча:
	— Бъди мила с Александра, Ники спомена, че двете не сте… как да се изразя… в топли отношения. Не я карай да се чувства по-маловажна от теб.
	Думите му ме стъписаха. Ники се бе доверил на него, не на мен. Георгий и Ники бяха близки и все пак сърцето ми се сви, сякаш са ми отказали нещо, чиято липса едва сега усещам.
	— Тя ме омаловажава — натъртих.
	Георгий се усмихна.
	— Нямаш представа колко си властна понякога, мамо. Щом те омаловажава, накарай я да те цени. Заради Ники. Достатъчно тежък товар носи.
	Във влака по обратния път имах много време за размисъл. В Санкт Петербург слязох на гарата и се отправих право към Зимния дворец.

	* * *

	— Защо не ми каза? — седях в новия кабинет на Ники; той пушеше и избягваше погледа ми. — Чух новината от брат ти, в Кавказ! Само аз ли в цяла Русия съм в неведение?
	— Георгий знае, защото му писах — отговори. — Не исках да се тревожи, че има отговорности на престолонаследник. С Алики решихме да изчакаме потвърждението на Боткин.
	Долових предпазливост в тона му.
	— Потвърждение ли? Жените усещат тези неща. Телата ни говорят. Лекарското потвърждение е чиста формалност.
	Ники остави цигарата в пепелника. Поглади брадата си и застана до прозореца. Имаше нов кабинет с изглед към Нева; отказа да използва стария, където дядо му бе умрял. Взрян в реката, блестяща синьо-зелена панделка под юлските лъчи, рече тихо:
	— Изгуби едно дете.
	Бях поразена. Отново.
	— Кога?
	— Скоро след като се преместихме тук. Съвсем ненадейно. Затова този път Боткин ни посъветва да изчакаме, преди да обявим бременността.
	— Има ли опасност? — бях сразена от новината.
	— Според него почти никаква. Наближава четвъртия месец.
	Четвърти месец. През цялото време го бяха пазили в тайна от мен.
	— Защо не сподели? Как да ви помагам, ако не ми се доверявате?
	Той се обърна към мен.
	— Доверявам ти се. Бих ти поверил живота си.
	— Разбирам. Тя не ми вярва.
	— Трудно й е, мамо. За мнозина ти си императрица и сега. Алики не се чувства… добре дошла. Прие помятането като унижение. Не искаше никой да узнава.
	— Особено аз.
	Ники въздъхна.
	— Не знам какво друго да кажа.
	— Каза достатъчно. — Изправих се. — Отивам при нея.

	* * *

	Сварих я излегната в кресло в красивите й бледосини покои, където претрупани маси, канапета с възглавнички и табуретки с ресни засенчваха новата позлата и големите прозорци. Бе запълнила всеки ъгъл и всяка ниша. Цяла стена сияеше като църковен олтар, покрита с благословени икони. Бившата лутеранка, отказвала първоначално да приеме православието, бе прегърнала вярата ни със стъписващ плам.
	— Разбрах, че носиш дете.
	Тя се загърна по-плътно в шала и звънна с порцеланова камбанка, оставена и подръка — знак за прислужниците да сервират чай. Пропуснах предисловията. Бях изтощена от пътуването и смущаващата новина. Нямах сили да обсъждам дреболии.
	— Да, слава на Бога — кимна Алики.
	— Чудесно. — Подвоумих се дали да я прегърна и целуна. Сдържаното й изражение ме възпря. — Радвам се за теб и Ники. Детето е дар, който променя завинаги живота ни.
	Запитах се дали знае, че съм изгубила втория си син. Истината би могла да ни сближи, защото разбирах болката й. Тя обаче не показа с нищо да е осведомена, а аз бях дошла да се помирим, не да разбуждам стари трагедии.
	— Всеки ден се моля за син — увери ме, докато непозната жена ни сипваше чай. „Не съм я назначавала — отбелязах мислено. — Прочиствала е бойните редици, докато ме е нямало ли?“
	— Не прекалявай с молитвите… — Замълчах. Никакви съвети, особено непоискани. — Каквото и да е, детето ти ще се радва на обичта ни.
	Тя не докосна чашата. Чаят й изстиваше, докато отпивах от моя. Предпочиташе блудкавите английски запарки; тукашните силни азиатски смески, на които постепенно се бях научила да се наслаждавам, не бяха по вкуса й.
	— Време е за празник — наруших дългата тишина. Алики се взираше в далечината, забравила за съществуването ми. За пръв път виждах бременна жена да се държи така, сякаш е под хипноза. — Детето на Ксения скоро ще се появи на бял свят. Ще отбележим двете събития с разкошен бал. Лично ще те запозная с благородниците.
	Най-сетне тя излезе от унеса и се обърна се към мен с присвити очи.
	— Не е ли твърде рано?
	Разбрах какво има предвид, но отказах да ми попречи.
	— Съпругът ми си отиде. Не е нужно да се крия, за да показвам колко скърбя. Синът ми е император, а ти си императрица. Носиш първото му дете. Отличен момент да се явиш пред поданиците си. — Позасмях се пресилено. — Едва ли смяташ да си стоиш в покоите, докато родиш.
	— Всъщност изобщо не смятам да стоя тук. Искам да се преместя в Александровския дворец. В Царское село е спокойно и уютно.
	— Прекалено далеч е от града. — Забравих с каква цел бях дошла при нея. — Дворецът е лятна резиденция. Може да се оттеглиш преди раждането. Ники се роди там. Засега обаче е добре да останеш тук, където ще те виждат и ще ти се възхищават.
	— Едва ли ще ми се възхищават. — Тонът и острият й поглед ме смразиха. — Почитаема майко, имаш добри намерения, но изглежда не разбираш, че не съм като теб. Не се обиждай. Била ся образцова императрица, достойна за подражание. Ала аз не искам да подражавам на никого. И знам как ме наричат — Погребалната булка, омъжила се за царя твърде набързо след смъртта на баща му. Пише го във вестниците, дворът и обществото също мислят така.
	— Преувеличаваш. — Замълчах изненадана. Усамотението явно не я предпазваше от злите езици, а и разговорът се заплиташе в трънаците, които исках да отбягна. — Благородниците не те познават. Дай им възможност да те опознаят, за да направиш добро впечатление.
	— Защо? — Веждите й се сключиха. — Както казваш, аз съм императрица. Ще родя престолонаследник. Нужно ли е да ме харесват?
	Занемях. Как да отговоря?
	— Така ще ти е по-лесно — намерих най-сетне думите.
	— Нима? — Загърна се още по-плътно в шала, сякаш я побиха тръпки. — Според мен те са длъжни да ме уважават, защото по волята Божия Ники ме е избрал за своя съпруга. Имат ли право да се съмняват в царя и Всемогъщия, защото не оправдавам очакванията им?
	— Не. — Нямаше как да оспоря довода й, макар да не бях съгласна. — Ако положиш усилия обаче, ще получиш по-бързо уважението им. — Без да се замисля, се пресегнах и улових ръката й, както през сватбения ден. — Окажеш ли ми честта да те представя, наред с уважение ще спечелиш и одобрението им. Първото е задължително, второто се извоюва. Когато дойдох тук, и на мен ми се наложи да го заслужа.
	Тя отдръпна длан. Останах със смущаващото чувство, че едва се удържа да не я избърше в шала.
	— Щом мислиш, че е важно — промърмори.
	По-явна капитулация не бих могла да постигна. Усмихнах се отново и си допих чая.
	— Ще те оставя да почиваш. Току-що се върнах от Абастумани, не съм свалила дори прашната пътна мантия. Ще се погрижа за всичко. Ще ти изпратя списъка с гости. Ще впечатлиш целия двор, уверявам те.
	Алики кимна и се приведе към мен. Поднесе ми бузата си за целувка. Устоях на изкушение да я посъветвам да не прекарва цялата бременност в креслото. Не го смятах за здравословно. Във Великобритания по традиция препоръчваха уединение и отмора на бъдещите майки. Не и в Русия. През всичките си бременности бях дейна и това не навреди на децата ми.
	Въздържах се. Тя ме изпрати безмълвно с поглед.

	* * *

	Заех се с бала, уверена от православния ми свещеник, че мога да се върна в обществото, стига да посещавам задължителните заупокойни служби в памет на Саша. Дълги часове седях с Таня и подготвях списъка с гости. Разтегнах го безпределно от желание да не изключа нито един важен човек.
	Показах го на Михен и тя се разкикоти.
	— Ще получи припадък. Над шестстотин души. Едва издържа чай за трима.
	Непоклатима, изпратих списъка на Александра. Ники бе споделил, че е възприела идеята ми и е нетърпелива да види кого съм поканила. На другата сутрин той дойде за обичайната ни среща — все още ежедневно обсъждахме докладите от кабинета и належащите задачи. Свали си шапката, запали цигара и ми подаде списъка.
	— Алики го е преработила.
	Прегледах листовете. Десетки имена, задраскани прилежно с писалка.
	— Но това са повече от половината гости! — погледнах го. — Защо? Ще обидим аристократите, лишени от възможност да я поздравят.
	Той облиза сухите си устни. Пушеше без мяра, а тъмните кръгове под очите му издаваха безсънни нощи.
	— Информирана е, че са водили развратен живот. Не заслужават привилегията да приветстват императрицата си.
	— Ха! — опитах да се засмея. — Ако изключим всеки прегрешил, ще отменим бала. В Санкт Петербург сме. Всеки крие по някоя тъмна тайна.
	Ники се покашля.
	— Има и друго.
	— Нима? — облегнах се назад и се подготвих мислено за следващия удар.
	— Иска да носи царските накити.
	Махнах с ръка.
	— Да ги изиска с петиция. В съкровищницата са, предполагам.
	— Не всички. — Срещна погледа ми. — Прегледа описа. Тиарата с розови диаманти и огърлицата с перли и сапфири ги няма. Липсват и още няколко. В съкровищницата са по-старите бижута и украшенията за царевни.
	Спомних си как в деня на коронацията Саша ме похвали колко ми отиват царските накити. Спомних си и всички други случаи, когато ги бях носила с гордост. Гласът ми се изостри:
	— Не липсват. При мен са, както отлично знае.
	Той се помести от крак на крак. Не продума.
	— Има на разположение цялата съкровищница — отсякох, без да крия омерзението си.
	— Мамо — цигарата тлееше между пръстите му, — татко ти купуваше много бижута. Царските принадлежат на императрицата.
	— Разбирам. — Пръстите ми се свиха в юмрук върху писалището. — Александра още не е коронована. По-добре да мисли как да спечели благоразположението на поданиците си, вместо как да се накичи.
	Той смачка цигарата в пепелника върху писалището.
	— Иска да се представи съобразно ранга си. Бижутата в съкровищницата са старомодни или предназначени за съпругата на престолонаследника. Избрала си най-красивите и най-удобните. Не може ли да й угодиш?
	— А списъкът? И за него ли да й угодя? Да устроим ли първия ви дворцов бал в дневната ми? Защото Николаевската зала не ни е нужна за шепа престарели благородници и безгрешните им благоверни.
	Лицето му се вкамени. Грабна си шапката и палтото и излезе. Подвикнах му:
	— Не сме обсъдили докладите.
	— Прегледай ги сама. И бездруго ще направиш каквото си наумила.

	* * *

	Върнах съкратения списък и посетих мадам Булбенкова — дворцовата ни модистка, обличала ме неведнъж за официални случаи. В изисканото й ателие обсъдихме новата ми бална рокля. Попитах я дали Александра се е консултирала с нея.
	— Императрицата вероятно е предпочела германски модист, Ваше Величество — изсумтя мадам Булбенкова.
	— Има ли такъв? — подсмихнах се.
	Понеже официалният траурен период бе приключил, нямах забрана да бъда стилна. До балната нощ обаче запазих в тайна облеклото си. Пристигнах рано в залата, за да се уверя, че декорацията отговаря на изискванията ми. При вида на пищните цветни букети, запълнили всяка ниша, и на шафрановата светлина от полилеите, отразена в излъсканите до блясък огледала, се почувствах възродена. Радвах се и се вълнувах, че ще посрещна гостите в нова рокля. Някъде по пътя бях спряла да усещам болезнената празнота, оставена от Саша. Налегнаха ме угризения, но си напомних, че скръбта не е власеница. Съпругът ми не би желал да съм нещастна. Надявах се да гледа от небето и да ми се усмихва.
	За разлика от Александра.
	Придружена от Ники, тя пристигна с ледено лице да поздрави гостите, избрала традиционна дворцова рокля от златиста тъкан с извезана със злато пурпурна мантия. Несъмнено щеше да плувне в пот. Носеше булчинската си диадема и тежка старинна огърлица с диаманти от съкровищницата. Бижутата сияеха с мътен блясък на фона на осеяната й с белезникави петна кожа; бременна в шестия месец, Александра имаше вид на болна от сипаница.
	— Мамо — ахна Ники.
	Завъртях се и изящната ми рокля се разля на вълни около глезените ми. Черната коприна и тюлът със стъклени мъниста подчертаваха стройната ми фигура. Надиплен тъмночервен шифон украсяваше раменете му над тесните ръкави, необичайни за дворцова рокля.
	— Харесва ли ти?
	— Ами… — Ники не намираше думи; приех го като комплимент.
	Не носех бижута, само няколко гребенчета с оникси и рубини бяха втъкнати в косата ми. Не бях изпратила бижутата, поискани от Александра, но не ги бях сложила — исках да докажа, че за да блестиш, не са нужни диаманти.
	— Изглеждаш великолепно. — Приведох се да я целуна, за да усети аромата на скъпото розово масло. — В злато и пурпур, както подобава на императрица!
	Тя се отдръпна рязко.
	Гостите застанаха в редица. Първо се покланяха пред Ники — красив в тъмносинята полкова униформа — после пред Александра и мен. Шепнех по памет всяко име и титла в ухото й. Тя протягаше длан, за да я целунат, и кимаше вдървено, без да направи опит да заговори когото и да било. Сетне гостите тръгваха към Сандро и Ксения да поднесат поздравления за новородената им дъщеря Ирина. Забелязах капка пот да се стича по врата на Александра изпод стегнатите масури, несъмнено създали много главоболия на фризьора й. Снаха ми стоеше като каменно изваяние; коремът й не личеше под диплите на роклята и грамадната пелерина. Вместо да покаже гордо плодовитостта си, тя я криеше, сякаш е нещо срамно.
	Мъчението й продължи дълго, защото по моя покана всеки задраскан от нея гост присъстваше на бала.
	Танцува само веднъж. С Ники откриха бала с мудна полонеза и се оттеглиха. Тя седна на трона върху подиума, той застана неловко до нея. Приближих до него и протегнах ръка:
	— Ела да танцуваш мазурка с мен, сине.
	Погледна я колебливо. Изчака да му кимне и чак тогава улови ръката ми.
	Благородниците ни направиха място под грейналите полилеи. Събрани в кръг край нас, пляскаха с ръце и потропваха с крак в ритъма на вдъхновения от циганската музика танц. Въртях се, водена от Ники — отличен танцьор с лъчезарна усмивка, наслаждаващ се на момента.
	След танца си запровирах път през множеството. Мнозина гости стискаха дланта ми и казваха колко се радват да ме видят толкова жизнена. Зърнах Михен с Владимир — зачервен и набит във възтясна униформа.
	Михен повдигна вежда със заговорническа усмивка.
	Обърнах се към подиума и видях Ники да се оглежда смутен. Тронът на Александра пустееше. Беше си тръгнала посред бала и само Михен бе забелязала отсъствието й.

	* * *

	— Нарочно я унизи — упрекна ме Ксения, докато си събирах багажа с помощта на Софи. — Тръгна си просълзена. Видях я. Как можа, мамо? Вместо да я представиш пред двора, я направи за смях.
	— Не съм. — Дадох знак на Софи да свали куфарите долу, та да ги натоварят в каретата. — Александра се държа като богопомазана. Не отрони дума на никого и се вкамени на подиума. Сама е решила да си отиде. Никой не я е прогонил.
	Ксения ме изгледа страховито.
	— Невъзможна си. Срамувам се от теб.
	Застинах. Както Ники и Миша, голямата ми дъщеря имаше миролюбив нрав. Избликът й ме изненада, макар интуитивно да бе доловила истината. Нарочно бях пренебрегнала молбата на Александра да съкратя списъка с гости и да върна царските бижута. Исках да я засенча на бала, за да й покажа колко много има да учи. Според мен вината бе изцяло нейна. Ако се бе държала, както подобава на царица, щеше да получи одобрението на обществото. Уви, бе проявила надменност и равнодушие.
	Софи излезе бързо, за да ни остави насаме. Впих очи в Ксения.
	— Как смееш да ми говориш с такъв тон пред прислугата?
	— Само така ще ме чуеш. Какво би казал татко, ако беше жив? Дължиш й извинение. Тя е съпруга на Ники.
	— Баща ти не искаше да му стане съпруга — напомних й. — Александра е в Царское село. Как си представяш да бия толкова път, за да търпя унижения? В никакъв случай! Баба ти е болна. Чака ме в Дания. Олга и Миша вече са на кораба. Положих предостатъчно усилия. Напразно.
	Ксения махна раздразнено.
	— Това ли наричаш усилия? Да се правиш, че тя не е императрица, на път да ти роди внуче? Баба не е болна. Отиваш в Дания от злост. Винаги я наричаш Александра, не Алики, за да покажеш, че не е член на семейството. А изискваш послушание от нея.
	— Не съм казвала, че не е член на семейството — възразих. — Колкото до послушанието, дължи ми го. Вдовстващата императрица тринайсет години бе до императора и е живяла дълго тук.
	— Мамо, Алики скоро ще роди…
	— През ноември. Август е. Няма да търпя градската жега, нито да се местя в Александровския дворец да я гледам излегната в креслата. Закъснявам. Чух Ирина да плаче. Върви при детето си.
	Ксения застана пред вратата.
	— Принудиш ли Ники да избира, няма да харесаш избора.
	Едва се стърпях да не я избутам.
	— Когато дойде време да ражда, ще се върна.
	Ксения отстъпи настрани. Преди да я загърбя, подхвърли:
	— Никога няма да ти прости, ако не й протегнеш ръка.
	— Ами тя? Кога ми е протягала ръка? — Ксения присви устни. — Никога! — отговорих си. — Нито има намерение да го направи.
	Дъщеря ми ме изпрати с изумен поглед. В каретата, на път към пристана, осъзнах, че докато съм в Дания, тя и Сандро вероятно ще се преместят да живеят другаде. Няма да останат под моя покрив. Ксения бе предана на Ники; не бих я обвинявала.
	Лично аз исках да си отпочина в родината, без да обсъждам Александра.
	Бях започнала да споделям чувството на Саша, че Русия ме държи в затвор.


>>	Двайсет и седма глава

	Майка ми забравяше. Укоряваше ме, че съм пропуснала да й донеса шала, метнат върху стола й. Нищо, дори влошеният артрит, не спираше татко да се разхожда ежедневно из градината във „Фреденсборг“. Вървеше по пътеките, стиснал вечната пура. На шестнайсет и тринайсет, Миша и Олга бяха във възторг от непринудената обстановка. Гребяха заедно в езерото и четяха с допрени глави, сведени над една и съща книга, както правеха от малки.
	Аликс ни посети, този път сама. Беше мълчалива и затворена в себе си. Мама я попита какво я измъчва.
	— Нищо — промърмори. — Изморена съм.
	Знаех, че не е просто умора. Продължаваше да скърби дълбоко за изгубения син. Тежка треска бе вдървила крака й, а сега се оплакваше от глухота. В Санкт Петербург четях чуждестранни вестници и бях попадала на скандалните заглавия в лондонския „Дейли Нюз“. Негово Височество уелският принц често развеждаше известни актриси из града. Помнех отдавнашното предупреждение на мама да не повдигам темата и мълчах. Стремях се обаче да обграждам Аликс с топлота.
	Следобед се разхождахме край езерото. Сестра ми крачеше внимателно, подпряна на бастун. Бе успяла да наложи мода; в Англия стотици жени ходеха с бастун, за да приличат на принцесата си. Попитах я за сина й Джордж, женен за годеницата на покойния си брат, принцеса Мери Тек, наричана от близките си Мей.
	— Щастливи са заедно — отговори ми. — Мей е с германско потекло, знаеш, но е родена и отраснала в Англия. Обноските й са безупречни. А моят Джордж толкова прилича на Ники, все едно са близнаци. Виктория обаче не е добре. Бунтовете в Индия и в Ирландия й натежаха. Не е лесно да управляваш толкова дълго. Нямала е време да се порадва на личен живот и сега не търпи никакво неподчинение.
	Нацупи раздразнено устни, припомняйки ми за миг по-младото си лице — волевата ми сестра, отхвърлила руския царевич, за да се омъжи за британския престолонаследник.
	— Трогна се от благодарственото ти писмо. Още помни как си яздила без шапка. — Замълча. — Липсва ли ти?
	— Ездата ли?
	Сръга ме с лакът.
	— Ролята на царица. Едва ли си я преотстъпила лесно.
	— Не беше лесно. Гордеех се с титлата и си представях, че ще я нося, докато умра. След смъртта на Саша обаче не ми изглежда толкова важна. — Погледнах към езерото. Не исках да види как въпросът й е събудил и болката по миналото, и тревогите за настоящето. — Без него предпочитам да бъда каквато съм. По-леко е.
	— А Ники? Добре ли се чувства?
	Усмихнах се насила.
	— Много добре. Очаква с възторг детето му да се появи на бял свят. Властта обаче — заговорих по-бързо, за да не попадна в клопката на темата за съпругата му, — го затруднява. Нямахме време да го подготвим. Но ще се научи. Длъжен е.
	Аликс ме изгледа замислена. Явно знаеше нещо за положението в Русия. Александра пишеше редовно на Виктория. Съмнявах се да е вмъкнала похвална дума за мен. Навярно дори не ме споменаваше, а това бе достатъчно показателно. За мое облекчение сестра ми не повдигна въпроса.
	— Изглеждаш чудесно, Мини — рече най-сетне. — Да изгубиш син е ужасно, но да изгубиш съпруг…
	Гласът й изневери. След загубата на обичния Еди бе изгубила и Бърти. Обичах и двамата; болеше ме, че скръбта по детето ги бе отчуждила. Не исках обаче да я подтиквам към нежелани признания.
	— Длъжни сме да живеем. Ти ми го каза — припомних й. — Да живеем заради децата си.
	Аликс въздъхна.
	— Научила си нещо повече. Да живееш за себе си.

	* * *

	Александра предвидливо бе забранила да допускат външни лица в покоите й в Александровския дворец. Върнах се, както бях обещала, но не присъствах на раждането на внучето ми. Само Ники стоя до нея през четиринайсетте мъчителни часа.
	От Зимния дворец ми съобщиха, че Нейно Императорско Величество е родила. Преди да преброя традиционните топовни салюти от крепостта — триста за момче, сто и един за момиче — влакът ме понесе към Царское село. Влязох в кабинета на Ники в Александровския дворец и веднага разбрах.
	— Дъщеря — уведоми ме. Целунах го, бърчейки нос от острия мирис на тютюн в дъха му. — Здраво бебе според Боткин. Момиче сега, следващия път момче. С Алики сме млади. Времето е пред нас.
	Говореше, сякаш е репетирал думите; несъмнено ги бе изрекъл пред нея. Забелязах и разпилените движения на човек, стоял твърде дълго на крак — пръстите му опипаха напосоки предметите по бюрото, преди да стигнат до кутията с цигари.
	— Дай ми една — казах.
	Погледна ме изненадан. Свих рамене.
	— Защо не? Сами сме. — Запали и ми подаде цигара. — Как е тя? — Вдишах дълбоко.
	— Можеш да си представиш.
	Не мога. Опиши ми. И седни, моля те.
	Строполи се в кожено кресло. Светлите му очи със зачервени клепачи се бяха разводнили от липсата на сън.
	— Много е изморена. Заспа.
	— Да. Това си го представям — след четиринайсет часа родилни мъки.
	И той бе изморен. Не долови сарказма в гласа ми. Нищо не беше лесно при нея, дори заложеното от природата. Би следвало да очаквам, че и първото й раждане ще е епично.
	— Всъщност не знам как се чувства — сподели внезапно Ники. — Когато акушерката й подаде Олга — кръстихме я така, защото Алики харесва героинята в „Евгений Онегин“ — ми се стори… някак безразлична.
	Или разочарована. Имаше какво да доказва, както й бях демонстрирала с бала. Син и престолонаследник би й помогнал да навакса недостига на уважение от обществото.
	— Изморена е. Сам го отбеляза. Възстанови ли си, ще се влюби. Първото дете винаги е необикновено — усмихнах му се. — Ти си и винаги ще бъдеш неповторим за мен.
	— И аз мисля така. — Не прозвуча убедително. — Беше ужасно, мамо. Изглеждаше, сякаш умира. Не знаех, че има толкова кръв. Всички ме успокояваха. Било нормално. Наложи се обаче да изляза, призля ми.
	— Това не е работа за мъже. Баща ти не понасяше гледката. След теб отказа да е до мен, докато раждам.
	Ники се усмихна безсилно.
	— Типично.
	— Щом детето е здраво, няма причина за тревога. Дай й време. Ще бъде добра майка. Сигурна съм.
	Не й остава друго, без малко да добавя. Провали ли се и в тази роля, няма шанс.
	— Трябва да я видиш — настоя Ники.
	Пепелта от цигарата се сипна върху гърдите му. Изтупа я и я размаза по ревера на жакета.
	— Отиди да се изкъпеш и да се наспиш — отвърнах. — Няма да я безпокоя. Никоя родилка не би се зарадвала свекървата да й наруши съня.
	— Не Алики. Малката Олга. Прилича ми на теб.

	* * *

	Имаше бузесто личице, риташе и плачеше, за да се докопа до гръдта на дойката. Още щом я погледнах и чух, коленете ми омекнаха. Не бях осъзнала колко се страхувам да не видя хилава издънка от кръвта на Александра. Първата ми внучка обаче имаше могъщите бели дробове на Саша.
	— Романова! — чух се да казвам.
	Дойката кимна изтощена.
	— Постоянно е гладна, Ваше Величество. Откакто се роди, не спира да суче.
	— Браво!
	Поех гърчещото се вързопче. Докато внучката ми ме налагаше с удивително силни юмручета по гръдта, целунах все още безформеното й теменце и вдъхнах млечното й ухание — на надежда и възможности, на живот, преди годините да вземат своето.
	Внезапно тя се укроти. Очите й — тесни цепки — изглеждаха сиво-сини като на Ники; цвят, характерен всъщност за повечето новородени.
	Дойката се усмихна.
	— Определено позна баба си.
	— Така и трябва. — Прегърнах я крепко. — Добре дошла, велика княгиньо Олга Николаевна.

	* * *

	Предсказанието ми се сбъдна. Щом се възстанови от раждането, Александра прояви жив интерес към дъщеря си. Използва възможността да убеди Ники да се установят в Александровския дворец, където създаде уютна семейна атмосфера. Нае препоръчана от Виктория английска гувернантка, за да й помага при отглеждането на Олга.
	Възнегодувах пред Ники:
	— Царское село е твърде далеч. Нужно е хората да ви виждат.
	— На час от града е с частния ни влак — възрази. — Татко ни премести в Гатчина, още по-далеч, и правителството се приспособи.
	— Ние се приспособихме — отвърнах. — Направихме го в името на безопасността, Ники, не защото ми харесваше. А ти? Как ще разбереш, че се задава беда, преди да е станало късно? Мястото на царя е в столицата.
	— Алики не иска да живее в града. Нездравословно е и пренаселено. Постоянно избухват епидемии. Не бива да излагаме Олга на риск.
	— Не разбирам. Всички отглеждахме децата си в града…
	Замълчах внезапно, спомнила си смъртта на малкия Александър. Забелязах как пред лицето на Ники се спуска пелена — защитното му изражение, когато изразявах раздразнение от непонятния стремеж на съпругата му да се изолира. Не продължих. Каквото и разстояние да делеше Александровския дворец от Санкт Петербург, и двамата знаехме, че загрижеността за детето не е единствената й подбуда. От самото начало Александра странеше от социалните задължения, прилягащи на ранга й, и сега разполагаше с отлично основание да ги загърби.
	— Мисля да й поръчам пиано „Ерар“. Подарък от мен за кръщенето на Олга — реших да съобщя. — Дали ще й хареса?
	— О, да — кимна възторжено Ники, доволен от опита ми за помирение.
	Тя наистина го хареса. Изрази радост и веднага подреди саксии с виолетки върху лъскавия капак. Свирела всяка вечер, уведоми ме Ники. За кой ли път потуших разочарованията. Щом е доволна в новия си дом, нека се грижи за дъщеря си и да зачене отново. Нуждаехме се от царевич.

	* * *

	След шест месеца майското слънце над Москва блестеше като стомана. Врани кръжаха в небето и грачеха дрезгаво над Ники и Александра.
	Съдейки по изражението й по време на церемониалната коронация, тя броеше минутите, нетърпелива да се върне в двореца си. Когато Ники сложи диадемата върху главата й — същата, с която ме бе увенчал Саша — сърцето ми натежа. Реших да не присъствам на бала в Кремъл. Разпоредих се Ксения да заеме мястото ми.
	Дъщеря ми не ме порица. Обясних й, че дори музиката сякаш разтваря гроба на Саша. Останах на течение в покоите си — Кремъл се нуждаеше от обновление — и си легнах рано, заровила глава под възглавниците. Не ме успокои злорадата представа как нагиздената Александра е принудена да приема поздравленията на стотици доброжелатели. За пръв път след смъртта на съпруга ми нямах сили да понеса истината, че не съм царица.
	За да подготви церемонията, Ники бе назначил чичо си Сергей за губернатор на Москва. Безогледната индустриализация и нейното следствие — нищетата — подхранваха радикални идеи. Макар движението на нихилистите да бе отмряло, възгледите им процъфтяваха. Сергей бе заповядал да арестуват мнозина роптаещи студенти, каквито явно се намираха в изобилие в Москва, и бе прокудил евреите — мерки, спечелили му широко неодобрение. А горката Ела се раздели със Санкт Петербург със сълзи на очи. Понеже нямаше деца, се бе превърнала във всеотдайна леля на племенниците си, особено на Мария и Дмитрий, децата на великия княз Павел, най-малкия брат на Саша и Сергей. Съпругата на Павел — моя племенница, дъщеря на брат ми Вилхелм — бе умряла при раждането на Дмитрий.
	Ден след коронацията Ники ме покани да участвам в традиционното раздаване на подаръци на Ходинка, поле в северозападната част на Москва. Макар да ме ужасяваше приливът от спомени за Саша, се съгласих, защото не бях присъствала на другите тържества. В насрочената сутрин още се обличах, когато Таня дотича паникьосана.
	Обърнах се рязко към нея и бонето ми, току-що нагласено от Софи, отхвръкна от главата ми.
	— Какво има? За бога, не ми казвай, че със сина ми се е случило нещо!
	— Не, не, Ваше Величество, той е невредим — успокои ме бързо Таня. — Получихме вест от великия княз Сергей. На полето е настъпило бедствие.
	Грабнах шала и тръгнах към вратата. Софи подвикна:
	— Бонето ви, Ваше Величество!
	Подхвърли ми го и Таня ме поведе към каретата. Беше пролет, но въздухът хапеше. Таня се засуети. Завърза ми бонето, приглади воала и ми покри краката с одеяло. Едва когато препуснахме към Ходинка, успя задъхана да ми обясни какво се е случило.
	Сред тълпата плъзнала мълва, че няма достатъчно сувенирни халби и чинии. Хората се втурнали към огражденията, съборили ги и разграбили павилионите край подиума. По използваното за военни обучения поле имало зле засипани окопи. Десетки пропаднали в ямите, а в стремежа си да стигнат до подаръците, напиращите след тях ги прегазили. За да предотвратят плячкосването, казаци на коне, въоръжени с нагайки — къси и дебели бичове — налагали добралите се до подиума.
	Дъхът ми секна при вида на блокадите, препречили пътя на каретата. Срещу нас се клатушкаше върволица от покрити каруци. Изпод брезента се подаваха крака в смазани червени ботуши и ръце в окървавени извезани ръкави. Ужасена, стисках студената длан на Таня.
	Някой явно ме позна и изпрати съобщение. Яхнал черен жребец, Сергей долетя при нас — както винаги в безупречна униформа и с каменно лице с издялани скули и изрядно оформена, тъмнозлатиста брада. Единствено тесните му зелени очи показваха някакъв признак на живот — леден живот, забелязах, щом срещнаха моите, отчужден от трагедията, произтекла под негово ръководство.
	— Ваше Величество. — Приведе се в седлото. — Върнете се веднага. Празникът е отменен. По мое сведение са ви информирали.
	Борейки се да намеря гласа си, попитах:
	— Колко?
	— Още не е изяснено. Предполагаме, че пострадалите са много. — Сбърчи чело. — При подобни сборища произшествията не са рядкост. Бунтарите сеят хаос, където успеят да се внедрят.
	— Уведомен ли е Ники? — преглътнах гнева си.
	Застъпвах се за Сергей, навярно защото малцина го харесваха. Сега обаче омаловажителното обяснение за бедствения ден, в който трябваше да отбележим коронацията на сина ми, ме отврати до дън-душа.
	— Информирах го лично, Ваше Величество. Вървете си — повтори настойчиво. — Тук не е безопасно. — Обърна се към кочияша и му даде знак да ни откара назад.
	Повиших глас:
	— Той пътува ли насам? Двамата с Александра ще дойдат ли да утешат поданиците си?
	Сергей не отговори. Заби шпори в хълбоците на жребеца и се отдалечи. Кочияшът предприе тромава маневра да свърне по обратния път към Кремъл. Треперех като лист. Срещнах погледа на Таня.
	— Уведомих ви, Ваше Величество, още щом получих вестта — отрони тя.
	Кимнах.
	— Сама взех решение. Един от нас трябваше да е сред хората.
	Защото вече знаех, че Ники няма да дойде.

	* * *

	Облякох траурните одежди и отидох в московската болница, където бяха откарали пострадалите. Не посетих Ники, несъмнено обсаден от министрите си и от критики срещу Сергей, задето не е издигнал по-крепки бариери срещу тълпата. Болницата приличаше на бойно поле след кърваво сражение; върху всяка койка лежеше обезобразено тяло — мъже, жени и деца, стекли се от цяла Русия, и вместо да участват в празник, смазани или с оголени от казашките бичове кости. Мнозина щяха да умрат от раните. По-късно преброиха над хиляда жертви. Вестта за загиналите разплака Ники. Сергей не го бе информирал колко тежко е положението, а думите му, че подобни произшествия не са рядкост, се бяха разнесли — злостно изтълкувани. Не след дълго стигнаха до всички краища на империята и в чужбина, приписани на Ники, когото осъдиха за безразличието.
	Привикан да даде обяснение, Сергей подчерта с равен глас, че не бил запознат докрай със сериозните последствия, понеже веднага тръгнал да осведоми царя. Прехвърли вината на московските си подчинени, натоварени с организацията на празненството.
	— Предложи да сдаде губернаторския пост — сподели с мен Ники същата вечер; носеше поръбена с черен самур бяла униформа с диамантени еполети и царски пояс. — Отказах. Сандро и братята му го обвиняваха. Владимир, Алексей и Павел им се разкрещяха, че са робеспиеровци. Как би могъл Сергей да го предвиди?
	— Никой не би могъл — поклатих глава, доволна, че не съм станала свидетел на разпрата между великите князе.
	Според мен по-мъдро би било да приеме оставката на Сергей, дори само за да успокои бурята, разразила се във вестниците. Изтощена от бдението в болницата обаче, нямах сили да споря.
	— Не си облечена — чух го да казва и се взрях объркана в него. — Балът в наша чест във френското посолство. Забрави ли, мамо?
	— След това? — Не вярвах на ушите си. — Отмени го. Ще погребваме поданиците си.
	— Франция е наш съюзник. Алики настоява да отидем в името на дипломацията.
	— Откога е толкова загрижена за дипломацията? Няма да оценят високо желанието й да танцува, накичена с тиарата на Екатерина Велика, докато кръвта на хората ни още не е изсъхнала по полето.
	Той се обърна към вратата.
	— Ники. — Спря пред прага. — Моля те — гласът ми секна. — Хората ти имат нужда от теб. Послушай ме. Отмени бала в посолството и издай указ за национален траур. Не бива да проявяваме равнодушие в такъв момент. Александра не разбира, защото е от друг сой.
	— Разбира мен — отвърна Ники.
	Отвори рязко вратата и излезе.


>>	Двайсет и осма глава

	На 10 юни 1897 крепостните топове прогърмяха. Сто и един салюта отбелязаха раждането на втората дъщеря на Ники, кръстена Татяна, отново по името на Пушкинова героиня.
	Не бях там. Татко ме бе извикал. Почти осемдесетгодишна, мама гаснеше. Пристигнах във „Фреденсборг“, където ме чакаше Аликс, и сварих мама прегърбена и слаба като вейка, прикована в инвалиден стол. Мозъчен удар бе превърнал жилавата ни майка в призрак с обезобразено тяло и брадичка, провиснала над хлътналата гръд. През следващата година почина насън. С Аликс се върнахме за погребението. Бяхме неутешими, макар да знаехме, че така е по-добре. Мама не би искала да живее безпомощна.
	Татко не напускаше покоите си.
	— До другата година — прошепна ми Аликс на раздяла. Нямаше смисъл да се преструваме, че радостните ни семейни сбирки ще се повторят някога и децата ни пак ще огласят градините и двореца. Фредерик, престолонаследникът, щеше да поеме повечето задължения на татко. Без мама баща ни нямаше да издържи дълго, ала докато бе тук, с Аликс щяхме да се връщаме при него всяка година.
	— Сестри завинаги — прегърнах я крепко.
	— Завинаги — повтори тя, ала когато се качваше на кораба, се запитах докога ли се простира „завинаги“.
	Наближавах петдесет и една години, далеч от младостта. С всяка загуба смъртта разграждаше познатия ми свят и ме изпълваше с мрачни предчувствия за бъдещето.

	* * *

	— Какъв мил жест. — Опитах да изобразя усмивка, за да угодя на Ники, дошъл да ме посети в Аничковския дворец. Неотложни дела го бяха довели в Санкт Петербург скоро след раждането на третата му дъщеря, две години след Татяна. Александра го даряваше с момиче като по график. — Наистина ли е нейна идея?
	Той кимна неспокойно.
	— Знаем, че траурът за дядо току-що приключи, но Алики смята, че за нас ще е чест дъщеря ни да носи твоето име.
	— Кръщелното ми име е Дагмар — напомних му, стараейки се гласът ми да не прозвучи укоризнено. — Мария е православното ми име. — Забелязах как очите му помръкват и добавих: — Предай й, че се чувствам поласкана.
	Не уточних, че третата ми внучка е на два месеца и мнението ми всъщност е маловажно. Отдавна бяха избрали името на детето и едва сега бяха сметнали за нужно да ме информират.
	Бегла усмивка пробяга по лицето му и в същия момент затрака телеграфът в стария кабинет на Саша — нов уред, инсталиран и в двореца на Ники в Царское село. Не харесвах обаче пращенето и бях заповядала да сложат машината в неизползвано помещение. Напрегнах слух да чуя дали Оболенски е получил съобщението.
	— Сигурно е от Алики — предположи Ники и излезе.
	Останах сама, сплела трескаво пръсти. Още една дъщеря. Вече изглеждаше невероятно Александра да роди син. Тишината се проточи. Почудих се къде се е дянал Ники. Дали съобщението го е принудило да си тръгне, без да се сбогува? Запътих се към вратата на дневната. В коридора шушнеха гласове. Чух Ники да казва на иконома ми:
	— Нека първо да я подготвя…
	Застанах пред него.
	— Какво има?
	Оболенски сведе глава. Лицето на сина ми бе мъртвешки бледо, очите му се бяха налели със сълзи. Стискаше телеграмата.
	— Мамо… Георгий е…
	Чувах гласа му. Дори неизреченото. Но не исках да слушам. Глухо бучене изпълваше главата ми. Пред мен се разстла пустош. Не усетих как краката ми се подкосяват. Ники ме подхвана, преди да се строполя. Прегърна ме и зарида тихо. Не се разплаках. Не отроних нито една сълза.
	Скръбта ми бе тъй дълбока, че не можех да излея нищо навън.

	* * *

	Бяха го открили в една канавка; велосипедът му се валял до него. Тежък кръвоизлив — това ни съобщи местният лекар, дошъл от Казбек да констатира смъртта. За по-сигурно обаче, била необходима аутопсия.
	Отказах. Знаех какво е убило сина ми. Изкъпах студената му плът и му облякох униформата. Покрусените му прислужници ме изпратиха до влака, който щеше да отнесе мен и ковчега до Санкт Петербург. Едва когато видях да качват ковчега в товарния вагон, си спомних впечатлението ми, че Георгий не е сам. Сломена от мъка, не се бях сетила да попитам дали в дома му е живяла жена.
	Никога нямаше да разбера. Той си бе отишъл с тайната. Зарових лице в длани и зачаках скръбта да плячкоса останките от разяденото ми сърце. Ала чух гласа му, сякаш седеше до мен: „Няма го вече Негово Императорско Височество. Остана само Георгий Александрович“.
	От всички нас единствен той бе живял до края, свободен от невидимите ни окови.

	* * *

	Трите ми внучки от Ники бяха неземно красиви; уединението в Царское село ги бе дарило с ангелска невинност. Не ги виждах често, както бих желала. Не чаках покана, но винаги уведомявах предварително Александра, та да се подготви. Никога не се застоявах дълго. Макар да не показваше открито кога присъствието ми я отегчава, тя се оттегляше в бежовия си будоар. Бягството бе начинът й да борави с нетърпимото. Не можеше обаче да пренебрегне належащата нужда от престолонаследник след смъртта на Георгий.
	Издаде го дори трескавата й телеграма, че Ники се е разболял в Крим.
	Веднага се качих на частния си влак и потеглих към вилата, където Саша бе починал. Намерих я полуразрушена. По заповед на Ники издигаха на мястото й нов летен дворец. Бе отишъл да провери дали ще е готов по план до лятото.
	Паникьосана, почти не обърнах внимание на мрачната обстановка, пълна с ужасни спомени за сетните дни на Саша. Царският лекар доктор Боткин ме чакаше.
	— Тиф, Ваше Величество — уведоми ме. — Трескав е. Не биваше да идвате. Много е заразно. На вашата възраст не е безопасно.
	Тиф. Същата болест едва не бе убила втория син на сестра ми Аликс. Преглътнах страха.
	— Няма да изгубя още едно дете. Ако някой ще умира, нека съм аз. Изпратете съобщение на императрицата. Предупредете я да не идва. Не бива да се излага на риск и, опазил ни Бог, да пренесе заразата у дома и да застраши дъщерите си.
	Ники бе в полусвяст. Розови петна осейваха тялото му, леглото му подгизваше от пот. Къпех го, сменях чаршафите и се молех да остане жив. След седмица треската намаля. Изнемощял, Ники нямаше сили да вдигне глава от възглавницата. Спях на стол до постелята на сина ми въпреки опасенията на Боткин, че ще прихвана болестта. Чух го да се размърдва. Приведох се до напуканите му устни.
	— Обещай ми — прошепна. — Алики. Момичетата ми… Обещай да се грижиш за тях.
	— Ще оздравееш. Температурата спадна. Отпочивай. Тук съм. Няма да те оставя сам.
	— Обещай — очите му молеха.
	Кимнах.
	— Обещавам.
	Минаха три седмици, докато събере сили да пътува. През това време с финансовия му министър граф Вите решихме да обявим Миша за царевич. Ники се съгласи неохотно при условие Миша да сдаде титлата, ако Александра роди син. На двайсет и една, офицер в Ездитния гвардейски полк, Миша изрази недоумение. Обяснихме му, че е спешна мярка. Болестта на Ники бе отворила очите ни за опасността да умре, без да е посочен наследник на трона.
	Всички разбираха, че решението е било неотложно. Всички, освен Александра. Докато Ники се възстановяваше в Александровския дворец, неоспоримата й съпружеска преданост бе равна на яростта й към мен.
	— Новият ни царевич ще си потърси ли скоро царевна? — попита ме тя.
	Седяхме в бежовия й будоар с дъщерите ми — Ксения и Олга. Бяха дошли в двореца по моя молба да правят компания на момичетата, докато помагам в грижите за Ники.
	— Не съм обмисляла въпроса — отговорих.
	Казвах истината. Почудих се как тя е успяла, след като Ники едва се придвижва от леглото до кабинета си.
	Обърна се към Ксения.
	— Е, ако се задава сватба, ще се наложи да се явя пред хората без никакви бижута. Булката му ще получи моите, защото се падат на царевната, а вдовстващата императрица не отстъпва другите.
	В този момент изпитах бездънна омраза към нея. Ако дъщерите ми ги нямаше, не бих скрила чувствата си. Задоволих се да запаля цигара. Тя присви очи, защото се отвращаваше да пушат в покоите й — макар неведнъж да бях усещала мирис на тютюн, издаващ, че невинаги страни от вредния навик.
	— Щом родиш син, всичко ще си дойде на мястото — уверих я ведро. — Неговата съпруга няма да страда от недостиг на бижута.
	Върху бледите й бузи пламнаха червени петна.
	На другия ден напуснах двореца й, успокоена, че състоянието на Ники се подобрява. Във влака Ксения попита:
	— Защо я обиждаш? Миша става престолонаследник, после намекваш, че никога няма да има син.
	— Засега няма — посочих.
	Олга се изкиска. Споделяше моята неприязън към Александра. Ксения поклати глава.
	— Не постъпваш разумно, мамо. Със сигурност успя да разпалиш вражда.
	Очаквах с нетърпение схватката. Исках да й кажа точно какво мисля за противните обноски и буржоазния й манталитет. Бях разярена от безочието й да се впуска в дребни свади за бижута, след като синът ми, нейният съпруг, е бил на косъм от смъртта. За да подчертая погнусата си, върнах царските бижута в съкровищницата и я информирах писмено.
	Мислено й пожелах да я премажат с цялата си тежест.

	* * *

	Висок и изискан, с изваяни романовски черти и благосклонна усмивка, Миша привличаше достатъчно женско внимание. Предупреди ме, че не иска да се обвързва. В началото на века Олга навърши пълнолетие и също не проявяваше интерес да се омъжи. Реших, че е назрял моментът да дебютира в обществото. Нямаше да стане красавица, но имаше изразителни тъмни очи; иначе си оставаше изцяло дете на Саша.
	— Дебют? Защо? Мразя баловете.
	— Така си мислиш. Как ще разбереш, ако не пробваш?
	— Не — стисна челюсти тя.
	— Да. И ще се усмихваш.
	Превърна пробите на роклята в изтезание, а по време на бала се оплакваше толкова шумно как пантофките й сплескват пръстите, че от кавалерите се изискваше истинска храброст, за да я поканят на танц. Едва дочака края на празненството, обърна се към мен и изтръгна диадемата от косата си.
	— Ето. Дебютирах. Разбрах от опит колко мразя баловете.
	Врътна се и си тръгна. Погледнах отчаяна към Таня.
	— Как ще й намеря съпруг?
	— С голяма доза предпазливост — отговори придворната ми дама. — И търпение.

	* * *

	Дебютът на Олга откри сезона и прекрати официалния ми траур за Георгий. Поръчах си нова рокля от розово кадифе с апликации от кремав сатен и поръбени с дантела ръкави. Щом влязох в двореца й и свалих мантията, Михен възкликна:
	— Ах, Мини, как е възможно да не старееш! Ако бях лековерна като Мама Жигон, щях да заподозра, че преборваш годините с вълшебни отвари.
	Оприличаваше Александра на саможивата героиня от френския марионетен театър. Забавен и злостен, прякорът неслучайно се бе разпространил като горски пожар сред великите княгини. Не ми харесваше, но оценявах находчивото сравнение.
	По-късно, вече сред гостите в салона й, Михен полюбопитства за наскоро оповестената четвърта бременност на Александра.
	— Постоянно лежи. Ако канапето й можеше да материализира син, досега щеше да има дузина. Искрено се моля този път наистина да роди момче.
	— Сигурно и тя използва всички средства.
	Михен кимна на една графиня; смарагдите, красящи пухкавата й шия, отправиха заслепяващо предизвикателство към бледите опали на благородната дама. Отново долових полутонове в гласа й — издайнически знак, че изгаря от желание да сподели тайна. Михен криеше ревниво силните си карти. Разиграването можеше да се спечели само с надхитряване.
	— Бог едва ли приема заповеди от нея.
	Не си мерех думите. Още бях разгневена от поведението на Александра. В отговор на писмото ми за бижутата, ме бе уведомила, че вече не ги намира за подходящи и ще поръча нови. Беше ме накарала да ги предам единствено от завист, после бе оповестила най-невинно бременността си. Не отидох в Александровския дворец да я поздравя. Виждах Ники, когато идваше в града за срещи с министрите, но отказвах да се занимавам с прищевките й.
	— Бог е излишен при наличието на доктор Филип. — Михен отпи глътчица от чашата с вино — маневра, прикриваща изкусно сериозната тема. Очите й се плъзнаха към мен. — Не знаеш ли? Явно наистина те държи в неведение.
	Усмихнах се, за да смекча жилото на думите й.
	— Ако не греша, ти ще ме просветлиш.
	С кикот Михен свали картите на масата.
	— Запознала ги Анна Вирубова — незначителна придворна дама. И все пак нашата Мама Жигон я настанила в самостоятелна къща край двореца. Двете шият и свирят на пиано заедно като най-добри приятелки. Та така… Вирубьова й представила въпросния Филип от Париж. Не знам какви са препоръките му, ако изобщо съществуват. Сред приписваните му дарби обаче е способността да общува с неродени деца и да ги убеждава — или да им заповядва — да си променят пола. Мама Жигон се съветва с него в къщата на Вирубова.
	Сви рамене, сякаш обсъждаше дребна чудатост. Разкритието й обаче не беше никак нищожно. Залата се завъртя пред очите ми — замайващ парад от паунови рокли и ордьоври, натрупани в златни подноси. Не продумах.
	— Щом Бог не помага, редно е да вземе нещата в свои ръце, нали? — подхвърли Михен.
	— Дано да са скалъпени клюки.
	— Дочути от благонадежден източник, информирал Владимир — присви устни Михен.
	— Владимир уведомил ли е Ники?
	Синът ми несъмнено бе наясно, но едва ли би одобрил приумиците на съпругата му да стават обществено достояние.
	Михен би подбелила очи, ако не бяхме заобиколени от гостите й.
	— Отлично знаеш какво мисли Владимир за… хм, за всичко. Не би откровеничил пред Ники. Колкото до мен, устата ми е запечатана. Отдавна съм се научила да стъпвам на пръсти край нашата царица.

	* * *

	Минах през празничния сезон с обичайната си жизнерадост, доволна да открия, че както винаги ме приемат топло. Прелитах между салоните, операта, театъра и балните зали, стремейки се да изтласквам от ума си наученото от Михен.
	Докато не го чух отново, този път от княгиня Зинаида Николаевна Юсупова — изтъкната представителка на висшето общество, наследница на най-значимото частно богатство в Русия. Сподели клюката през смях, заобиколена от любопитни дами. Намирах се на няколко крачки от тях. Преди да успея да примигна, Зинаида размахваше ветрило, затрупана от лавина ненаситни въпроси. Преди Нева да се разтопи, всички влиятелни кръгове — а и мнозина извън тях — щяха да знаят, че императрицата ни залита по окултното.
	Помолих френския посланик да проведе конфиденциално разследване. Докладът му се оказа по-обезпокоителен от очакваното. Въоръжена с него, броях дните до появата на Ники в Зимния дворец.
	Както Саша, синът ми не успяваше да усмири роднините. Чичовците му често нахлуваха при него без предупреждение и го отрупваха с жалби за това и онова. Изглежда вече беше имал посетители, защото ме посрещна в кабинета си с морно изражение и с думите:
	— Ако си дошла да се оплакваш, мамо, недей. Чух достатъчно, та да ми се прииска да абдикирам и да стана пастир.
	— Не го казвай дори на шега. Бог те е упълномощил да управляваш.
	— Така говорят. Но чичовците ми явно са глухи. — Запали цигара и ме изгледа над купчината документи. — Какво има.
	— Нищо. Не може ли майка да посети сина си?
	Посочи ми стол.
	— Слушам те.
	Извадих една кожена папка от вътрешния джоб на мантията си. Седнах и пригладих бавно поли, сякаш докладът не е от значение. Наблюдавах внимателно реакцията му и останах доволна от сключените му вежди и набръчканото чело.
	— Кой е узнал?
	— Всички, предполагам. Първо чух от Михен, после на бал, устроен от княгиня Юсупова. Такова нещо не може да се укрие, дори в Царское село.
	Без коментар той затвори папката и понечи да ми я върне.
	— Подготвих я за нея. За да е наясно, че нейният доктор Филип няма разрешително да практикува медицина. Всъщност в Париж са го арестували за кражба.
	— Прочетох доклада.
	— Той е мошеник. Ще позволиш ли такъв човек да посещава съпругата ти в Александровския дворец?
	— Не само нея. И аз се консултирах с него. Има сили. Говори с мъртвите. Извика духа на татко.
	Шокирана, отначало си помислих, че се шегува, и то безвкусно. Погледна ме обаче, сякаш не е изрекъл небивалица, и самообладанието ми рухна.
	— Да не си се побъркал? — Скочих на крака. — Какви ги приказваш… Пред мен, твоята майка и негова съпруга.
	Стреснат, Ники заобиколи писалището.
	— Мамо, доктор Филип ни е приятел. Съветите му ми вдъхват увереност. Твърди, че татко бди над мен. — Пресегна се към ръката ми. Отдръпнах се рязко. — Не знаеш какво преживявам. Житната криза подклажда метежи. По препоръка на граф Вите намалих данъците на селяните, при условие че продават по-евтино зърно. Сега гладуват. В Москва вилнеят агитатори. Сергей е арестувал десетки бунтари. Бракът на брата на Алики се разпада. Дъки го напусна, защото…
	— Осведомена съм за положението в страната — прекъснах го. — И за Дъки. Сварила съпруга си в леглото с пажа им. Или с камериера? Отвратително. Виктория да му мисли. Дъки й е внучка все пак.
	— Виктория умира. — Гласът му секна. — Алики е потънала в скръб. Иска да види баба си за последно, но заради бременността не бива да пътуваме.
	Изумих се. Сеанси с шарлатани, а сега и необяснима тъга по една недружелюбна към Русия кралица, превърнала живота на леля му Мария в чистилище. Всякаква представа за себе си ли бе изгубил?
	— Тя видя баба си преди три години. — Отказах да изразя печал от близката смърт на Виктория. — Двамата посетихте Англия по време на голямата ти обиколка.
	Той ме погледна колебливо. Налагаше се да проявя твърдост. Съчувствах му и го разбирах повече, отколкото предполагаше. От трийсет години живеех в Русия. Знаех какво понася. Бях свидетелка на терзанията на дядо му и баща му.
	— Трябва да отпратиш мошеника — настоях. — Научат ли вестниците, ще ви превърнат във фарс. Нелепо е да се консултира с лъжепророци с надеждата да роди син. Само Бог може да ви даде желаното.
	Той се върна зад писалището и запали нова цигара, макар гъст пушек да забулваше кабинета.
	— Е? — Прииска ми се да тропна с крак и да му се разкрещя, както правеха чичовците му. — Покажи й доклада. Не би дръзнала да се замеси в скандал. Разбере ли истината, ще го отпрати.
	— Не мога — отговори тихо Ники. — Предпочитам хиляди шарлатани да говорят на Алики какаото иска, отколкото да търпя изблиците й.
	Стиснала облегалката на стола, преглътнах буцата в гърлото ми. Ето го най-сетне страшния момент — признанието, че е избрал неподходяща съпруга. Той обаче добави:
	— Иска просто да е уважавана императрица. Основа благотворителна организация. Аристократки шият дрехи за селянчета. Надяваше се да помогне и на сиропиталищата. Благородните дами обаче й връчиха петиции за назначения на синовете им в полковете. Изискаха и постове в двореца за дъщерите им. Отказа им с довода, че да сторят добро на бедните е достатъчна награда. Оттеглиха се и начинанието пропадна.
	Постарах се гласът ми да прозвучи помирително, макар и в разрез с действителните ми чувства.
	— Ако ме беше попитала, щях да я предупредя. Не действаш ли неумолимо, никой не прави нищо безвъзмездно. Знаеш какъв натиск оказвах, за да задействам държавните благотворителни институции.
	— Които отказваш да й повериш. — Гласът му се вледени. — Мамо, нужно ли е да я препъваш на всяка крачка. Първо бижутата. После катастрофалният дворцов бал, последван от обявяването на Миша за царевич. Нямахме избор след смъртта на Георгий, знам, но Алики ги прие като тежко оскърбление. А сега искаш да й съобщя, че си разследвала приятеля ни? — Той смачка недоизпушената цигара в препълнения пепелник и промърмори: — Втръсна ми да слушам как всички мислят, че ти управляваш Русия.
	Все едно ме зашлеви. Вкопчена в стола, вирнах брадичка.
	— Не се безпокой. Скъсай доклада. Няма да се меся в делата ти.
	Обърнах се към вратата в очакване да чуя извинение. За пръв път се спречквахме така. Той не помръдна; не ме спря нито с дума, нито с жест. Излязох от кабинета.
	Разбрах, че тя далеч не е дребно неудобство. Тровеше отношенията ми с Ники, възпитан да ме уважава и цени. Нямаше как да ме измести от полагащото ми се място, но можеше да ме накаже по-жестоко. Да ме лиши от обичта на сина ми.
	Дори само за да не го изгубя, бях принудена да се смиря.


>>	Двайсет и девета глава

	Дъщеря ми Олга влезе в дневната в Гатчина, облечена в омачкано палто и с раздърпано пътно боне, и заяви:
	— Изглежда съм сгодена.
	Не й обърнах внимание. Бях избягала в Гатчина от тежкото начало на годината и пишех закъснели писма на роднините си. Кралица Виктория бе починала в края на януари и Александра беше превърнала богоявленските празници в безконечна литания от заупокойни служби. Бърти вече бе крал Едуард VII, а сестра ми — негова кралица. Изстрадвах дните в Александровския дворец заедно с внучките си, докато Александра скърбеше. За да я разсея, й предложих да поеме няколко благотворителни организации. Изрази признателност, но бързо пренебрегна задълженията си и директорите продължиха да отправят молбите си към мен. Снаха ми бе твърде заета да страда за баба си и да пази нероденото си дете. Нямаше време за добри дела. В момента първостепенната й задача — според нея, а и според всички нас — бе да осигури престолонаследник на Русия.
	И ето я сега моята Олга, поверена на Ксения и Сандро. Бях я настанила в новия им дворец край протока Мойка, защото предпочиташе да посещава пролетните концерти и приеми, без да я надзиравам.
	— Прекрасно, скъпа — отвърнах напосоки. — Забавлява ли се?
	— Изслушай ме. — Ниската нотка в гласа й ме накара да вдигна глава. — Бях на бал в двореца на Олденбургови. Княгиня Евгения ме покани. Приех по задължение.
	— Разбира се. Олденбургови са изтъкнато семейство, а княгиня Евгения Максимилиановна е очарователна. Зарадва ли ти се?
	Олга отговори безизразно:
	— Извънмерно. Неотдавна синът й Пьотр ни придружи мен и Ксения на балет в Мариинския театър. Нищо особено. На бала обаче княгинята ме заведе в друг салон, където чакаше Пьотр. Предложи ми брак. Смаях се.
	Засмях се.
	— Шегуваш се! Пьотр е над трийсет, заклет ерген.
	И безнадежден комарджия, едва не добавих, довел майка си до пълно отчаяние.
	— На трийсет и две. Досега не бил срещал жена, достойна да му стане съпруга. Настояваше да получи отговор. Казах: „Благодаря.“
	Разбрах, че говори сериозно. По природа не беше духовита.
	— Това ли е?
	— Не. В балната зала всички гости ни поздравиха. Ксения остана поразена. — Олга извади писмо от джоба си. — От Пьотр. Твърди, че сме сгодени. Иска да ни разреши да го обявим официално.
	Грабнах писмото и го прочетох.
	— Пише, че си приела предложението му!
	— Казах „благодаря“. Смята ли се за съгласие?
	Прочетох писмото още веднъж.
	— Той явно го е приел така. — Погледнах пак Олга, увенчана с ужасното боне. „Няма деветнайсет, а прилича на стара мома“, помислих си неволно. Тутакси ме обзе чувство на вина. — Изпитваш ли влечение към него? — попитах рязко.
	— Не особено. Но вероятно е по-добра партия от някого, когото не познавам.
	Обзеха ме невъзможни за разплитане чувства. Пьотр Олденбург бе сравнително подходящ; родственик на Романови по майчина линия — баба му бе дъщеря на Николай I. Не бих го избрала обаче за нея, макар да си спомнях думите си, изречени пред Таня: „Как ще й намеря съпруг?“.
	Навярно чрез гафа на Олга въпросът се бе разрешил от само себе си.
	— Обмислих положението — продължи тя. — Не искам да се женя в чужбина. По-добре да живея тук. Това искаш и ти.
	— Да — признах. — Предпочитам да останеш в Русия, но очевидно не си влюбена в него.
	Сви рамене.
	— Не съм очаквала да съм влюбена в съпруга си. Не приличам на Ксения.
	Безспорно. Шлифована пианистка, запленена от живописта, досега Олга бе изразявала само едно желание — да открие художествено ателие. Колкото и да се стремях да й насаждам умения, присъщи на велика княгиня, Олга живееше в свой свят, непристъпен за мен. Липсваха й жизнеността и женствеността на Ксения, ала оценявах разсъдливостта й. Бракът беше задължителен, макар, както сама бе отбелязала, любовта да спохождаше малцина.
	— Ще пиша на Ники — казах след дълго мълчание. — Ако си напълно сигурна.
	— Да. Искам да се оженя възможно най-скоро.

	* * *

	Ники отговори, че е изненадан, но не би отказал, щом Олга е взела решение. Разпитах я отново, защото необяснимата й припряност ме смущаваше. Не бях успяла да се сближа с най-малката си дъщеря и все пак се боях да не допусне ужасна грешка, за която да се разкайва до края на дните си.
	— Нужно ли е да го обсъждаме? — раздразни се тя. — Вече ти обясних. Защо да не е той? Няма постоянно да ми върви по петите, а точно това искам.
	Вземеше ли решение, Олга бе упорита като Саша. Нямаше да се отметне. Утеших се, че поне ще остане в Санкт Петербург, където ще мога да я наглеждам. През май 1901 се сгоди официално за Пьотр; след сватбата през август се премести в двореца на Олденбургови на Марсово поле. Миша се натъжи от раздялата — ежедневните срещи с нея щяха да му липсват. От децата ми единствен той не беше женен; предстоеше му грижлив избор на съпруга, достойна за престолонаследник.
	След сватбата на Олга заминах за Дания да посетя татко и да се срещна със сестра ми, после се върнах в Русия за раждането на четвъртото дете на Александра.

	* * *

	Кръстиха я Анастасия — красиво име за красива дъщеря с ангелско лице, меденозлатисти къдри и изумителни виолетово-сини очи като на майка й. Въпреки всичките й недостатъци, не можех да отрека, че Александра ражда съвършени деца. Четирите ми внучки от нея бяха обаятелни и здрави. Този път обаче разочарованието на Александра бе осезаемо. Ники сподели колко плакала и повтаряла отчаяна, че се е провалила. От дън-душа копнеела да даде царевич на Русия.
	Почудих се дали е възможно и безопасно. На двайсет и девет Александра наближаваше възрастта, когато плодовитостта намалява. С всяко изтощително раждане излагаше на риск живота си. Здравето й се влошаваше — лумбагото я приковаваше на легло седмици наред; обезформената фигура и измъченото лице помрачаваха красотата й. Да отглежда четири дъщери не е лесно за никоя майка, особено за Александра, ръководеща двореца си с желязна дисциплина, похвална за кален генерал.
	Бях си научила урока обаче. Не се намесих — решение, за което скоро щях да се разкайвам.

	* * *

	През целия празничен сезон в петербургските салони се шушукаше как Нейно Императорско Величество се съветва с окултисти. Целеустремеността на Александра, съчетана с безогледно пренебрегване на последствията, ме безпокоеше открай време. Сега по неволя отклонявах въпроси за доктор Филип и за необяснимото приятелство на снаха ми с Анна Вирубьова. Примирието на Англия с Франция, принудило ни да се включим в съюз срещу Прусия, и японското посегателство срещу владенията ни в Манджурия бяха маловажни теми. Най-обсъжданата си оставаше дали чудатите уклони на царицата ще дадат плод.
	— Ще ни направи за смях — споделих с Михен. — След брачното фиаско, сътворено от брат й, би следвало да стъпва по-внимателно.
	— Много по-внимателно. Казах ли ти за писмото от Дъки? Не е за вярване! Съпругът й наистина не е подбирал — коняри, готвачи…
	Разкривих лице. Вече бях информирана за безсрамията на херцога, брат на Александра.
	— Знам. Дъки се е върнала в Сакс-Кобург при майка си. — Впих очи в Михен. — Нали не я насърчаваш?
	Михен опипа новата си смарагдова гривна.
	— Какво имаш предвид?
	— Разбираш отлично. Навремето Дъки искаше да се омъжи за твоя Кирил.
	Тя изсумтя.
	— Преди години се бяха сближили, вярно. Но след голямата му обиколка тя избра онова изчадие.
	— Няма връщане назад. Разведена е. Наясно си, че на членовете на семейството ни е забранено да се женят за разведени. В добавка Дъки и Кирил са братовчеди. Необходимо им е одобрение от Църквата. Само Ники може да го поиска, а той няма да го направи.
	— Знам. Посъветвах Кирил да я вземе за любовница, ако още е увлечен по нея. — Ахването ми предизвика смях. — Представяш ли си реакцията на Мама Жигон, макар брат й да е виновен. Моят Кирил поне не ухажва конярчета.
	При мисълта за гнева на Александра — одобрила неохотно развода, без изобщо да споменава дела на брат си — у мен не остана никакво съмнение, че антипатията на Михен към снаха ми надвишава моята.
	Сезонът приключи с горчива нотка.
	Александра оповести, че чака дете. Доктор Боткин я прегледа и не установи бременност. Обляна в сълзи, царицата се усамоти, принуждавайки Ники да се върти безпомощен край нея. Министрите ме заляха с жалби, че синът ми оставя империята на произвола на съдбата.
	Впрегнах цялата си воля, за да не препусна към Царское село и да го бомбардирам с упреци срещу нея. Подозренията ми, споделени преди години с Аликс, се оправдаваха. Александра не бе подходяща и възпрепятстваше способностите на Ники да управлява.

	* * *

	— Сгреших. Пьотр е искал само парите ми и ги харчи безогледно. — Олга прокара длан през косата си; за мое смайване пръстите й смъкнаха цели кичури. — Скоро ще ми е нужна перука. Погледни ме. Ще ме вкара в гроба. Не трябваше да се омъжвам за него.
	— Нали си избра съпруг, който да те оставя на мира — отвърнах безпомощно, забелязала сълзите в очите й.
	— През първата брачна нощ ли? — извика тя. — И всяка следваща, за да играе комар в клуба си? Има любовници. Повече не искам да живея с него. Не ми казвай да опитам. Нещастна съм. Брачната атмосфера няма да се подобри.
	Какво можех да направя? Дъщеря ми напусна съпруга си и се върна вкъщи — непоносим скандал за мен. Миша я взе под крилото си. Развеждаше я из града и я придружаваше на празненствата по случай двувековния юбилей на Санкт Петербург.
	Помолих Ники да отбележи събитието с дворцов бал. В чест на приемствеността предложих гостите да се облекат по руска мода от седемнайсети век. Не биваше да загърбваме задълженията си, а семейните ни злополучия изискваха засенчване със зрелище. Щом насрочихме бала, всички прегърнаха идеята ми; правеха тайни проби в шивашките ателиета и същевременно издаваха дребни подробности, та да няма двамина в еднакъв костюм.
	Поех грижата да разпратя поканите с императорския герб на триста и деветдесетте гости, понеже Александра даде ясно да се разбере, че предпочита да остане в Царское село. На бала обаче бе длъжна да присъства; появи се със сериозно лице, в старинен сребърен брокат и великолепен смарагдов дубликат на корона от седемнайсети век, изработен от Фаберже. До нея Ники носеше кафтан от златна коприна и ботуши с извити нагоре върхове. В типичния си неподражаем стил Михен сияеше в старинна дворянска премяна, допълнена с кокошник с перлени нанизи. За себе си бях избрала корона от сапфири и диаманти (за задоволство на Михен — по-малка от нейната) и поръбена със самур рокля в бяло и златисто — реликва от съпругата на Петър Велики, извадена от кремълската съкровищница. Княгиня Зинаида Юсупова, облечена в зашеметяваща рокля, обвезана с перли, зарадва всички с изпълнение на солов танц.
	Беше прекрасна вечер. Чувството, че съм се върнала във времето, когато бях императрица, продължи и на другия ден. Позирахме за снимки и в изблик на разнеженост Александра предложи да ги публикува за спомен в албум с ограничен тираж. Подписа лично всяко издание и ги разпрати на гостите със собственоръчно написана бележка — рядък жест на зачитане от нейна страна.
	На бала Миша запозна Олга със свой другар от полка на Сините кирасири, разквартируван в Гатчина. Не след дълго хората започнаха да виждат офицер Куликовски и Олга да се разхождат из града с карета и да вечерят заедно. Слухът стигна до мен.
	— Току-що се раздели със съпруга си и се захласваш по обикновен офицер. Всички говорят. Нямаш ли чувство за благоприличие?
	— Членове на семейството му са служили в армията ни поколения наред — отговори дъщеря ми. — Бяха поканени на бала. Едва ли е неприлично да общуваме. И преди да кажеш още нещо, искам развод. Пьотр е длъжен да приеме. Той има какво да крие. Аз — не.
	— Очевидно — просъсках. — Но дори Ники да ти позволи, не може да се омъжиш за офицера. Не е благородник. Забрави ли какво стана, когато прачичо ти, великият княз Павел, овдовя и се ожени повторно? Понеже съпругата му е от простолюдието, Ники го лиши от дохода и титлата. Наложи се да замине в чужбина с нея. Децата му останаха при Сергей и Ела. Това ли искаш?
	— Освен тайни нямам и деца — тросна се тя.
	Продължи да се вижда с Куликовски. Плъзна слух, че има любовник, и аз понесох удара. Не можех да контролирам поведението на дъщеря си и не успявах да измъкна Ники от мрежите на Александра.
	В късната есен на 1903 Боткин потвърди, че царицата е бременна. Според доктор Филип детето бе син. Никой, освен Александра и Ники не му повярва. Докато се подготвях за появата на още една внучка, която макар и желана, не би осигурила приемственост на династията, внезапно ни връхлетя война с Япония.
	Не бях на себе си. Министър Вите и по-умерените членове на кабинета настояваха Ники да преговаря, за да избегне въоръжена схватка в Манджурия. Дори Бърти му писа. Предупреди го, че е сключил съюз с Япония и избухне ли война, ще се окажем враг на Британия. Ники обаче послуша наглия съвет на чичовците си, че кратка война е точно от каквото се нуждаем за повдигане на патриотичния дух. Щели сме да подплашим малодушните „кучета с жълти кореми“ само с обстрел от войнишки калпаци.
	През февруари 1904 Япония нападна изненадващо Порт Артур. Кирил, синът на Михен, бил принуден да си спасява живота със скок в морето. Зле подготвените ни войници подели битка от укрепените хълмове. Японците отвърнали с далекобойна артилерия, предоставена им от Прусия, и унищожили тихоокеанската ни флотилия. Ники застана начело на Балтийската флота, изпратена като подкрепление. Войската трябваше да измине стотици километри по недовършената Транссибирска железница. Изгубихме време при поставянето на временни релси и в резултат претърпяхме немислимо поражение.
	Провалът опетни доброто име на сина ми. Престъпната леност, непростим порок на командирите ни, го принуди да наложи наказания и да вземе още по-крути мерки след убийството на един от военните му министри, прострелян в Москва.
	Вестта стигна бързо до Санкт Петербург и смрази кръвта ми. Неразкритите убийци бяха разпратили страховито възвание до вестниците. Обявяваха се за членове на революционно движение — социалдемократи, вдъхновени от германския философ Карл Маркс. Както предупреждавах Ники, докато Александра обсебваше вниманието му, нова заплаха бе заела мястото на изкоренените нихилисти. В отговор Ники упълномощи московския губернатор, великия княз Сергей, да издири бунтарите, да нахлуе в укритията им и да арестува тях и поддръжниците им. Последователите им обаче се множаха заради войната с Япония; стотици мъже, мобилизирани против волята им, гинеха на бойните полета из незнайни земи.
	Въпреки настойчивите ми подкани, Ники отказа да се върне в Санкт Петербург, за да овладее бурята. В опит да повдигна националния дух организирах Червения кръст да изпрати провизии, медицински сестри и лекари на фронта. Ала битките се водеха далеч и вземаха все повече жертви.
	Родилните мъки на Александра започнаха през август. Чаках вест в Петехоф, молейки се този път — безспорно последен за нея — желанието на царицата да се сбъдне. Раждането на царевич, наследник на императора, щеше да ни даде повод за празник и да разсее хората от гибелната война с Япония.
	Само след три часа Ники влезе в салона, където седях с Ксения и Олга. Приличаше на изтощена родилка — потната му коса беше залепнала за главата, ръкавите му бяха навити над лактите, жакетът му липсваше.
	Изморената му усмивка би осветила цял Санкт Петербург.
	— Слава на бога. Имам син!


>>	Трийсета глава

	Бог изпрати дар на Русия — здраво момченце със сиво-сините бащини очи, туфи руси къдрици, щедра усмивка и ръчички, сграбчващи каквото му се изпречи пред очите.
	Бях до златния купел в параклиса в „Петерхоф“*, когато кръщаваха Алексей Николаевич. По традиция Ники и Александра не присъстваха; четирите им дъщери, нагиздени с миниатюрни дворцови рокли и перлени диадеми, стояха ококорени до мен. При досега на хладната вода върху челото му Алексей изхленчи. Анастасия се изкиска. Татяна й изшътка. Олга и Мария ми се усмихнаха, забелязали как вдигам пръст пред устата си, за да ги смълча.
	[* Дворцово-парков ансамбъл в едноименния град на около 30 км от Санкт Петербург. Една от главните резиденции на руските царе. — Б.р.]
	Не бях недоволна. Трябваше да има смях по време на кръщавката на внука ни. Той бе нашето бъдеще.
	Крепостта даде триста топовни салюта. Народът празнуваше, забравил за ден войната с Япония. На легло в „Петерхоф“, Александра приемаше поздравления от цяла върволица доброжелатели; докладваха ми, че дори се усмихвала. Бе постигнала желаната цел, опровергавайки мнозина. Не присъства обаче на бала в нейна чест; възстановяваше се от раждането. Заместих я, застанала с грейнало лице до сина си.
	След празненствата Ники се върна със семейството си в Царское село. С подновени сили се заех отново с благотворителни начинания. Месеци наред обикалях болнични отделения и изпращах сандъци с лекарства на фронта. Най-сетне се върнах в двореца, където Оболенски ме чакаше пред портата.
	Ники ме викаше спешно.

	* * *

	— Защо не спира кървенето? Пъпната връв падна отдавна. Раната трябваше да е заздравяла. Какво става?
	Стоях до люлката от лимоново дърво. Алексей риташе, стегнат в повой — зловещо на вид приспособление, ограничаващо движенията му. Плачеше жално; беше гладен, не бе сукал от дни. Бледата му кожа изглеждаше почти безцветна. Боткин смени превръзката върху сълзящото му пъпче. Прясна кръв напои веднага марлята.
	Евгений Боткин прокара длан по оплешивялото си теме. Стори ми се дълбоко угрижен. Обърна се към Ники, който наблюдаваше деветседмичния си син с изопнато лице. В ъгъла дойката се молеше. Ники й махна рязко с длан. Тя излезе от стаята и през вратата лъхна хладен въздух.
	— Тук е като пещ. Не може ли да… — Замълчах. Нямаше прозорци.
	Ники замърмори:
	— Алики се бои течението да не го разболее.
	— Никой не я кара да отваря всички прозорци, както правеше Виктория в замъците си. Но задухът едва ли е здравословен за него.
	Погледнах Боткин за потвърждение. Докторът въздъхна морно. От три дни не беше спал, бдейки неотлъчно над Алексей. Дори Александра не бе издържала; въпреки възраженията й Ники я отвел замаяна да отпочине.
	— Липсата на чист въздух не е беда — отговори Боткин. — Не спре ли кървенето… — Срещна очите на Ники. — Ваше Величество, редно е да се подготвите.
	— Не! — Синът ми поклати глава.
	— За какво да се подготви? — нахвърлих се върху лекаря.
	— Не — гласът на Ники отекна в непристъпната стая.
	За миг детето замря, после се разплака отново и привлече вниманието на Боткин.
	Ники ме изведе в коридора, където по негова заповед нямаше прислужници. Само абисинците му с увити в тюрбани глави иззеха двата входа, за да препречват пътя на натрапници.
	— Не казвай на никого. И нито дума пред Алики. Обещай ми — закле ме с треперещ глас.
	— За бога, Ники, какво имаше предвид Боткин?
	Синът ми се вцепени, побоях се да не е изпаднал в ступор. Най-сетне рече:
	— Мисли, че Алексей страда от хесенското проклятие. Причинява нелечими кръвоизливи — обясни.
	— Но… това е английска болест — смаях се. — Предава се в семейството на Виктория. Как… — Млъкнах. Александра бе внучка на кралицата.
	Ники запали цигара с трепереща ръка.
	— Синът й, принц Леополд, починал от кръвоизлив. Хайнрих, синът на Ирене, сестрата на Алики, умрял на четири години. Най-малкият брат на Алики, Фрити… Болестта погубила и него. Паднал от прозорец на първия етаж, но според нея не го убило падането, защото нямал и драскотина. Имал вътрешен кръвоизлив.
	Имах чувството, че дворецът е замрял като готов за скок звяр; дори позлатените корнизи над нас сякаш бяха наострили слух. Призля ми. Огледах се за стол, табуретка, нещо, върху което да приседна.
	— Мамо. — Гласът му ме накара да вдигна глава. — Алики е отчаяна. Спре ли кървенето, има надежда. Боткин твърди, че швейцарски учени изследвали заболяването. Някои пациенти оздравявали. — Пое си пресеклив дъх. — Ще наблюдаваме Алексей. Появи ли се синина или подуване, ако болката се усили, значи има вътрешен кръвоизлив.
	— Не сме сигурни. Възможно е да не страда от същата болест.
	Отрицанието прозвуча пронизително в стремежа ми да придам истинност на изречените думи.
	— Времето ще покаже. — Раменете на Ники провиснаха. Цялото му същество се сви навътре. — Според специалистите болестта се предава по майчина линия. Боткин го спомена, преди да дойдеш, и Алики издаде такъв звук… Писък на животно, хванато в капан. — Замълча и продължи с безизразен тон: — Симптомите са проучени. Лека рана, падане, препъване. Всичко може да причини кръвоизлив. Дали е тежък обаче…
	— Да. — Вкопчих се в ръкава му. — Разбрах.
	Прегърнах го. Разплака се, обронил глава върху рамото ми. Сетне се отдръпна рязко и погледна към будоара й в дъното на коридора.
	— Отивам при нея.
	— Върви. Ще се погрижа за момичетата. — Пригладих реверите му. — Сигурно са разтревожени.
	Докато се отдалечавах, ми подвикна:
	— Не им казвай нищо. Малки са и не разбират. Децата повтарят каквото чуят. Алики не иска никой да узнава.
	— Разбира се.
	Забързана към покоите на момичетата, се почудих какво възнамерява да прави. Ако Алексей страда от ужасното заболяване, как е възможно да скрие бедствието от семейството си и от външния свят?

	* * *

	Александра бе избрала за дъщерите си обикновени мебели от явор и завеси от крепон — отглас от скромното й детство. Саша несъмнено би одобрил и войнишките им легла с метална рамка. Момичетата спяха по две в спалня. Деветгодишната Олга и седемгодишната Татяна — „Голямата двойка“, както ги наричаха — имаха тапети със стилизирани цветя и водни кончета, еднакви тоалетни масички и по една икона над леглата. Петгодишната Мария и най-малката, Анастасия — „Малката двойка“ — имаха рози и пеперуди и същата безлична мебелировка.
	Олга бе събрала сестрите си — седяха върху сместените един до друг нарове. Щом влязох, кученцата им заподскачаха край полите ми. Анастасия спеше, прегърнала с пухкави ръчички плюшеното датско мече, подарък от мен за именния й ден. Другите бяха будни. Очите им в различен оттенък — от гълъбовосиво до наситеносиньо — се обърнаха едновременно към мен.
	Както и да ги групираше Александра, внучките ми вече имаха различни характери. Предводителка бе Олга, най-голямата и моя любимка, защото я познавах най-добре. Подобно на дъщеря ми, нейната съименница, тя не се интересуваше от външния си вид. Кестенявата й коса често бе разчорлена, полите й — омачкани. Обичаше да рисува и свиреше майсторски на пиано.
	Сега, подпряла главата на Мария в сгъвката на лакътя си, ме попита тихо:
	— Ще умре ли?
	— Не, разбира се — усмихнах се. — Почти всяко бебе страда от колики.
	— Само това ли е?
	Беше ли дочула нещо? Гувернантката, седнала пред вратата на покоите им, ме изгледа подозрително. Не харесвах жената и й дадох знак да си остане на мястото.
	— Да. — Повдигнах поли и едва устоях на изкушението да си разхлабя корсета. Седнах на ръба на леглото и пригладих златните къдрици на Анастасия. Беше потна — дори стените на двореца излъчваха горещина. — Това е. Боли го коремчето.
	Мария примигна сънено. Чаровница, макар и позакръглена. Татяна седеше с изправен гръб. Отсега си личеше, че ще е красавицата в квартета — с бадемови сивкавосини очи, които преливаха във виолетово, с медноруса коса, взета от Александра, с плътни устни и тънък нос, наследен от Ники. Растеше висока и имаше стройни крайници като балерина.
	— Чухме мама да плаче — обади се Мария. — Каза на татко, че е урочасала Алексей. Защо? Мама е добра. Никога не греши.
	— Притеснена е. Няма проклятие — успокоих я. — Брат ви ще оздравее. Но бебетата са крехки. Бъдете внимателни, когато си играете с него.
	Понеже истината бе забранена, казвах възможното, за да ги подготвя. Щяха обаче да се усъмнят, особено наблюдателната Олга, съвсем различна от Татяна, която често изглеждаше безизразна, отнесена в сънища наяве като майка си. Анастасия също щеше да забележи — по-късно двамата с Алексей щяха да създадат крепка връзка, характерна за малките деца в семейството. Анастасия притежаваше нетипични за възрастта си прозорливост и своенравие. Веднъж й бяха позволили да вечеря с нас, защото им гостувах. Разсмя ме вътрешно, ядейки граха с пръсти въпреки натякването на Александра.
	— Твърдоглава е — отбеляза снаха ми, след като гувернантката изведе Анастасия, оплескана до ушите в зелено. Изрече думите, вперила очи в мен, все едно ми приписва вината. Намекът беше ясен — най-малката ми внучка бе наследила упорството и неотстъпчивостта ми.
	Обходих с ласкав поглед момичетата. Обичах ги от дън-душа — четири велики княгини, нашето бъдеще.
	— Ще бъдете ли нежни към братчето си?
	Олга и Мария кимнаха. Татяна ме погледна замислена.
	— Не ни позволяват да си играем с него — уведоми ме. — Ако ни разрешат, ще внимаваме.
	Говореше сякаш за чашка от крехък севърски порцелан. Какъвто беше, осъзнах. И най-дребното падане щеше да го счупи.
	Надвесих се над Анастасия. Промърмори насън, заровила зачервени бузки в плюшеното мече. Миришеше на шоколад; забелязах издайническите следи по пръстите й.
	— Ядете бонбони в леглото? — повдигнах вежди.
	Мария се изкиска. Засрамена, Олга извърна поглед.
	— Не обичам сладко — поклати кротко глава Татяна.
	— Няма да ви издам. Но не прекалявайте. — Щипнах Мария по крачето. — Иначе ще надебелеете като леля Михен.
	Смехът им събуди Анастасия. Тя ме видя и сънливите й очи грейнаха.
	— Амама! — поздрави ме с измисленото от нея име и се хвърли в обятията ми.
	Беше най-импулсивната. Колкото и да я упрекваха, отрупваше с ласки домашните животни, прислужниците и всеки свой любимец. Когото не харесваше, пренебрегваше го. „По това — помислих си, целувайки лепкавото й бонбонено личице, — наистина прилича на мен.“
	Останах при тях. Анастасия взе френския си булдог Швибзик и го сгуши между нас. Хрипливото му сумтене разсмя Олга и Мария.
	Най-сетне заспаха — всички, освен Татяна. Тя седеше, взряна в далечината. Докоснах ръката й.
	— Не са колики — прошепна, без да се обръща към мен.
	Не беше въпрос, а твърдение. Не успях да отрека.
	— Не са.
	Татяна кимна.
	— Наистина трябва да внимаваме.

	* * *

	Загубата на Порт Артур и смъртта на двайсет хиляди войници предизвика сурова критика в Русия. Вестниците публикуваха унищожителни статии за недалновидността на царя; улиците се наводниха с агитатори. Кабинетът предупреди Ники, че с призивите си за революция социалните демократи подстрекават все повече последователи и подкопават репутацията му.
	Заради жертвите, паднали в сражението за Порт Артур, коледните празненства през 1904-та бяха отменени. Семейното тържество в Царское село протече в напрежение, задълбочено от премълчаната тревога за Алексей. Кървенето от пъпа беше спряло, но Боткин продължаваше да смята, че внукът ми страда от болестта. Предложи строги предпазни мерки, включително приспособление от преплетени ремъци, ограничаващо движенията му. Александра не издаде ужаса, който несъмнено я бе обзел; на мен ми се прииска да посоча, че всяко дете пада и се наранява. Когато отрасне, как щяхме да възпираме любопитството на Алексей, естественото му желание да изучава околния свят? Не допускаха дори кротките домашни кучета край него, сякаш ще му навредят с едно подушване или нежно близване. Съобщих на Анастасия да не пуска Швибзик при бебето. С объркано изражение тя зададе въпроса, който сестрите й не дръзнаха да изрекат:
	— Защо? Шви няма да ухапе Слънчицето.
	Александра наричаше сина си Слънчице, но в момента от нея не бликаше нито лъч светлина. Наблюдавах я на Коледа — издигнала пред себе си стена, непристъпна като килията, където държаха бебето и, далеч от всеки съмнителен досег и повей.
	— Не бива да позволяваш това — споделих най-сетне с Ники в пристъп на отчаяние.
	Синът ми бе дошъл в Санкт Петербург с Александра за богоявленското благославяне на водите.
	— Не можем да пазим в тайна състоянието на Алексей — продължих. — Време е да уведомиш семейството. Всички разпитват защо крием детето. Издай бюлетин. Болен е, не прокълнат. Тя обвинява себе си и бог ми е свидетел колко й съчувствам. Мъката ви обаче ще предизвика състрадание. След загубата на Порт Артур Русия ще се сплоти около теб, ако се разбере, че синът ти е болен.
	Той ме погледна, сякаш съм поискала да си разголи душата.
	— Мамо, здравето на сина ни е личен въпрос. Няма да го превръщаме в спектакъл за политическа изгода. Как изобщо ти хрумна? Откога императорското семейство е длъжно да излага на показ съкровената си болка?
	— Болката ни е очевидна. — Чух Александра в думите му. — Войниците ни бягат през Сибир. Бърти, американският президент Рузвелт и кайзерът призовават за примирие. Изгубихме позициите си в Ориента. Нужно е да внесеш промяна в политиката си. Въведи реформите, замислени от дядо ти, освободи онези, които те съветват да не отстъпваш, и кажи на поданиците си, че синът ти е болен. Предприеми мерките, необходими за опазване на трона.
	Дланта му се сключи в юмрук върху писалището.
	— В никакъв случай. Няма да има примирие. По твое настояване оставих Вите в кабинета, макар да не споделям либералните му възгледи. Наказах виновните за поражението при Порт Артур. Но все още съм цар. Ще управлявам по почина на предците ми. Татко отстояваше самодържавието. Разреша ли конституция и Дума, ще властваме само на думи, ако не ни прокудят. Никога, докато съм жив.
	— Ники…
	Той вдигна ръка, без да отпуска юмрук.
	— Темата приключи.
	За момент се подчиних. Прецених, че тегобите на войната, болестта на Алексей и терзанията на Александра са непоносимо бреме. „Времето ще облекчи товара — казах си. — Тогава ще опитам отново.“ Нямаше да се откажа, докато Ники не проумее, че в съвременната епоха самодържавието е обречено. Никой цар не може да властва както предците си.
	Не отстъпеше ли доброволно, щяха да го накарат насила.

	* * *

	С великите княгини и с Александра, скована в царски одежди, наблюдавах от балкона на Зимния дворец как благославят водите на Нева. Понесли запалени свещи, великите князе и Ники стояха под навес върху заледената река. Патриархът потопи инкрустирания със скъпоценни камъни кръст в дупката, пробита в леда.
	Беше съвършен януарски ден, окъпал в сияние целия свят. Хората в далечината, обвити в облаци от диханията си, стискаха ведра, за да ги напълнят с осветена вода. Изпъната като струна до мен, Александра чакаше церемонията да приключи. Едва се стърпях да не я укоря. Михен и другите велики княгини й хвърляха изпитателни погледи; не бях единствената, забелязала с какво нежелание присъства тук. Вече се носеха слухове, че незнайната страшна болест, застигнала сина й, ще го отнесе в гроба, преди да навърши година. Неотдавна, подложена на разпит от Михен, отговорих:
	— Бебешки неразположения, нищо сериозно.
	Тя се засмя.
	— Мини, за лъжкиня ли искаш да те мислим? Никой не крие царевича, защото страда от колики.
	Патриархът изрече молитвите и се обърна с потира към Ники. В същия момент откъм крепостта проехтяха топовни гърмежи.
	Прозорецът на балкона се разлетя на парчета. Великите княгини нададоха викове и се хвърлиха да се спасяват от стъклените шрапнели. Стоях парализирана под пороя от отломъци. Настана хаос. От двореца наизлязоха стражи. Прибраха Ники и великите князе вътре. Александра побягна, разбутвайки великите княгини. Заобиколена от отряд казаци, се отдалечи по коридора.
	Посипана със стъкла и с разкървавена буза, Михен приближи до ръба на балкона и надникна през облака прахоляк.
	— Стената под нас е разрушена. — Обърна се към мен. — Мислех, че за церемонията използват халосни снаряди.
	— Така е.
	Борех се с паниката; спомените за взрива в трапезарията и за дерайлиралия влак ме нападаха с неумолима сила. Сянката от ужаса на нихилистите оставаше. Новите революционери бяха подели стремежа им да ни унищожат. Охраната не ни беше предупредила за никаква заплаха и нямаше сериозно пострадали, но ме обзе черно предчувствие.
	Михен ме улови за ръка и ме поведе към вътрешността на двореца.
	— Е, този не беше — уточни, докато пантофките ни хрущяха върху натрошените стъкла.


>>	Трийсета глава

C>
	ПРОТЕСТИРАЩИ ЩЕ ОБСАДЯТ ЗИМНИЯ ДВОРЕЦ.
	ТРЪГВАЙ ВЕДНАГА.
C$
	— Всичко е наред. Информирай сина ми, че няма да се поддам. Оставам тук — заповядвах на Оболенски да отговори на спешната телеграма на Ники.
	Ала не беше наред, както беше подчертала Михен същата вечер. За да дойде при мен, тя бе прекосила града с екипаж, теглен от руска тройка, обозначен с лъскавия й герб, сякаш за да предизвика бунтарите да хвърлят бомба по нея. Порязаната й буза още не бе зараснала, защото бяха минали само два дни от деня на произшествието с мистериозния снаряд. Топчиите от крепостта не признаваха да са снаряжили оръдие с истинско гюле, дори погрешка. Ники бе уволнил всички замесени и с указ бе забранил топовните салюти.
	— Чу ли? — попита ме тя, разкопчавайки самурената си мантия в салона ми.
	— Да — потвърдих. — Ники се разпореди да замина за Гатчина. Утре се подготвял масов протест.
	Михен изсумтя нервно.
	— Заповяда на Владимир да се сражава с тълпата, ако наближат двореца. Съпругът ми не знае какво да прави. Охраната се е внедрила сред тях. Имало революционери, разбира се, но повечето са фабрични работници. Стачкуват, недоволни от войната и условията в заводите. Свещеник щял да оглавява шествието. Планирали да доведат жените и децата си и заедно да връчат петиция. Твърдят, че царят винаги…
	— Винаги се е срещал лично с поданиците си.
	Седнах тежко в креслото.
	— Не и след убийството на Александър — продължих. — Сигурен ли е Владимир, че шествието ще протече мирно?
	Тя ме погледна в очите.
	— В противен случай Ники е готов да действа.
	Изпратих нова телеграма до сина си. Настоях да дойде веднага в града. В отговор той отново ми заповяда да отпътувам. Отказах.
	На другата сутрин, 22 януари, извиках Ксения. Олга вече бе до мен. Пристигна и Михен. Женска задруга. Стояхме в дневната, докато демонстрантите прекосяваха Невски проспект към Дворцовия площад. Скандираха „Бог да пази царя“ и носеха плакати с изображения на Ники.
	— Знаят ли, че не е тук? — погледнах тревожно към Михен.
	Кимна мрачно.
	— Владимир ги осведоми. Не му повярваха. Отговориха, че техният батюшка няма да ги изостави в трудни времена.
	Проехтяха изстрели. Втурнахме се към прозорците с изглед към Невски проспект. Хората се оттегляха окървавени; олюляваха се под тежестта на ранените.
	— Докарайте каретите — разпоредих се. — Тръгваме веднага.
	— Сега ли? — ужаси се Ксения.
	Михен поклати глава.
	— Мини, моментът не е подходящ. Излезем ли… — не довърши. — Трябва да останем тук, докато опасността отмине.
	Заповядах на Оболенски да подсили охраната пред портите. Върна се с побеляло лице, разтърсен от касапницата, на която бе станал свидетел. По мръкнало дойде Владимир, облян в пот въпреки студа.
	— Командирът на стражата… — Строполи се на дивана и взе чашата коняк, връчена му от Михен. — Старият глупак заповядал на войниците да стрелят. Насред площада! Пеели химни, а той стрелял по тях. После извел казаците с нагайки и саби. — Пресуши коняка. — Стотици. Избити от нас.
	— Боже мили. — Пръстените се забиха и плътта на сплетените ми длани.
	Поданиците ни, посечени на Дворцовия площад. От нашите войници. Събитията на Ходинка се повтаряха отново. Върху главите ни щеше да се излее нов порой от хули. Вместо да разкрия чувствата си, прошепнах:
	— Ники ще излезе от кожата си. Той…
	— Заповяда това — изрева Владимир. — Заповяда ни при никакви обстоятелства да не допускаме тълпата до двореца. И сега ще ни разкъсат.
	— Не е предполагал — изрекох безнадеждно.
	— Предполагал е, Мини. — Владимир се изправи тежко на крака. — Изпратих му телеграма. Умолявах го да дойде и лично да овладее положението. Отказа да ни послуша.
	Вперила поглед в девера ми, сякаш го виждах за пръв път — не някогашния очарователен млад лудетина, а петдесет и седем годишен мъж, възпълен и в лошо здраве, ядосан, задето обстоятелствата са го лишили от върховенство, от възможност да бъде по-добър цар.
	— Знаеше и сега ще ни обвиняват. Тронът не е за малодушни люде. Саша щеше да се срамува от сина си. Срамуваше се. Брат ми умря без време и остави Русия на един хленчещ страхливец под чехъл. Ники е неспособен да взема решения.
	— Самозабравяш се — срязах го. — Аз съм майката на царя. Върви си, преди да кажеш нещо непростимо, за което ще се разкайваш.
	Михен го улови за ръката. Впи очи в мен и изрече:
	— Ела, Владимир. На никого не позволяваме да ни показва вратата, дори на майката на царя.
	Той се отърси от дланта й. Измарширува покрай мен с думите:
	— Знаеш, че имам право, Мини. Винаги съм те уважавал, но повече не искам да съм му лакей. Синът ти е негоден. Не го ли проумее, всички ще платим за грешките му.
	Вцепених се. Ксения се разплака от отчаяние. Олга я потупа по ръката, все едно утешава разстроено дете. Бях онемяла. Не можех да призная истината.
	Ала и аз се страхувах, че този път Ники бе допуснал непоправима грешка.

	* * *

	В Санкт Петербург и в Москва избухнаха метежи. Нарекоха касапницата „Кървавата неделя“. Царят обяви военно положение. Въоръжените войници, обсадили улиците, не изплашиха работниците. Заради хилядите стачкуващи фабриките бездействаха, макар да се нуждаехме от провизии за продължаващата война с Япония. Който не размахваше бунтовни знамена по улиците и не всяваше хаос, си стоеше вкъщи и се молеше да не ни връхлети още по-страшно бедствие.
	Аристократите заключиха дворците и заминаха в чужбина, „сякаш пред портата «Нарва» издигат гилотина“, подхвърли Михен, когато се срещнахме на чай в имението й.
	По обратния път към Аничковския дворец се осмелих да открехна капаците на прозорците. Под мостовете видях просяци, потърсили заслон от мразовития вятър. Жени в парцаливи шалове мъкнеха кошници към оголени от войната пазарски сергии. Отчаянието ме сграбчи в хищническите си лапи. Жизненият град бе изчезнал безследно, завладян от призраците на революцията, оскъдицата и негодуванието.
	Исках да посетя баща си в Дания, ала се колебаех дали моментът е подходящ. Поех с частния влак към Царское село да се посъветвам с Ники. Релсовият път до Александровския дворец, използван единствено от членове на семейството или за снабдяване на имението, бе поставен под строг надзор. Потърпях, докато войниците, качили се в купето, проверяваха багажа ми, сетне не издържах и възкликнах:
	— В кутията има шоколадови бонбони за внуците ми, не бомба!
	В двореца ме информираха, че Александра е в покоите си, повалена на легло от пореден пристъп на лумбаго. Момичетата се зарадваха да ме видят. Закръглен и усмихнат, Алексей бе в добри ръце — бившият моряк Деревенко го държеше постоянно под око да не би да се нарани. Внукът ми загука, щом се сведох над него, протегна ръчичка и изтръгна кехлибарен наниз от ръкава ми. Стиснах китката му, за да го изкопча. Той присви устни и изхленчи. Паникьосана, проверих дали по кожата му има синини. Нямаше. Беше ми ядосан, че не съм му позволила да подъвче лъскавата плячка.
	Още щом влязох в кабинета му, Ники вдигна свитък от писалището.
	— Писмо от кайзера. Двайсет страници. Написал същото и на теб. Получи ли го?
	— Да. — Запалих цигара. — Не смогнах да го прочета. Лекция е, нали?
	— Предупреждение — изпитото лице на Ники помръкна. — Настоява да предотвратя революцията и поражението от Япония. Дръзнал е да ме укори, задето не съм взел по-бързи мерки след злощастния инцидент на Ходинка и не съм възпрепятствал следващия в Санкт Петербург. Съветва ме да лиша Сергей от поста губернатор на Москва, понеже чичо ми е реакционер. Да оповестя намерение за свикване на парламент. Да подхраня патриотизма на поданиците си, понеже очевидно били изгубили чувство за дълг. — Той захвърли обемистия ръкопис върху писалището. — Според него японците са готови да умрат до крак в името на победата — за разлика от нашите моряци, устройващи метежи посред битката, и от войниците ни, скандиращи революционни лозунги.
	— Е, както всеки германец кайзерът явно има твърде високо самочувствие. — Тутакси прехапах устни; всеизвестните ми антипруски настроения не бяха добре дошли тук, в дома на родената в Германия царица. Погълнат от терзанията си обаче, Ники изглежда не ме чу. — Възможно е да има основание — добавих предпазливо. — Пораженията разпалват недоволство. Военното положение в Москва и Санкт Петербург и призивите на работниците да ни отсекат главите едва ли са признак на стабилност.
	— Съюзяваш се с кайзера ли?
	— В никакъв случай. Съветите обаче са разумни. Поне относно Сергей. Чичо ти е най-мразеният Романов…
	— След мен — поправи ме горчиво Ники.
	— Не те мразят. Обвиняват те. Цар си, имаш сила да внесеш положителна промяна. Сергей обаче злоупотреби с властта си, като осъди хиляди на затвор или смърт. Действията му като твой представител подклаждат яростта срещу нас. Заповядай му да се оттегли. Ще дадеш знак за помирение.
	— Вече е отстранен — изненада ме Ники. — Нямаше избор. Получи писмо със смъртна заплаха. Ела не е на себе си. Децата на Павел са при тях, отдавна трепери за безопасността им и моли Сергей да напусне поста. Вече обмислям кой да го замести.
	Той застана до прозореца с вечната цигара в ръка.
	— Виновен съм — рече след дълго мълчание. — Ти и Владимир ме съветвахте да дойда в града и лично да се справя с протестиращите. Той също се оттегли. Яви се при мен, изтръгна медалите от куртката си и ме разкритикува. Нямало да участва в кабинета на владетел, когото наричат Кървавия цар. Не го спря дори фактът, че синът му Кирил замина за чужбина да се ожени за Дъки без мое позволение.
	Усетих как семейството постепенно издърпва килима изпод краката ми.
	— Обясних на Михен какво ще последва, ако синът й се ожени за Дъки на своя глава.
	Ники се върна зад писалището.
	— Да, но не си успяла да ми спестиш свещения гняв на леля Мария. — Вдигна друго писмо от купчината. — От нея е. Вбесена е, че съм лишил Кирил от титла и доходи. Нарича ме предател на семейството. Владимир ми трябва в двореца. Само той се опита да спре войниците, да не им позволи да открият огън срещу хората. Беше прав. Ти — също.
	Какво да кажа? Редно бе да ни послуша.
	— Ще върнеш ли титлата на Кирил? — попитах.
	Замислих се за Михен. След инцидента с Владимир ми бе обърнала гръб. Липсваше ми, макар да не разбирах защо. Ходовете й никога не бяха еднозначни. Навярно бе подтикнала Кирил да се ожени за Дъки, бившата съпруга на брата на Александра, за да накърни гордостта на царицата.
	Ники въздъхна.
	— Нямам избор. Не одобрявам брака, Алики е вбесена, но при тези обстоятелства не бива да се хващаме за гушата.
	Откакто бе седнал на трона, не помнех да съм чувала по-разумни думи от него. Събрала увереност, реших да съм откровена:
	— Невъзможната война с Япония също ни стиска за гушата. Ако мирът изисква унижение, ще го преглътнеш. Изпрати Вите да преговаря. Действай сега, преди да стане по-лошо.
	Той кимна изтощен.
	— Да. Този път обещавам да те послушам.

	* * *

	Александра се надигна от дивана, за да вечеря с нас и да изслуша дуета на Олга и Татяна. След концерта за пиано заспах дълбоко. В тихото имение за пръв път от седмици не ме споходиха кошмарите, измъчващи ме в Санкт Петербург. През онази нощ не се лутах насън из тъмни коридори, бягайки от незрима тълпа, чийто громол чувах ясно.
	Сутринта слязох в трапезарията — закуските в двореца протичаха без протокол, защото Ники ставаше по-рано от Александра, а момичетата се хранеха в своите помещения. Синът ми ме чакаше със зачервени очи, сякаш бе плакал.
	— Не — заковах се на място. — Алексей ли…?
	— Сергей. — Прекъсна ме. — Бомба. На излизане с каретата от Кремъл. Убили са го.
	— Убийство? Невъзможно. Нали се отказа от губернаторския пост? Вчера го обсъждахме.
	— Разкъсали са го на парчета. Като дядо Александър. — Гласът на Ники потрепери. — Ела е изпратила телеграма. Тя и децата на Павел щели да тръгнат с него, но се забавили, защото Дмитрий го присвил стомах. И те са щели да умрат. Мощният взрив съборил кула на съседен храм.
	Залитнах, вкопчена в ръцете му. В ума ми изплуваха зелените очи на Сергей, изправеният му като струна гръб върху седлото през онзи ден, когато ми препречи пътя към Ходинка. Не му бяха простили. Бяха изчакали търпеливо да отмъстят.
	— Ела пише, че не е останало почти нищо за полагане в ковчега. Заповядах да арестуват престъпниците, но Москва е клоака. Кой знае дали ще ги заловят. — Ники преглътна, събирайки сили за предстоящото. — Алики не знае. Още спи. Алексей хленчи цяла нощ. Никнат му зъбки. Стоя до него, за да му разтривам венците.
	— Трябва да присъстваме на погребението.
	Той стисна трескаво ръцете ми.
	— Не. Заплашили са ни, че Сергей е пръв, ала не е последен. Забранявам. Погрижих се да го погребат с почести, но никой от семейството няма да стъпи в Москва.
	— Ела отглежда децата, защото Павел е заточен в чужбина. Какво ще правят без Сергей?
	Втренчих се в лицето му. Чувствах се безпомощна — лодка, оставена на произвола на насилническата стихия. Всяка вълна, връхлетяла изневиделица, заплашваше да ме потопи.
	— Ще им осигуря необходимото. — Целуна ме по бузата. — Добре е да заминеш по-бързо, мамо. Отивай в Дания. Или погостувай на леля Аликс в Англия. Не се връщай, докато не те повикам.
	Излезе, за да съобщи на Александра, че съпругът на сестра й е мъртъв. Остави ме в трапезарията сред прислужниците, блуждаещи на пръсти край мен. Чух отчаяния писък на Александра, притиснах уста с длан и оброних глава.

	* * *

	Отпътувах за Дания. Ники изпълни обещанието си. Изпрати граф Вите в САЩ. Министърът убеди Рузвелт да подкрепи отказа ни да платим обезщетения. В замяна щяхме да изтеглим незабавно от Манджурия. Вите получи гръмки похвали, задето е сложил край на гибелната война, запратила ни в бездната на революцията. В знак на благодарност Ники възложи на графа да подготви Манифест за подобряване на държавния ред — първата стъпка към конституция.
	Вите ми писа, че оповестените мерки за промяна успокоили метежниците. Според агентите, внедрени в социалдемократическите кръгове, агитаторите изразявали тревога. Предоставянето на конституционни права щяло да саботира революцията им. Вите посочваше като най-сериозна заплаха един от революционните водачи — Владимир Ленин. По заповед на Саша били екзекутирали по-големия му брат, обвинен в тероризъм. Ленин станал последовател на марксизма и два пъти го арестували за противодържавна дейност. Избягал в чужбина, където оглавил болшевиките — радикални марксисти, прокламиращи пролетарска власт. За разлика от нихилистите, лишени от единно ръководство, болшевиките се бяха обединили и имаха лидер. Вите не го казваше направо, но подтекстът бе ясен — синът ми се намираше на опасен кръстопът. Не престанеше ли да защитава самодържавието, щеше да изгуби трона.
	Веднага писах на Ники: „По-добре да се откажеш от нещо, отколкото да се разкайваш за всичко.“
	На осемдесет и седем, баща ми живееше в дворец, тънещ в безвремие след смъртта на мама. Превита под товара на короната, Аликс не успя да дойде. Сестра ми Тира обаче пристигна. Не бяхме се виждали от години и бяхме във възторг от срещата. Настанихме се в „Амалиенборг“ и пазарувахме в Копенхаген за радост на датчаните. Бракът на Тира я подлагаше на тежки изпитания, но двете се отдадохме на спомени за детството, когато животът не бе толкова сложен. На раздяла й обещах да я посетя в Австрия.
	В Дания научих, че прекършените ни войници са се върнали изтерзани у дома, където били обречени на глад. Икономиката ни, съсипана от войната, предизвика нови брожения. Всеобща стачка и ожесточени митинги парализираха страната. Революционерите, групирани в Москва, настояваха за свикване на местни „съвети“ с членове от работническата класа. Изтъкваха сериозните си намерения чрез убийства на правителствени служители и бомби. Вите ми писа отново. Искаше подкрепа. Въпреки негодните телеграфни услуги, успях да изпратя отговор. Подтикнах Ники да ускори предоставянето на гражданска свобода.
	През октомври синът ми обяви Русия за полуконституционна монархия. Разпореди да се сформира Дума, народно събрание, и разширен държавен съвет, който да се консултира с местните съвети. Отмени ограниченията върху свободата на словото и сдружаването. Някогашният замисъл на свекъра ми вече бе реалност. Писах на Ники, че се връщам, но той ми отговори да изчакам.
	Далеч от децата ми, коледните празници се проточиха тягостно. Постарах се да не помрачавам радостта на баща ми и братята ми, сплотили се около мен, за да се чувствам като у дома. Ала Дания вече не ми създаваше такова усещане. Сърцето ми принадлежеше на Русия.
	След посрещането на новата 1906-а година татко се оплака от болка в гърдите. Стоях до леглото му и държах съсухрената му ръка. Напусна ни безшумно като мама. Аликс дойде за погребението. Докато наблюдавахме как спускат ковчега му в гробницата в Роскилската катедрала*, сестра ми сплете пръсти с моите.
	[* Катедралата в гр. Роскиле, столица на Дания до 1440г., е традиционно място за погребения на датските крале.]
	— Вече сме сираци — прошепна.

	* * *

	Понеже връщането ми в Русия се отложи, реших, че с Аликс трябва да изпълним нашата детска мечта да си купим къща в Дания. Шейсет и две годишният ни брат, сега крал Фредерик VIII, се премести със семейството си в „Амалиенборг“, за да съживи двореца. Четирийсет години чакал търпеливо зад кулисите, Фредерик ни увери, че сме винаги добре дошли, ала подобно на свекървата сестрата не бива да злоупотребява с гостоприемството на домакините. Убедих Аликс да разгледаме няколко имения и най-сетне открихме вила „Вийоре“ на йоресунското* крайбрежие.
	[* Йоресун — проток, разделящ Дания и Швеция]
	Къщата ми навяваше спомени за Саша. Той също би харесал, помислих си с натежало сърце, часовниковата кула в италиански стил, пищната розова градина, лехите с билки и овошките. Частният плаж се намираше от другата страна на улицата. Имаше достатъчно място — кабинет за Аликс и мен, пет спални, две дневни и помещения за прислугата. За удивление на сестра ми обаче нямаше баня.
	— Собственикът е надул цената. Ще му предложим по-малко и със спестеното ще обновим вилата — реших.
	Налагаше се буквално да крещя в ухото на Аликс, защото слухът й съвсем се бе влошил. Съгласи се обаче и аз уредих покупката и нововъведенията — електричество, централно отопление, подмяна на водопровода; поръчах и тунел, свързващ имението с плажа, без да се налага прекосяване на улицата. Аликс предложи британска фирма да се заеме с интериора. Докато отпътува за Англия, избирахме тапети и разлиствахме каталози с мебели.
	— Догодина през септември ще доплаваме тук с кораб и няма да безпокоим никого — уверих я на раздяла. — Ще бъде чудесно! Имаме си свое място. Две сиротни сестри заедно.
	Усмихна се.
	— Винаги намираш начин да живееш.
	Прегърнахме се и както винаги се зарекохме:
	— Сестри до края.
	През април Ники ми телеграфира, че иска да присъствам на тържественото освещаване на Думата. Натоварих се на влак със свитата си, кучетата и пътническите сандъци. Багажът ми запълни шест вагона, защото бях накупила щедри подаръци за мен и семейството ми. Поех към Русия след почти целогодишно отсъствие. Не тъгувах, че напускам Дания. Вече имах къща, където да се връщам.
	Не подозирах в какво убежище ще се превърне „Вийоре“.


>	Пета част
>	1906–1914
>	Мистикът на царицата

E>
	„Моли се, Бащице на Русия. Моли се“.
@	Распутин
E$

>>	Трийсет и втора глава

	Обходих с поглед новоизбраните членове на Думата от лявата страна на залата „Свети Георги“ в Зимния дворец. Носеха работнически куртки и селски панталони; шапките им бяха почтително свалени, но отблъскващите червени шалчета на революцията красяха вратовете им. Лицата им излъчваха в различна степен наглост и омраза. Едно от тях привлече вниманието ми с подигравателно присвитите си устни.
	— Кой е този? — просъсках на Михен.
	— Според Владимир е дясната ръка на Ленин. Болшевик до мозъка на костите. Нищо чудно той да е хвърлил бомбата по Сергей.
	Гърлото ми се сви, но се постарах да запазя хладнокръвие. Дъщерите ми бяха до мен; на няколко крачки стоеше Александра, облечена в бяла дворцова рокля с диадема от перли и диаманти. На подиума Ники, в униформа на Преображенския полк, се готвеше да произнесе встъпителна реч.
	Очите ми обаче постоянно се стрелкаха към представителите срещу нас. Още при пристигането бях шокирана от новината, че Вите е уволнен. Горемикин — шейсет и шест годишен член на кабинета без особени заслуги — бе заел поста му. Ники ми обясни, че лично изискал Вите да се оттегли. Нямал му доверие да защитава интересите ни, защото настоявал за твърде много отстъпки.
	Доводът ми се стори необясним, докато не видях мрачните мъже, които щяха да участват в управлението. Дълбока бездна зееше между лявата страна на залата и дясната, където министрите ни и държавните служители блестяха в официални униформи и дворцови одежди.
	Ники извиси глас:
	— Благоденствието на руския владетел е неразделно свързано с благоденствието на народа; неговите скърби са и наши скърби. Призоваваме ви, верни руски синове, да помните дълга към родината. Помогнете да се сложи край на незапомнения смут и заедно с нас полагайте усилие да възстановим мира.
	Той подчерта намерението си да управлява в съгласие с Думата, но и да опази наследството, дължимо на сина му, царевича. Погледнах към Александра. Лицето й изглеждаше по-твърдо от диамантите на шията й. Усети, че я наблюдавам, и за миг злостният й поглед се впи в мен.
	— Обвинява теб — прошепна Михен. — Според нея ти и Вите сте замислили това унижение, лишило Алексей от еднолична власт. — Подсмихна се. — Ако можеше, би хвърлила следващата бомба. По теб.
	— Беше необходимо — разтреперих се от ненадеен гняв.
	Бях подкрепила промяната, ала внезапно се разкаях, задето сме отстъпили пред недодяланите бунтари, отнели близо триставековното право на Романови да властват по волята Божия. Извращение, наложено ни от разбойници и убийци. Саша би ревнал с пълно гърло при вида на подобно примиренчество. Ако беше жив, не би позволил да стигнем дотук. Щеше да ги обеси на червените шалчета и да остави телата им да се клатушкат на Дворцовия площад за назидание.
	— Ще видим — отвърна Михен.
	Ники приключи речта и се обърна към нас, приветстван от аплодисменти. Плачехме, макар моите сълзи да бяха от облекчение. Свърши се. Край. Предадохме се. Ала поне щяхме да живеем без страх от злосторници.
	Само очите на Александра бяха сухи, сякаш издялани от камък.

	* * *

	— Обичаме се — настоя Миша. — Разбирам колко е сложно, защото Наталия има съпруг, но искаме да се оженим.
	Втренчих се изумена в най-малкия си син. Преди няколко седмици се бях върнала в Гатчина след ежегодното пътуване в чужбина. От сформирането на Думата бяха минали три години, но нищо не бе протекло според предвижданията. Членовете на народното събрание бяха на нож един с друг и с Горемикин — министърът се бе оказал негоден, както се опасявах, и бях принудена да настоявам Ники да го отстрани. Революционерите продължаваха да агитират и да подкопават авторитета ни. Понеже можех само да съветвам Ники, а съветите ми най-често оставаха вежливо пренебрегнати, се застоявах в чужбина при роднини и приятели. Тази година след едномесечен престой в Париж заминах за Южна Франция, сетне посетих брат ми в Дания и накрая прекарах три седмици с Аликс във „Вийоре“, където си готвехме сами и четяхме вечер. Русия винаги ми липсваше, но щом се върнех, осъзнавах, че тъгувам по безвъзвратно изгубено минало. Беше го заменило хаотично и непредвидимо настояще, пълно с нежелани новини — като сегашната.
	— Не говориш сериозно! — възкликнах. — Та тя е омъжена.
	— Вече се е развеждала веднъж. Има дъщеря от втория си съпруг, Вулферт.
	— Който ти е съратник, кирасир! Боже мили, има нещо гнило в този полк! Първо Олга с Куликовски, сега ти — с офицерска съпруга. Командирът ви не следи ли подчинените си?
	Миша не трепна. Бе най-сговорчивото ми и предпазливо дете. Стремеше се да не предизвиква вниманието на злите езици въпреки няколкото любовни увлечения. Бях вдигнала ръце от Олга, която продължаваше да парадира с Куликовски, макар да не бе получила развод. Уповавах се обаче на благоразумния Миша. Династията разчиташе на него — втори наследник на трона след Алексей. Предлагах му различни невести — британски и шведски принцеси. Нито веднъж не прояви интерес.
	— Вулферт се съгласи да даде развод на Наталия — продължи той.
	Въпреки усилието да запазя спокойствие плеснах с длан върху писалището.
	— В никакъв случай. Миша, немислимо е да ни го причиниш! Не виждаш ли какво се случва? Наложи се брат ти да смени непотребния Горемикин. Думата е фиаско. Пълна липса на единогласие! По улиците шестват протестиращи. Революционерите настояват Ники да абдикира. Провалим ли се, печелят те. Сватбата ти трябва да ни донесе полза. Два пъти развеждана жена на незначителен офицер носи точно обратното.
	Издържа погледа ми. И за мой ужас изрече:
	— Може би Ники трябва да абдикира. И бездруго не искаше да управлява. Не виждаш ли как живеят поданиците му — гладни, без работа, в постоянна битка за оцеляване? Мнозина не вярват, че царят ще ги спаси.
	Скочих на крака.
	— Това е нашата династия! Нима си готов да зачеркнеш вековна традиция, саможертвите на дядо ти и баща ти в името на семейството?
	— Мамо, Русия вече няма нужда от нас. — Замълча за миг. — Наталия е бременна. От мен.
	Останах без дъх.
	— Откъде… знаеш? Има си съпруг.
	— Не спи с него.
	Прокара пръсти през косата си, оредяла рано като на баща му. Според мен плешивината му отиваше — подчертаваше благородното му чело, изваяния нос и мечтателните очи. Оценявах привлекателните му черти, макар в момента да започвах да проумявам, че не познавам добре още едно от децата си.
	— Няма причина Ники да ми откаже — продължи Миша. — Има наследник, Алексей. Ксения и Сандро се разделиха. Нима брат ми би ме обрекъл на нещастие?
	— Не ми давай за пример Ксения — извиках. — И ти ли трябва да ми разбиеш сърцето? Бракът е за цял живот. Никой не напуска съпруга си заради недоразумение.
	— Мамо, знаеш, че е повече от недоразумение. Сандро е имал любовница в Ница. Поиска развод и Ники го разби на пух и прах. Така ли се постъпва с дългогодишен приятел? И за какво? Ксения ми каза, че отдавна е подозирала. Просто чакала Сандро да признае. Това положение вероятно я устройва. Тя е в Крим с момчетата и Ирина, а Сандро снове между Русия и Франция. Аз обаче не искам да живея така.
	— Ники няма да позволи — повторих, прикривайки отчаянието си. Наглед сговорчив, наумеше ли си нещо, Миша не отстъпваше по упорство на Саша. — Ти си му брат, велик княз. Наталия Вулферт няма титла. Никоя е.
	— За мен е някоя. — Той изправи рамене, стиснал под мишница униформения шлем с пера. — Готов съм да се откажа от военния чин и титлата. Ще се преместя в чужбина като чичо Алексей. Париж му допада. Там поне може да прави каквото иска.
	— Премести се там след поражението при Порт Артур и убийството на Сергей. И не е наследник на трона.
	— Отиде в Париж, защото любовницата му не е разведена — възрази Миша, — а Ники не би търпял връзката им тук. Алексей избра да бъде с жената, която обича. Възхищавам му се. Защо да не последвам примера му?
	В бързината да стигна до него се препънах в полите на роклята. Исках да го хвана за рамото, да го възпра със сетни сили.
	— Алексей реши да замине. Другият ти чичо обаче, великият княз Павел, остана без титла и доходи. Живее в заточение, защото се венча за жена от простолюдието. Миша, брат си на царя. Не можем да си позволим нов скандал. Обещай ми да не действаш прибързано. Оттегли се от кирасирите и постъпи във военно подразделение далеч оттук. Ако след година все още искаш да се ожениш за нея, ще се застъпя за теб пред Ники.
	Миша вирна брадичка. Наложи се да отметна глава назад, за да срещна очите му.
	— Мислиш, че времето ще разреши проблема ли? Предлагаш ми да замина и да чакам, защото е възможно тя да пометне или да умре при раждането.
	Потръпнах.
	— Какви ужасни обвинения!
	— Мамо, виждам как се отнасят към Олга. — Изгледа ме замислен. — Ще поискам да ме прехвърлят при Чернишевските хусари край Москва. Предупреждавам те обаче, че няма да изоставя Наталия. Наех й апартамент в Санкт Петербург. Вече не живее със съпруга си. Не я доближавай. Само при това условие ще изчакам по-подходящ момент. Заплаши ли я някой, ще се оженя веднага за нея. Не ме е страх да напусна Русия. Всъщност може би е по-добре за мен.
	Преди да продумам, той се обърна кръгом и излезе.
	Запуших уста с длани, за да не изкрещя.

	* * *

	— Бедствие! — възкликнах още щом Михен ме въведе в салона си. — Какво да сторя? Обичал я — омъжена жена без никакво положение, вече развеждана. Носи детето му. Пореден срам за семейството, сякаш другото не стига.
	— Съчувствам ти, Мини. Трудно е, когато синовете ни не се вслушват в нашите съвети. Както знаеш, не преглътнах лесно решението на Кирил да се ожени за Дъки. Колкото и да е мъчително обаче, понякога се налага да оставим синовете си да избират къде да лежат. Така ще се научат, че им желаем само чисти постели.
	— Дъки поне е принцеса! Вулферт е никаква. Разбере ли Ники, ще се разяри. А Александра ще злорадства, прислонена в Царское село. Страната се разпада, а тя мисли единствено как да опази…
	Овладях изблика.
	— Да? — Михен повдигна вежди. — Не е нужно да преглъщаш думите пред мен. Момчето явно има сериозно заболяване. До пълнолетие ли смята да крие царевича?
	Укорих се за избухването. Слуховете за внука ми не секваха, макар Алексей да бе навършил пет — жилав и палав, любимец на семейството. Не можех да обясня на Михен, че се разминава с упорити синини и без кръвоизливи в редките случаи, когато се изплъзва от зорките очи на Деревенко и се блъсва в стол или маса. Дори да страдаше от наследствената болест, не бях убедена в ползата от подобна стриктна изолация. Не дръзвах обаче да отроня нито дума пред Александра.
	— Зад всеки храст й се привиждат убийци — рекох. — Крие всичките си деца. Ако зависеше от нея, щяха да се махат от Царское село само за лятната екскурзия до Финландия.
	— Явно зависи от нея — отбеляза Михен. — Седни, Мини. Запали цигара. — Протегна ми табакерата. — Турски тютюн. Едва не ме глобиха, че го внасям без разрешително. Безполезният Горемикин се престараваше с глобите за контрабанда. Караше митничарите да работят денонощно. — Изсумтя. — Изпратих на Ники за именния му ден. Харесаха му. Помоли турския посланик да го снабдява целогодишно.
	Запалих ароматната цигара, пресуших на една глътка чашата с чай и подхванах:
	— Ники отстрани Горемикин по моя препоръка. Предложих да върне на поста Вите, за да въдвори ред в Думата. Отказа категорично. Спряхме се на Столипин, който се застъпва за нови избори. Смята да увеличи държавните помощи за придобиване на селскостопанска земя. Твърди, че ако селяните са доволни, революционерите ще изгубят почва под краката си.
	— Е, това обяснява бомбата в дома му. — Михен се намести по-удобно в креслото. — Точно след забраната му членовете на Думата да проведат събрание. Принудителна мярка за насрочване на нови избори.
	Цигарата потрепери в ръката ми. Нехайният й тон ме смути повече от спомена за нападението.
	— Не бива да омаловажаваш случая. Бомбата уби двайсет и осем гости в имението му. Пропадналият балкон смаза краката на дъщеря му.
	— Да. Ужасно нещо.
	Тя пусна четири бучки захар в чашата си. Не изглеждаше обезпокоена. Михен не губеше самообладание при никакви обстоятелства.
	— Как е възможно да си толкова спокойна? — възкликнах отчаяна. — Погледни ме! Нервите ми са изопнати. Миша и Олга са решили да ме вкарат в гроба. Няма да намерим покой, докато не прочистим онези чудовища, революционерите. Искат да ни видят на колене.
	— Или с куршум в главата. — Отпи чай. — Разчитам на здравия разум, Мини. Не сме умрели още. Колкото до дъщерята на Столипин, момичето вече проходи. Явно са те заблудили. Не е пострадала чак толкова сериозно. Или онзи приятел на Жигон е какъвто го представят.
	— Приятел? — В стомаха ми зейна яма. — Доктор Филип почина отдавна.
	— Не Филип. — Отдаде се на моментното удоволствие, че ме е сварила неподготвена. — Не знаеш ли? Сегашният сякаш е излязъл от роман на Достоевски. Още щом разбрала за бомбата, Жигон изпратила новия си приятел в дома на Столипин. Излекувал момичето, казват. Лекарите се канели да й ампутират краката, а той просто се помолил Богу. И хоп! След седмица пациентката станала на крака като Лазар. Къде ги намират тези чудотворци? Заболи ли ме гръб, никой не се навърта наоколо.
	Сдържах пороя от въпроси. Дръпнах от цигарата. Беше угаснала. Посегнах към позлатената запалка.
	— Името му е Распутин — подхвърли Михен, сякаш очакваше да съм го чувала.
	— Така ли? — свих небрежно рамене.
	— Да. И не е парижки шарлатанин, макар отново да й е представен от прословутата Вирубьова. Сибирски селяк, на когото уж се явила Казанската Богородица. Станал странник и посетил всички свети места — вървял бос, естествено. Вирубьова чула за целебните му способности и отишла чак до родното му село. Поканила го в Александровския дворец и го запознала с Жигон. Останала впечатлена от него, чувам. — Михен замълча и ме измери с преценяващ поглед. — Распутин вече живее тук, в Санкт Петербург. Миналата седмица пак е гостувал в Царское село. Всички гадаят целта на посещението. Предположенията не са добронамерени, разбира се. Мъж със съмнителна слава да дружи с императрицата…
	— Лоша слава ли? — зарязах престореното безразличие. — Как е възможно да съм в неведение? Тази година бях в чужбина само четири месеца!
	— Съобщавам ти какво чух, Мини.
	— Но къде го чу?
	— На обяд в двореца на Юсупови — отговори Михен, все едно се подразбираше. — Впрочем там срещнах внучката ти Ирина. Каква красавица е станала! Кримският въздух явно й се отразява благоприятно, макар да е жалко, че напоследък не виждаме често Ксения и Сандро. Забравих… На колко години е дъщеря им?
	— Скоро ще навърши четиринайсет.
	Усетих, че вкопчените ми пръсти заплашват да строшат чашата от фин порцелан. Не възнамерявах да обсъждам Ксения. Михен несъмнено вече бе подробно осветлена за краха на брака й.
	— Само толкова? Изглежда по-зряла. Наблюдавай я отблизо. Явно се е сближила с княз Феликс Юсупов, а той е на двайсет и една.
	— Какво лошо има? — отговорих. — Феликс е наследник на едно от най-богатите семейства в Русия. И двете познаваме майка му, княгиня Зинаида. Кръгът ни не е толкова голям, та да им забраним да общуват.
	— Ако знаеше повече за Феликс, блясъкът на богатството му щеше да избледнее — усмихна се Михен. — Достатъчно е да спомена, че страда от същия порок като покойния Сергей. Не си прави труда да го крие обаче. И предпочита да се облича подобаващо, ако ме разбираш.
	Разбрах я. Бих предпочела да не знам. Внезапно — както често се случваше напоследък — ми се прииска да не бях споделяла тревогите си с нея. Бяхме затворили кръга — от безпокойството ми за Миша и Олга, през страха, че Русия галопира отново към революция, стигнахме до мръсните клюки. Безспорно щеше да си въобрази, че неусетно й доверявам повече, отколкото възнамерявам.
	Не си тръгнах. Опипах почвата:
	— Говореше за новия приятел на…
	Михен не дочака да довърша.
	— О, да. Както подобава на богат лентяй, Феликс развил интерес към окултното. Посетил Ела в Москва. Съвсем е обезумяла от скръб по Сергей, горкичката. — Тя разкриви лице. — Лудостта сигурно е потомствен недъг на хесенците. Показала на Феликс пръст на Сергей. Намерили го били на покрива в Кремъл след погребението му. Запазила го като реликва. Надълго и широко му обяснила защо и как ще се отрече от светските богатства, за да служи в манастир. Велика княгиня да поднася каша на бедняците!
	Михен се засмя. Смехът й секна, щом забеляза изражението ми.
	— Тя не заслужава презрение. Знам какво е да изгубиш съпруг.
	Изправих се рязко и посегнах да си взема шала. Домакинята ме осведоми припряно:
	— Зинаида ми спомена за новия приятел на Жигон. Синът й Феликс познава Анна Вирубьова. Чул за Распутин от нея или го срещнал лично в някой салон, не разбрах.
	Изгледах я втренчено.
	— Зинаида каза ли още нещо, което трябва да знам?
	Михен махна с ръка.
	— Благосклонността на Жигон спечелила популярност на Распутин. Само това. Мнозина си устройват забавления с мистици, но аз не ходя на такива сбирки. Феликс Юсупов обаче не пропуска нито една. Защо не се отбиеш у Зинаида? Сподели, че от две години не си я посещавала. Бои се да не те е обидила.
	— Не е. А лошата му слава?
	Поколеба се, принуждавайки ме да сключа челюсти.
	— Събрал е доста следовници. Предимно жени, разбира се, от всякакви прослойки. Обикаля из циганските кръчми и бордеите на острова… Не искам да съм нетактична, Мини. Да продължавам ли?
	Откога бе станала тъй деликатна?
	— Да — кимнах. — Ако не го чуя от теб, друг ще ме осветли.
	В същия момент разбрах, че не се преструва. Никога не се свенеше да описва обичайни простъпки. Доставяше й удоволствие.
	— Развратник — изрече. — Оргии. Пиянство. Съблазнява последователките си. Бог искал да грешим, защото само тогава получаваме прошка. Разполага с цял харем, а има съпруга и деца в Сибир. Стига ли ти толкова? Както казах, Феликс Юсупов сигурно знае повече. Но нужно ли е? Недодялан селянин, изоставил семейството си и дошъл в Санкт Петербург за сатирски разгул, едва ли е подходяща компания за царица.
	Бях узнала предостатъчно. Смених темата.
	— В Париж Алексей ме заведе в бутика на Луи Картие. Прекрасни творения! Купих си няколко брошки. Мосю Картие ме уведоми, че си му редовна клиентка.
	Лицето й веднага светна. Захвърли клюките в името на най-голямата си страст — бижутата. Заповяда на прислужницата да й донесе ковчежето и ми показа най-новите си придобивки — диаманти в бяло злато, рубини, смарагди и топаз сред фин като дантела филигран, изобразяващ насекоми и животни.
	— Не виждам кога ще успееш да се накичиш с тях? — отбелязах кисело. „Хаосът — помислих си — не пречи на Михен да си угажда.“
	— Не бой се. Щом се отървем от досадните революционери, ще си устроим чуден сезон. Ето, вземи. — Подаде ми табакера от емайл и злато с ръбчета от розови диаманти и монограм „М“. — Удобно е, нали, че имаме еднакви инициали? Сложи вътре турски цигари за Ники.
	Напразно възразих, че е прекалено щедра. Тръгнах си от двореца й с нова дрънкулка и нови тревоги. В никакъв случай не бих разпитвала Юсупови за собственото си семейство.
	Щях да отида в Царское село и лично да се осведомя.


>>	Трийсет и трета глава

	Дворецът, опасан с палисада от ковано желязо и строго охраняван, бе притихнал. Миниатюрната китайска пагода, построена за децата, се мержелееше като екзотично видение в сутрешната мъгла. Денят бе мек за края на ноември, но по земята блещукаше слана. Вътре несъмнено щеше да е мразовито. Александра споделяше идеята на покойната си баба, че студът е здравословен. Щукнеше ли й обаче, заповядваше да запалят всички печки и се потяхме в сауна.
	Лакеите разтовариха багажа ми от каретата, пренесла ме през парка от гарата за частни влакове. Пътуването отнемаше час, ала никога не знаех какво ме очаква и колко ще продължи престоят ми. Носех вещи за седмица. Нерядко Александра решаваше, че е неразположена, и ме държеше в неведение кога ще ме приеме.
	Спрях в преддверието, тъмно помещение с черно-бял мраморен под, стени с гланцирани тапети и ниши като пазарски сергии, отрупани със сувенири — символични ключове за градове в империята и всевъзможни неизползваеми предмети. Разкопчах самурената си наметка — днес печките горяха и жегата ме блъсна на талази. Почудих се дали Ники е в кабинета си, или в покоите на Александра в източното крило с изглед към градините и езерото.
	Лакеите се засуетиха около мен. Разпоредих се да отнесат пътническите сандъци в моя апартамент. Отворих уста да попитам защо никой не ме посреща и в същия момент зърнах две фигури да бързат към мен по коридора.
	Веднага познах княз Владимир Оболенски, хофмаршал на Ники и един от малцината му доверени приближени. Оболенски имаше царствена осанка, безупречни мустаци, пригладени с восък, и меланхолично благородническо лице. Братовчед на моя главен иконом, той владееше до съвършенство сложния дворцов етикет и изпълняваше отлично нелеките си задължения.
	Видя ме и ускори ход. До него с широка крачка вървеше непознат — мужик с щръкнала черна брада, коса до раменете, широки панталони, пъхнати в ботушите, и риза, дълга като расо. „Заловили са скитник в градините“, предположих.
	Оболенски се поклони пред мен и произнесе с очевидно изумление, че съм оставена да чакам в преддверието:
	— Не ви очаквахме, Ваше Величество.
	Погледнах непознатия до него. Не се поклони. Беше по-нисък от княза и не беше скитник. Дрипавите дрехи подвеждаха; отблизо личеше, че е добре хранен, здрав мъж със силни крака и широки рамене, изопнали ризата. Грамадните му ръце с изпъкнали вени и заострени пръсти бяха сплетени върху корема. На врата му висеше дървен кръст на кожена връв. Очите му — бездънна вледенена синева — ме наблюдаваха с нескрит интерес.
	— Не получихте ли телеграмата? — попитах княза, откъсвайки с усилие поглед от непознатия, чиито дебели устни се разтегнаха в лукава усмивка сред чорлавата брада.
	— Получихме я. — Гласът на Оболенски издаваше нервност, крайно необичайна за него. — Мислехме, че ще дойдете по-късно следобед. — Беше смутен, задето не са го информирали кога точно ще пристигне влакът ми. Доколкото го познавах, виновникът щеше да остане без глава. — Умолявам ви за прошка, Ваше Величество.
	— Не чаках дълго.
	Чувствах се неловко под втренчения поглед на непознатия. Кой е той? Тутакси отговорът изплува в ума ми: Распутин, новият приятел на Александра.
	— Връщам се след минута, Ваше Величество. — Оболенски тръгна към входа с намерение да изпроводи госта.
	Мъжът обаче не го последва. Продължи да се взира в мен, сякаш виждаше неудобството ми през кожата. Направи рязко, почти хищническо движение. Помислих, че смята да ме поздрави с традиционната руска прегръдка и три целувки. Отстъпих назад. С дрезгав глас той изрече тъжно:
	— Матушка, не ти желая зло. Недей да се страхуваш.
	— Да се страхувам? — повторих като ехо. — Не, не се страхувам.
	Мъжът сведе глава и мазната му коса се люшна пред лицето и гърбавия му нос. Тръгна след Оболенски и излезе. Прииска ми се да се изкъпя. След него се разстла неприятен мирис на кисела пот и мръсни дрехи, несъмнено пълни с бълхи. Това ли е приятелят на Александра? Да не си е изгубила ума?
	Оболенски се върна бързо. Извини се отново и ме въведе в кабинета на Ники — любимото ми помещение в двореца: мъжествено, с полирани орехови скринове и висока ламперия, опасана с тапети от червена дамаска. Личните му вещи заемаха централно място — глобус върху месингов триножник, редици от книги с кожени подвързии. Върху спретнатото писалище имаше изобилие от семейни фотографии в сребърни и емайлирани рамки, повечето заснети от Александра и момичетата с фотоапаратите им „Брауни“. Въздухът с мирис на тютюн и ленено масло, на хартия и мастило винаги ми припомняше страстта на Ники по литературата и нуждата му от усамотение.
	— Нейно Императорско Величество вдовстващата императрица — оповести княз Оболенски и се оттегли с поклон.
	Ники бе задрямал в зелено кожено кресло; в скута му лежеше книга. Сепна се, скочи на крака и събори книгата на пода.
	— Мамо.
	Свалих си ръкавиците.
	— Изглежда никой не ме очаква. Моля те да увериш Оболенски, че не го държа отговорен. Справям се отлично и сама.
	Ники запали цигара. Беше по халат и с кадифена нощна шапчица с пискюл. Подносът с недокоснатата закуска стоеше върху писалището му. Учудих се. Винаги ставаше часове преди Александра. Досега трябваше да е облечен и нахранен.
	— Тук ли си спал? — попитах угрижена.
	Кимна.
	— Александра е изтощена. Оставих я да се разполага в покоите ни.
	За разлика от повечето съпрузи двамата спяха заедно, макар да имаха самостоятелни апартаменти — доказателство за всеотдайността им и взаимната търпимост. Тонът му обаче задълбочи безпокойството ми.
	— Зле ли се чувства?
	Не зададох въпроса колко ли ще се наложи да стоя тук.
	Ники кимна отново и ме подкани да седна в креслото до неговото.
	— Бди над Алексей.
	Застинах. След момент затършувах в чантичката си за новата табакера.
	— Сериозно ли е? — не съумях да прикрия обвинителната нотка в гласа ми: — Никой не ме е уведомил.
	Ники въздъхна.
	— Падна, докато си играеше с момичетата. Коляното му се поду… — Той дръпна нервно от цигарата, взе сребърната си запалка и ми я подаде. — Стана двойно по-голямо. Болката, мамо… Нищо не я облекчаваше. Александра му даде аспирин по предписание на Боткин. Не помогна. Вдигна температура. Не знаехме какво да правим.
	Новината ме ужаси.
	— Защо не ми съобщи? Щях да дойда веднага.
	— Вече е по-добре. — Ники смачка угарката в пепелника. В настъпилата неловка тишина му протегнах табакерата. — Турски цигари. От Михен. Каза ми, че си ги харесал.
	— Така ли?
	Той повъртя кутийката от Картие в ръцете си, сякаш й се възхищаваше. Преструваше се. Печелеше време, за да не признае, че Александра му е забранила да ме извести.
	— Аз съм му баба — напомних му. — Бих предпочела да научавам семейните новини от теб. Михен спомена, че ви посещава нов приятел. Заради Алексей ли?
	Ники присви очи.
	— Михен знае ли за сина ми?
	— Не, разбира се. — Повиших глас, обидена от подозрителния му тон. — Досеща се обаче, че детето страда от сериозно заболяване. Всички говорят. И как иначе. Измислят си небивалици, защото не знаят истината. — Всмукнах от цигарата. — С новия приятел ли се разминах преди малко? Него ли изпращаше Оболенски?
	— Да. Отец Григорий. Бог ни го изпрати.
	Не бях убедена.
	— Как така?
	— Има сили… — Ники замълча, за да си подбере по-пестеливо думите. Знаеше, че не вярвам в такива неща. — Успокоява Алексей. Седи до него, моли се, говори му. Спира кървенето. Дойде в най-тежкия момент. Александра бе отчаяна. Нямах сърце да й откажа. Мъжът обаче направи невъзможното. — Кървясалите му от безсъние очи бяха пълни с облекчение. — Още през първия ден подутината започна да спада. Алексей е на легло, но отец Григорий ни увери, че ще оздравее. Не приказва много. Не дава обещания, но ни дава надежда.
	— Разбирам.
	Не разбирах. Реших да му повярвам. Какво толкова? Неизкъпан, самопровъзгласил се пророк мърмори молитви и предлага утеха. Едва ли ще навреди. Не одобрявах, ала не разполагах с разумни доводи. Как да оборя надеждата, необходима на всяко болно дете? Макар надеждата да крие и опасност, защото разочарованието ни застига с по-жестока сила.
	— Може ли да го видя?
	— Отец Григорий си тръгна. Видя го. Никога не се застоява дълго. Не бих позволил…
	— Не. — Докоснах успокоително дланта му. — Алексей.
	— Да, разбира се. Лежи в стаята си. Ще те заведа.

	* * *

	Спеше. Приказното му личице не издаваше болка. Кракът му бе вдигнат нагоре, та кръвта да се оттича от коляното — обезцветено и видимо подпухнало. Погледнах към Деревенко, застанал на пост в ъгъла. Дръпнах една табуретка и седнах до леглото. Гледах как внукът ми спи и клепките му трепкат. Преглътнах сълзите и отметнах кичур златистокестенява коса от челото му.
	— Безценното ни момче — прошепнах.
	Бледата му кожа бе топла, но не гореща. Сиво-сините му очи се отвориха. Очите на Ники.
	— Бабо.
	Усмихнах се.
	— Дойдох да те видя. Как си?
	Замълча, сякаш се вслушваше в тялото си.
	— Не ме боли.
	— Това е добър знак. Много добър. Преди да се усетиш, ще скачаш и ще тичаш отново.
	Не го упрекнах, задето се е разлудувал. Александра му внушаваше постоянно колко различен е от другите момчета — не само по титла, но и защото е болен.
	— Играех на гоненица — призна Алексей. — Подхлъзнах се и паднах. Сърди ли ми се мама?
	— Не, не — погалих го по бузата. — Притеснява се. Не е сърдита. Почивай си. Баща ти е тук.
	Отместих се и Ники влезе. Бе останал в коридора пред отворената врата.
	— Синко. — Гласът му излъчваше непоклатимо спокойствие. Затрогната, извърнах глава. Ники се терзаеше за Алексей, ала никога не показваше тревога. Седна на освободената табуретка и взе една книга от масичката до леглото. — Да ти почета ли?
	Излязох на пръсти. Коляното изглеждаше ужасно, но детето явно не страдаше. Отидох да видя момичетата. Сварих покоите им безлюдни. Прислужницата сменяше чаршафите. Предложи да изчакам в дневната, защото Техни Височества извеждали кучетата си по това време.
	В дневната намерих Анастасия. Разлистваше албума си, седнала на канапето до прозореца.
	На осем, най-малката ми внучка изглеждаше пораснала — макар и с по-нисък ръст, наследство от мен — и разхубавена. Не изпъкваше с ефирна красота като Татяна, нито блестеше като Олга, но в бадемовите й сини очи грееше жизнерадост. Червено-златистите й къдрици, копие на майчините, бяха прибрани на тила й с омачкана панделка. По семплата й бяла рокля, поръбена с дантела, имаше лекета — вероятно от сливовото сладко за закуска. Още щом ме зърна, тя скочи и ме прегърна. После ми показа албума с хербарии на цветя и листа. Между листовете бе скътала и свраче перо. Всички находки бяха обкръжени от записки с решителния й почерк.
	— Какво си написала тук, Маланкара?
	Използвах галеното й име, преглъщайки тъгата при мисълта за изтормозения Алексей в леглото горе. За разлика от него Анастасия цъфтеше.
	— Молитва — отговори ми тя.
	— На руски? Не, не е кирилица, но не е и френски.
	— Английски — обясни с оправдана гордост — от малка бе започнала да овладява езика, който и двамата й родители говореха свободно.
	— Английска молитва — усмихнах се. — За какво се молиш, дете?
	— За кого. — Анастасия вирна брадичка — стряскащо копие на неодобрителната мимика на Александра. — За брат ми. Нашият приятел каза, че молитвите имат лечебна сила. Да ги напишем, е най-добрият начин Бог да ни чуе.
	— О? — Сърцето ми се сви. — Приятелят често ли ви дава съвети?
	Постарах се въпросът да прозвучи ведро, защото макар и малка, Анастасия бе особено чувствителна. Изстрадала злощастията на Алексей, тя долавяше още по-остро всеки подтекст.
	— Той ни е приятел, Амама — повтори, сякаш се изненада от невежеството ми.
	— Да, но аз не го познавам. — Спомних си лукавата му усмивка и странния му поглед, впит в мен.
	— О… — Сбърчи чело.
	Оставих албума и улових дланите й. Вгледах се в пръстчетата й, издраскани от игри с кучетата и котките в двореца. Учудих се колко костеливи и осеяни с петна са моите. Свела глава под тежестта на годините, попитах:
	— Какво друго казва приятелят ви?
	Всъщност не бях угрижена. Михен бе споменала, че мъжът не е олицетворение на добродетелта, но беше немислимо да е сторил нещо нередно тук. Александра не търпеше никакви простъпки в двореца; не би допуснала неблагоприличие в дома си. Все пак той очевидно се бе срещал с внучките ми. Позволяваха му да посещава Царское село и да се вижда не само с Алексей.
	— Името му е отец Григорий. Казва, че Бог ще чуе молитвите ни, защото ни обича.
	Очакван детски отговор, ала нещо в гласа й — леко потрепване — ме накара да се поинтересувам:
	— Някога казвал ли е нещо друго? На теб и на сестрите ти?
	Анастасия замълча. Съзрях тайната в предпазливите й очи и настоях рязко:
	— Отговори ми.
	— Мама не разрешава да говорим за приятеля ни на… — прошепна.
	Сепна се и не довърши. Погледна към вратата на салона, сякаш очакваше някой да дебне там. Забелязах вдървените й рамене и ме преряза гняв. Скочих на крака, готова да извикам на спотаилия се да излезе.
	— Мама — отрони Анастасия.
	Напрегнах слух и през бумтенето на сърцето в ушите ми се прокрадна звук, вече доловен от внучката ми — скърцане на колела.
	Анастасия грабна албума от седалката на канапето и си приглади панделката, която се заплете още повече в косата й. Преди да се пресегна да я наглася, Александра се дотъркаля през вратата.
	Придвижваше се в инвалидна количка както мама през сетните си дни. Бежов шал увиваше плътно раменете й; една от придворните дами буташе количката. Във внезапното затишие, настъпило при появата й, очите на Александра се стрелнаха мигом към мен. Присви устни.
	— Настя, защо не си навън със сестрите си? Това е часът за разходка, не за помайване вкъщи.
	Като по сценарий откъм градината долетя смях и кучешки лай. Олга, Татяна и Мария минаха по терасата, облечени в еднакви сини палта. Пред тях кучетата опъваха ремъците си. Анастасия сякаш се вкамени.
	— Помолих я да остане — обгърнах с длан внучката си; трепереше като листо. — Исках да ми разкаже какво учи.
	Александра даде знак на придворната дама да се оттегли. Видът й ме обезпокои, но не ме изненада. От тихата красота, спечелила сърцето на Ники, нямаше и помен. Тревогите и лошото здраве я бяха погълнали; не знаех обаче, че лумбагото вече я е приковало в инвалиден стол. До припадък ли е бдяла край леглото на Алексей? Пак ме обзе ярост. Как е възможно да се занемари толкова? Няма ли разум да отпочине, да пощади сили за Ники и дъщерите си? Враждебността помежду ни явно припламна нескрито, защото Анастасия ме целуна бързо, клъвна по задължение бузата на майка си и излетя през вратата.
	— Недей да тичаш — подвикна й Александра.
	Навярно по сто пъти дневно изричаше предупреждението, усмиряващо Алексей и безполезно в случая с Анастасия, както показваше отдалечаващото се по коридора трополене.
	Не помръднах, докато Александра заемаше мястото си до позлатената масичка, отрупана със снимки в рамка сред всевъзможни дреболии, включително нелеп порцеланов напръстник. Гледах я и едва преглъщах упреците.
	— Не знаех, че не си добре — признах, докато седях на стола срещу нея.
	— Беше в чужбина.
	Тя издрънча със звънчето за прислугата. Прииска ми се да й напомня, че ежегодното ми пътуване не е причина да ме държат в неведение по важни семейни въпроси. Премълчах. Оставих гнева да се сплита на възел в гърлото ми.
	Както винаги невъзмутима в тишината, Александра зачака, чоплейки ресните на шала. Сред червеникавата й коса, прибрана в кок, личаха доста посребрели кичури. Изглеждаше с десет години по-стара от трийсет и седем. Облечена в прелестни рокли, на нейната възраст танцувах до зори — вихрен символ на жаждата за живот. Отново потуших омерзението от вбесяващото и присъствие. Нейният живот я бе изправил срещу съвсем различни обстоятелства.
	— Анастасия показа ли ти какво учи? — наруши рязко мълчанието. — Едва ли — продължи, изпреварвайки отговора ми. — Видях само албума. Ако не се лъжа, не съдържа уроци по граматика. Уви, не е отлична ученичка.
	Александра не пропускаше нищо. И това не се бе променило.
	— Разказа ми достатъчно — отвърнах и снаха ми отклони очи.
	Придворната й дама дойде с чаен сервиз и го подреди пред нас.
	— Ще изчакаме да се запари — кимна Александра и жената се оттегли с поклон.
	Необходимото време изтече. Зачаках я да провери чайника. Приведе се напред и лицето й се сгърчи. Поех задълженията й, макар да не помнех кога за последно съм обслужвала някого.
	— Сега е по-добре — въздъхна тя.
	Разбирах я. Всичко е по-добре, щом синът й се възстановява. При други обстоятелства бих се съгласила. Спомних си обаче безочливия поглед на приятеля й и предизвикателния въпрос. Горещият чай обжари езика ми. Най-сетне — след поредното безкрайно мълчание — не издържах.
	— Разказа ми за твоя нов приятел. — Постарах се да чуе ударението. — Изглежда учи Анастасия, че молитвите са единственият начин да помогне на брат си.
	Чашата на Александра застина пред устните й.
	— Не си дошла случайно. Кажи каквото си намислила, Мария.
	Не „почитаема майко“, нито Мини. Мария — даденото ми в Русия име. Тонът й изпари последната капка съчувствие у мен, разбирането, че е прикована в инвалиден стол, защото се е борила за Алексей. На повърхността изплува разговорът с Михен. Внезапно ме обзе ужас, че самозванецът се разполага в дом, където изискват от мен да идвам с предизвестие.
	— Кой е той, та да му позволяваш всякакви волности? Говорят как се хвали с близостта ви пред когото му щукне. Нима ще разрешиш на така наречения си приятел да бърбори и да прави каквото пожелае?
	Бях подготвена, ала тя не ме сряза с високомерно отрицание.
	— Не поощрявам клюките. Знаеш. А той прави само едно — лекува сина ми, царевича.
	Да ми прости Господ, прииска ми се да запратя чашата с чай в лицето й.
	— Не прави нищо подобно. Не може. Детето страда от нелечима болест.
	— Какво са ти наговорили? — попита с равен тон снаха ми.
	— Не искам да го повтарям.
	— Няма значение. Бог изпрати отец Григорий да ми сочи пътя в изпитанията ми.
	— Бог ли го е изпратил да сочи пътя на дъщерите ти?
	Дланите й трепнаха върху ръкохватките на количката, сякаш щеше да скочи на крака.
	— Винаги присъствам на разговорите им с него. Не е сторил нищо неприлично.
	Думите й потвърдиха, че както обикновено е по-запозната с мълвите, отколкото показва.
	— Кажи това на Санкт Петербург. На Михен, която твърди…
	— Не ме интересува какво говори великата княгиня Павловна. Мнението й не ме засяга.
	Погледът й ме прониза, сякаш ме предизвикваше да разкрия какво съм научила. Потиснах порива да я осведомя дума по дума.
	— Не може да пренебрегваш обществото и хорските приказки.
	— Отец Григорий спаси Алексей. Само това има значение — отсече Александра.
	В градината пак отекна смях. С развети шалове четирите ми внучки минаха край прозореца, този път в обратна посока.
	— Побързай, Настя — чух Олга да пришпорва Анастасия и си дадох сметка какво вижда снаха ми. Момичетата ликуват в свежото утро, подиграват й се с жизнерадостта си, а синът — най-желаният и най-достойният според нея — никога няма да се наслади на безгрижно детство.
	— Не знаеш в какво страдание живея — отрони тя.
	Заби острие в сърцето ми.
	— Изгубих сина си Георгий. Забрави ли?
	— Не. — Виолетовите й очи се впиха отново в мен. Виолетови в тон с роклята й — меланхоличен цвят, пропил се в порите й като безрадостен дим от лавандулова погребална клада. — Не съм забравила. Същото ли ми желаеш?
	Зад клепките ми напираха сълзи. Преглътнах ги. Нямаше да плача пред нея.
	— Бих умряла за сина си — прошепнах.
	Тя обърна глава към прозореца. Момичетата бяха отминали.
	— Иска ми се да можех — изрече.

	* * *

	Върнах се в Санкт Петербург. Деверът ми Владимир почина неочаквано от мозъчен удар. Храбра както винаги, Михен отказа да излее скръбта си. Докато обличаше покойника в униформата му — починал по обед, пушейки пура — изглеждаше почти безчувствена. Всички присъствахме, когато положиха Владимир в гробницата до родителите и братята му в храма Св. св. Петър и Павел.
	За мен това бе краят на цяла епоха. Спомних си как Владимир ме прегърна след смъртта на Никса; помнех пламенното му младежко очарование. При всичките ни разногласия той бе добър девер и въпреки мимолетните увлечения — предан съпруг на Михен.
	Смъртта му възкреси тъгата ми по Саша и една сутрин заповядах на кочияша да ме преведе през замръзналата Нева към крепостта и храма.
	Под изографисаните сводове коленичих пред гроба на съпруга ми. Избягвах да посещавам мраморния саркофаг — солиден и равнодушен знак, че няма да го видя повече в този живот. Гробовете на обичните ми хора — Саша, невръстния ми син, Георгий, Никса, свекъра ми и многострадалната императрица, а сега и Владимир — бяха болезнено свидетелство колко бързотечно е времето, как минаваме през дните в неведение кой час ще ни е сетният.
	— Липсваш ми — прошепнах. — Липсваш ми дори когато не мисля за теб. Липсва ми гласът ти, вълчият ти апетит. Усмивката. Липсваш на Русия, Саша. Русия има нужда от теб, а те няма. Децата ни се отчуждават. Ники е объркан. Не знае как да се справи с революционерите, с министрите и чичовците си. С жена си. Полага усилия. Виждам как се бори, но не мога да му помогна. А синът му, красивото му момче… — Сведох лице и по бузата ми се стече сълза. — Алексей страда, Саша. Тревогата ги смазва. Страхуват се. Толкова много страх… Какво ще стане с него? Какво ще стане с Русия, ако умре? Какво ще стане с нас?
	Гробът ми отвърна с мълчание. Учеха ни, че мъртвите бдят над нас и душата е вечна, макар тялото да е тленно. Покойниците остават завинаги в сърцата ни и в небето горе. Вярвах го. Ала нито веднъж не усетих близостта му, закрилническата му длан. Той се превръщаше в бледнееща представа. Забравях любимите му изрази и неща. Случваше се обаче спомен за него да ме залее като вълна. Опитвах се да задържа образа му, ала кой може да улови водата. Оттичаше се между пръстите ми и се връщаше в морето на миналото.
	— Къде си сега? Сега, когато си ми тъй потребен?
	Зад мен чух гласа на Таня:
	— Ваше Величество, влакът за Гатчина чака.
	Изправих се, разкривила лице от болката в гърба. Подадох й кадифената възглавничка, която ми носеше в чантичката си, защото в Божия дом нямаше светски удобства. Господ не ни предоставя леснина, за да не забравяме венеца от тръни, подготвен ни отвън.
	По пътя Таня ме остави сама в купето да пуша и да се взирам през тесния прозорец. Докоснах с длан стъклото и усетих зимния мраз като пламък без топлина върху върховете на пръстите ми.
	Взех решение. Запролети ли се, ще напусна Русия. Пред мен се стелеха дълги бели дни; тиха Коледа заради смъртта на Владимир и здравето на Алексей. С крак, пристегнат с железен обръч, за да не го сгъва в коляното, внукът ми бе почти неподвижен. Александра и старият моряк не откъсваха поглед от него. Момичетата му четяха и рисуваха с него, предпазливи, сякаш брат им е от крехко стъкло. Съучастници в мълчаливия заговор, не смееха да зададат въпроса, чийто отговор отдавна знаеха.
	Най-невинно падане можеше да убие Алексей. И Русия да умре с него.
	Нямах предчувствия за бъдещето. Не знаех какво ни чака. Навярно би трябвало да взема пример от Александра и да се посъветвам с ясновидци. Ала и тя тънеше в мрак. Живеехме в сън, затворени в лъскав разкош като миниатюрите от прословутите ни великденски яйца, докато светът пред портите ни рухваше.


>>	Трийсет и четвърта глава

	— Не, невъзможно… — вкопчих се в Олга.
	Таня вдигна от пода телеграмата, изплъзнала се от пръстите ми. Прочете я и тъжните й очи срещнаха моите.
	— Починал е преди седмица. Племенникът ти моли да ги посетиш в Англия. Съжалявам, Мини. Знаем колко привързана беше към него. Сестра ти сигурно е неутешима.
	Отворих уста, жадна за глътка въздух.
	— Не мога да дишам.
	Олга развърза ширитите на роклята ми и разкъса вървите на корсета. Неподатливите обръчи освободиха ребрата ми. Строполих се в креслото и захлипах в шепи.
	Бърти — обаятелният и галантен Бърти си бе отишъл. Като моя Саша.
	— Беше само на шейсет и осем — прошепнах с пресъхнали очи. — Пътуваше често, не боледуваше. Никой не е споменавал, че е зле.
	Олга взе телеграмата от Таня.
	— Не виждам вест за погребение. Молят те само да заминеш възможно по-скоро. — Замълча. Обмисляше вероятно как да ме успокои, макар че бяхме два остри камъка в щастливо време, камо ли в критични моменти. — Да те придружа ли?
	— Не — отказах веднага; забелязах я как трепва и добавих: — Джордж не е поканил другиго. Иска сигурно да подкрепя Аликс. Трябва да му отговоря. — Изправих се и хванах Олга под ръка. За миг се почувствах остаряла. — Информирайте незабавно Ники.
	— Ще телеграфирам в двореца. — Олга ме съпроводи до писалището и тръгна към вратата.
	Каквото и да отговореше племенникът ми Джордж, не бих я взела с мен. Едва дочаках да излезе от кабинета. Как би ми помогнала да разведря Аликс?
	Върна се, преди да съм приключила с писмото. Уверявах племенника си, че ще потегля бързо с частния си кораб.
	— Ники знае. Съобщили са му… Не може да присъства на погребението.
	— Ще присъства, и още как! — не се стърпях. — Ако тя предпочита да остане тук с децата, нейна воля. Ще пътува сам. Кралят на Великобритания, съпругът на леля му, е починал. Всички европейски монарси лично ще му отдадат почит.
	— Не обвинявай нея. Джордж е поканил само теб, защото при настоящите обстоятелства парламентът предпочита царят да не се явява — обясни Олга.
	Погледнах я объркана.
	— Не могат да осигурят допълнителна охрана, мамо. Ще има поклонение. Твърде много хора ще застрашават сигурността на Ники.
	— Боже мили. — Взрях се в недовършеното писмо. — Значи няма нужда да изпращам отговор. Щом ще пътувам сама, тръгвам веднага.
	— Ще те придружа — повтори Олга. — За да не си сама.
	— Аликс е там. Самотата е последната ми грижа.

	* * *

	— Не ни позволяваше да вземем тялото му — обясни ми Джордж на път към имението „Сандрингам“ в Норфолк, където бяха завели Аликс. — Татко се бореше с тежък бронхит. Умря от сърдечен удар. Осем дни мама държа тялото му под покров. Убеждавахме я да остави балсаматорите да си свършат работата. Крещеше ни, сякаш не ни разбира и го чака да се събуди. Наложи се да я отведем.
	Погледна ме в очите. Все едно виждах Ники в огледало, толкова си приличаха — със стройни фигури, буйни бради и ненатрапчиво поведение.
	— Знам, че оглушава, лельо Мини, но възможно ли е слухът да помрачава ума.
	— Умът й е помрачен от загубата на съпруга. Няма нищо общо със слуха — отговорих. — Просто не иска да приеме случилото се.
	— Организирахме поклонението в Уестминстър заради нея. Мислехме, че ще облекчим скръбта й. — Той потърка брада, напомняйки ми отново за Ники. — Надявам се да я утешиш. Не допуска никого до себе си. Седи в онази стая…
	Усмихнах му се успокоително.
	— Ще направя всичко по силите си да е подготвена, когато настъпи моментът. Грижи се за владенията и семейството си. Имат нужда от теб.
	Внушителната фасада на Сандрингам с еркерни прозорци подлъгваше окото. Вътре имаше достатъчно просторни салони, но жилищните помещения бяха тесни и тъмни, подобно на покоите ни в Гатчина. В провинциалното имение обаче Аликс бе отгледала децата си. Тук намираше убежище от лондонските клюки за флиртовете на Бърти.
	Облечени в траур, придворните й дами станаха на крака — англичанки от главата до петите — с еднакви кокове и неразгадаеми лица. Напомниха ми погребалната свита на Виктория. Не знаех имената им. Не пожелах да поправя пропуска и сега.
	— Къде е Нейно Величество кралицата? — попитах.
	— Нейно Величество кралица Мери е в Бъкингамския дворец — отговори остроноса жена в черно. — Нейно Величество кралицата майка е в покоите си и…
	Подминах я. Зад гърба ми се разнесе приглушено ахване. Отворих вратата на стая, тъмна като пещера.
	Спрях и примижах, та очите ми да се приспособят. Помещението изплува от сенките — претрупана дневна с плътни завеси, закрили прозорците.
	— Не съм гладна. Оставете ме на мира — безплътният глас на Аликс ме достигна някъде отляво. Пристъпих напред. Заобиколих тежка маса с плот, отрупан до последния сантиметър с фотографии в рамка. Попитах предпазливо: — Къде си, Аликс?
	Тишина. Сетне пролая куче и я видях да се надига от кресло с широки ръкохватки до камината. Не беше ме чула, но кучето я бе предупредило.
	— Мини? — олюлявайки се, тя тръгна към мен. — О, Мини! Взеха ми Бърти!
	Отпусна се в обятията ми. Рошавият бял териер подуши недоверчиво краката ми. За миг се почудих дали сестра ми не е полудяла наистина. Историята, разказана ми от Джордж, не изключваше възможността. Поведох я към креслото й обаче и вслушана в риданията й, разбрах, че не е изгубила разсъдъка си — объркана от внезапния удар на съдбата, просто отказваше да приеме загубата на Бърти. Териерът ме сметна за безопасна, легна върху възглавничка до нея и впери в мен тъжни кафяви очи.
	— Казва се Цезар — представи го Аликс. — Бърти го обожаваше. На каишката му пише, че е любимец на краля. Преди не ме харесваше. Но сега не се отделя от мен. — Опита да се усмихне. — Външният ми вид явно не го плаши.
	Отчаяно ми се прииска да запаля цигара. Устоях на изкушението, защото знаех мнението на Аликс.
	— Всички са загрижени за теб — повиших тон, за да ме чува.
	— Нима? — Очите й приличаха на тъмни кръгове сред лицето. — Е, скоро ще ме забравят.
	— Не говори така. — Потърсих с поглед звънчето, за да ни донесат чай. — Спомни си какво ми каза след смъртта на Саша. Загубата е ужасна, но семейството ти има нужда от теб. Джордж е крал, ще го съветваш. Така е устроен светът — повторих дословно думите й, — колкото и жесток и несправедлив да ни изглежда.
	— Не е същото. Джордж има премиер и парламент. Те ще го съветват. Мей е кралица. Тук се очаква вдовстващата кралица да се оттегли.
	Разговаряше съвсем разумно. Разсъдъкът й явно бе непокътнат.
	— Ако не желаеш, не е необходимо да слизаш от сцената.
	Забелязах шнур на стената и го дръпнах. Никой не дойде.
	Тръгнах към вратата. Непроницаемата остроноса придворна я открехна и надникна, все едно очакваше да я замерят с нещо. Цезар се разлая. Жената отскочи назад. Кучето изглежда държеше враните на разстояние.
	— Горещ чай — разпоредих се. — Силен. И бисквити. Или кифлички с много масло.
	— Мини, не съм гладна… — възрази Аликс.
	Вдигнах длан да отпъдя англичанката.
	— Ще се храниш. — Върнах се до креслото на сестра ми. — Няма да ти позволя да се превърнеш в призрак. Помогна ми в моята печал. Сега съм тук при теб.
	По бузите й рукнаха сълзи.
	— Какво ще правя?
	Прегърнах я, държейки под око ръмжащия Цезар.
	— Ще живееш. Нищо друго.
	Плака дълго, но никой няма безкраен запас от сълзи. Щом най-лошото отмина, ми разреши да среша косата й. После изпи чая, поднесен от боязливата придворна дама. Отгриза безразлично няколко залъчета от препечената филийка с конфитюр и даде остатъка на Цезар. Явно в имението нямаше нито бисквити, нито кифли, макар да смятах и двете за неотменна наличност във всяко английско домакинство.
	— Мислила ли си къде ще живееш? — осмелих се да попитам, след като Аликс избърса трохите от муцуната на Цезар.
	С малко храна в стомаха сестра ми бе заприличала донякъде на себе си.
	— Искам да остана в „Сандригам“. Това е моят дом. Бърти ми го предостави. Джордж може и да недоволства, защото е отраснал в имението и навярно иска да отгледа децата си тук. В Лондон обаче спомените няма да ми дават мира. А и там не ми харесва.
	— „Вийоре“ е на твое разположение. Щом очакват да се оттеглиш, защо да не пътуваш?
	Нарочно избягвах да споменавам Бърти. Знаех колко страдания й бе причинил бракът с иначе великодушния син на Виктория. Обичаше го, ала навярно винаги се бе чувствала недостойна в сравнение с актрисите и авантюристките, които съпругът й преследваше със същата страст, каквато влагаше в лова и дипломацията.
	— Сега ми е трудно да мисля, Мини — въздъхна тя. — Изморена съм.
	— Почини си тогава. Има достатъчно време за планове.
	Заведох я в съседната стая, завих я и седнах до леглото. Цезар, научен вероятно от Бърти да пренебрегва всякакви възбрани за домашни любимци, се сгуши в краката на Аликс.
	— Тук съм — прошепнах. — Няма да те изоставя. Сестри сме завинаги.

	* * *

	Докато хората чакаха с часове на опашка пред Уестминстър, за да видят покойния крал, аз се постарах да възвърна представителния вид и спокойствието на Аликс. Съдействаше ми, но когато се върнахме в Бъкингамския дворец, я сварих да подрежда бижутата си и грижливо да им залепя етикети.
	— Какво правиш, за бога? — попитах.
	— Тези не са мои — посочи най-голямата купчина тя. — Принадлежат на короната. Сега ще ги носи Мей.
	Прегледах изложението. Не бяха ослепителни като царските ми накити, та дори и личните, но бяха със значителна стойност, особено брошката от сребро и диаманти във форма на пеперуда и диадемата, с която бе присъствала на ежегодното откриване на парламентарните сесии.
	— Запази ги. Носила са ги години наред. Мей ще разполага с бижутата от съкровищницата. Или от трезора в Лондонската кула. Където държат кралските си ценности.
	— Не мога да ги задържа, Мини. Принадлежат на Короната. Такъв е протоколът.
	— Някой ще поиска ли да ги върнеш? — Пропъдих неприятния спомен за срещата с Ники по същия въпрос. — Аз не дадох моите. — Пропуснах да спомена, че в крайна сметка ги бях предоставила на Александра.
	— Имала си право. Тук съм длъжна да ги върна и да отстъпя мястото си в йерархията. Джордж се разпореди на погребението да вървя зад Мей.
	— В никакъв случай!
	Влязох без предизвестие в кабинета на Джордж, загърбвайки изумените му служители.
	— Каквото и да гласи протоколът — размахах пръст, — няма да я изтикваш на второ място. Мей ще е кралица цял живот. На погребението майка ти за последен път ще придружава съпруга си, баща ти.
	Било необичайно, промърмори той. Трябвало да се консултира с церемониалмайсторите. Все пак постигнах своето. Аликс вървеше пред Мей. И не само — с цялата си дързост настоя Цезар да оглави процесията. Воден на каишка от шотландец, териерът крачеше точно зад каретата с ковчега — преди всички държавни глави, включително Джордж и осмина монарси. Кощунство, разгневило кайзер Вилхелм II.
	— Бърти глезеше Цезар повече от децата — отбеляза Аликс след погребението, когато се разсмях при мисълта за смръщените вежди на кайзера. — Защо кучето да не се сбогува първо с господаря си?
	Думите й ме убедиха, че с течение на времето ще приеме загубата на съпруга и на височайшата титла. Сестра ми нямаше да преживее смута на моето вдовство в Русия, защото макар и със силна воля, Мей не бе Александра. Снаха й бързо показа, че се приспособява към присъствието й и ще се въздържа от разточителна церемониалност.
	След погребението в параклиса „Сейнт Джордж“ в Уестминстър настоях Аликс да отседне с мен в къщата ни в Дания, където Цезар се наслаждаваше на морето и посипваше с мокър пясък диваните и леглата. Колкото и да му се карах, отказваше да слуша.
	Най-сетне настъпи време за раздяла.
	— Не знам кога ще се видим пак — прегърна ме сестра ми. — Способна съм да понеса почти всичко, стига ти да си с мен.
	— Ще ти идвам на гости всяка година. Ще идвам в Англия, после заедно ще се усамотяваме тук, във „Вийоре“. Докато съм жива, няма да се чувстваш самотна. Обещавам.
	Едва на кораба, отплавал с вдигнати платна към Русия, осъзнах, че сме си сменили ролите. Моят кумир, голямата ми сестра, омъжила се първа, сега зависеше от мен. Присъствието ми й бе необходимо повече от всякога, защото кралството на сина й стоеше крепко на острова, а от нея, кралицата майка, се очакваше да се задоволи с градините, внуците и редките посетители в имението й.
	Не се радвах на подобен лукс. На моята възраст ми се полагаше същото — свобода да се оттегля и да остарявам в приятна скука. Ала Русия се нуждаеше от мен; децата ми, макар пораснали и отхвърлящи съветите ми, не можеха без мен.
	С Аликс си бяхме сменили местата, но едно не бе променено — все още й завиждах.

	* * *

	В Петербург всички говореха за него. В салоните, където благородните дами се боричкаха да го канят; в гостилниците и по пазарите край реката, където одумваха стареца, сближил се с императорското семейство.
	Вестникарите грешаха. Той не беше свят човек. Старците живееха в манастири, търсеха божествената истина в усамотение и тишина. Не забавляваха отегчени аристократки в дворците им, не се подвизаваха в домовете на пламенни последователки, нощем не се наливаха с водка, не възславяха гнева като единствен път към изкупление.
	Никой не знаеше с точност защо Распутин посещава Царское село, ала се опасявах, че е въпрос на време, понеже самозваният лечител не се отличаваше с дискретност. Засега обаче мълчеше. Разгласяваше другарството си с царя и царицата — наричаше ги по народному батюшка и матушка, разкривайки селяшкото си потекло — ала не споменаваше Алексей. Беше се включил в заговора, макар да не бе един от нас.
	Най-сетне любопитството ми надделя. Немислимо бе да го поканя в дома си, но си внуших, че е мой дълг да го проуча. Мъж от простолюдието, присламчил се до трона… Нищо чудно да си е поставил цел, различна от очевидната.
	Под натиска на неизбежното удостоих княгиня Зинаида Юсупова с дълго отлагано посещение.
	Стройна и красива, с кристални светлозелени очи и гарвановочерна коса, Зинаида бе неотменен гост на баловете ни. Наследили несметно богатство, тя и съпругът й притежаваха сто хиляди акра земя и трийсет имения. Сбирката й от бижута засенчваше царската; ковчежето й съдържаше перлата „Перегрина“ — испанско кралско съкровище — и диамантени обеци на Марин Антоанета. Градският й палат с шафрановожълта фасада се намираше в съседство с двореца на Ксения. Класическата сграда на брега на река Мойка разполагаше с частен театър и просторни галерии, приютили хиляди творения на изкуството.
	Прие ме в огромния червен салон с хоросанови орнаменти в стил рококо и фрески по тавана. Облечена в елегантно черно, заповяда да ни сервират турско кафе и с великодушна усмивка поднесе съболезнования първо за Бърти, после за Владимир, с когото бяха добри познати.
	— Трагедия е да погребеш съпруг. За жалост си я преживяла, Мини.
	— Зависи от съпругата, предполагам.
	Сръбнах от горчивото кафе и добавих бучка захар в гъстата напитка.
	— Или от съпруга — засмя се — нежен ромол, шлифован в салоните; знаеше, че събира всички погледи и не е нужно да привлича внимание. — Как се справя Нейно Величество сестра ви? — не пропусна титлата на Аликс.
	— Както може да се очаква. В Англия изискват вдовстващата кралица да се оттегли и да върне бижутата.
	— Всичките ли? — отработената любезност не й позволи да покаже изумление, но го прочетох в леката извивка на изрядно оформените й вежди.
	— Кралските — уточних. — Ако съпругът ти е крал, злощастията след смъртта му включват и бижутата.
	Зинаида изцъка с език. Бялата й длан с дълъг маникюр посочи чантичката ми.
	— Да запалим по цигара, Мини, в чест на срещата ни. Отдавна не си ми гостувала.
	Извадих табакерата.
	— „Картие“ — кимна одобрително, макар да не видя инициала. — Очарователно. Изработва истински произведения на изкуството. Чувам, че великата княгиня Павловна е сред основните му благодетелки тук.
	Усмихна се. Отраснала във висшето общество, Зинаида се развличаше с клюки.
	— Великият княз Владимир сигурно е оплаквал горко онова „да“, казано пред олтара. Джобовете му несъмнено са олеквали не с дни, а с часове.
	Засмяхме се — две жени в салон, годен да побере петстотин. Зинаида изтръска пепелта от цигарата в порцеланов поднос „Фаберже“ върху масичката и попита:
	— Възможно ли е да съм те обидила неволно?
	— Не, не. Аз съм в дълг. Графикът ми напоследък… — въздъхнах. — Заминавам набързо в чужбина, връщам се и пак потеглям нанякъде. Явно това е цената на дълголетието. Обичните хора ни напускат, а ние оставаме да гадаем кога ще свършат дните ни.
	— Хайде, хайде. Откакто те видях за пръв път, си все същата. Не старееш. За разлика от една друга жена, която няма да спомена, зя да не развалям следобеда ни.
	Разбрах. Зинаида споделяше антипатията на Михен към Александра, чиято неспособност да изпълнява отговорностите си на императрица бе помрачила живеца на Санкт Петербург — забавленията. Празните зали на Зимния дворец, някога блестели в ослепителна светлина, бяха достатъчно доказателство. На местата, където бях властвала достолепно, Александра оставяше пустош.
	— Всъщност има причина да дойда при теб — подхванах, внезапно засрамена от себичността си — потопена в лични терзания, бях загърбила обществения дълг. — Михен ми спомена нещо за Феликс.
	Зинаида махна с ръка. Прислужницата в далечния ъгъл — видима, но на достатъчно разстояние да не ни чува — приближи да ни сипе кафе и да подреди още петифури в подноса. После се оттегли.
	— Говори открито — подкани ме тя. — На твое разположение съм, ако съм в състояние да ти услужа.
	Усмихнах й се с благодарност.
	— Ще си помислиш, че изглупявам, опасявам се.
	— Нищо подобно. Ирина ти е внучка. Разговарях сериозно с Феликс. Предупредих го до не си помисля да й предлага брак, преди да е навършила осемнайсет.
	Със закъснение си спомних какво ми бе разкрила Михен за Ирина и княз Юсупов.
	— Задълбочили ли са се отношенията им?
	Друга на нейно място би показала смущение.
	— Предположих, че Ксения те е изпратила да обсъдим въпроса. Тя и Сандро навярно не смятат сина ми за най-подходящ съпруг за тяхната дъщеря.
	Преглътнах. Клюката за раздялата на Ксения и Сандро несъмнено бе стигнала до Зинаида. Нямаше начин да заобиколя темата.
	— Ксения не ме е информирала. Често е в Крим, вероятно не знае за увлечението на Феликс по Ирина. Но, да, тя и Сандро ще вземат решение. Ирина е тяхно дете.
	— Разбирам — кимна ми успокоително княгинята.
	С глас, прозвучал твърде заговорнически с оглед на обстановката, признах:
	— Всъщност ме интересува Григорий Распутин.
	Не реагира с мимика, ала долових как се напряга, сякаш в салона е нахлула неприятна миризма. Всмукна деликатно от цигарата и през дима, провлачил се през устните й, изрече:
	— Уви, по този въпрос съм безполезна. Знам само каквото си научила от Михен.
	— Михен спомена, че Феликс вероятно го е срещал, защото проявява интерес към окултизма. Посетил е Ела в московския манастир. Помислих си…
	— Скъпа Мини, и ти си отгледала синове. Осведомяват ли те подробно за интересите и запознанствата си?
	— Рядко — усмихнах се насила. — Изглупявам, както казах.
	— Напротив. На твое място и аз щях да съм притеснена. Да говоря ли свободно? — Кимнах. — Нейно Императорско Величество не си прави услуга. Да приема подобен човек в двореца си, където са четирите й дъщери и синът й, наследник на трона… Неприлично е и е опасно. Не е необходимо да ти напомням колко тежко е положението. Думата е в безпорядък, тайната полиция вилнее, революционерите взривяват бомби и заплашват с унищожение. Няма представа какво допуска в дома си. Вълкът си остава вълк дори да се предреши като светец.
	Пролазиха ме студени тръпки.
	— Мислиш го за вълк.
	— Да. Не го познавам, но не е нужно да си се натъквал на вълк, за да знаеш кога да залостиш вратата. — Тя смачка угарката в пепелника. — Феликс посети Ела и се вдъхнови от примера й. Тя отгледа всеотдайно децата на великия княз Павел. Сгоди Мария за шведския принц. Погрижи се Дмитрий да получи отлично образование, преди да се върне в двореца си тук. Едва тогава разпродаде имуществото си и дари всичко на манастира. Образцова добродетел. Феликс се зарече да стори същото. Дължа на Ела дълбока благодарност, задето отвори очите на сина ми за страданията по света.
	Без малко да се засмея с глас.
	— Решил е да се замонаши?
	— Изрази такова намерение — отговори сухо. — Напомних му, че дългът на единствения син е да продължи рода. Да се ожени и да ме зарадва с внуци. После може да се отдаде на благотворителност. Всъщност изпитвам облекчение, защото безцелното му съществуване си има цена.
	— Съчувствам ти — промърморих.
	Наталия, любовницата на Миша, бе родила момче, докато бях в чужбина. Синът ми настояваше все по-настойчиво да се ожени за нея, макар да го умолявах за още време.
	Княгинята ме изгледа замислено.
	— Ако искаш да говориш с Феликс, ще му предам да те посети, щом се върне. Не е в Русия. Изпратих го да изучава изящни изкуства в Оксфорд. Обясних му, че е нужно да обогати интересите си, ако се надява да се ожени за Ирина. Конните състезания и модата не са достатъчни. Подозирам обаче, че и той не познава Распутин. Синът ми е ексцентричен, но все нещо щях да чуя. Градът не е чак толкова голям, та Феликс да остане незабелязан в компанията на въпросната особа. Ще те информирам, разбира се, ако науча повече.
	— Благодаря. — Допих кафето. Безсмислено се бях поставила в неловко положение, за да разбера каквото и бездруго знаех. — Така или иначе, не е зле да ме посети. Ксения ще поиска да чуе мнението ми за него, ако смята да предложи брак на дъщеря й.
	— Съгласна съм. Бих желала да се уверя, че нямаш възражения. Вземе ли решение, Феликс е доста упорит. Както споменах, опитва да се промени, но миналото винаги ще му тежи.
	Заради благоприличието останах още час. Разпитвах за стари познайници и се осведомих за пресните интриги. Не ме разтушиха. Навремето предателствата и любовните връзки, дребните лъжи и съперничествата биха ме развлекли. Сега имах чувството, че светът, където някога блестях, ме е отминал безнадеждно. Аристократите продължаваха да се надпреварват кой ще похарчи повече и ще засенчи другия. Кръжаха в пищна въртележка, без да държат сметка за бъдещето.
	Мъдростта на Зинаида бе рядкост сред хората от нашия кръг. Мнозина не виждаха дебнещия вълк и вратите им бяха широко отворени.


>>	Трийсет и пета глава

	— Ники ми отказа! — извика Олга.
	Седях в кабинета в Гатчина, отбягвайки погледа на Миша. Искаше ми се да вдигна платна и тутакси да отплавам към Дания. Бяха дошли при мен — сплотен фронт с подготвена тирада.
	— Пьотр си запази привилегията да се нарича велик княз — продължи Олга, — а аз излязох прелюбодейка!
	— Ники знае, че сте разделени. Ще му отнеме царската титла — обясних.
	— Сякаш има значение.
	Бяхме водили същия спор десетки пъти — макар малкият ми син да не присъстваше, за да подклажда пожара. Не знаех какво да кажа. Повторих довода, който звучеше неубедително дори в моите уши:
	— Положението е напрегнато. След първото заседание в новата Дума избухнаха разногласия. Министър-председателят Столипин заплашва да подаде оставка. Революционерите кроят планове да ни детронират. Ники не може да се опозори, разрешавайки развод на сестра си.
	— Позорът е в неговия дворец — в защита на своя Куликовски Олга не си мереше думите. — Жена му позволява на онзи старец да диктува кого да назначат на държавна служба. Щеше да е на първите страници, ако Охранка не арестува всеки редактор на вестник, споменал името му. Сигурно трябва да измоля развод от Распутин.
	— Той не е старец — поправих я безсилно.
	— Какъвто и да е, упражнява повече власт от нас. — Обърна се към Миша. — Казах ти, че ще ударя на камък. Дано ти да си по-убедителен. Връщам се при Ксения. Няма да стоя тук нито минута повече.
	Преди да успея да се защитя, дъщеря ми затръшна вратата зад гърба си.
	— Това не може да продължава — погледнах Миша в очите. — Олга не бива да парадира из града с любовника си. Омъжена е. Какъв пример дава?
	Той захвърли шапката си върху освободения от Олга стол.
	— Защо не обсъдиш с Ники темата за примерите? Не иска и да чуе Олга да се ожени за Куликовски, защото не бил благородник. Не ми позволява да се оженя за Наталия, макар да имаме син. Но разрешава на Распутин да прави каквото си иска.
	— Не… Не знаех. — Съжалих, че още след срещата със Зинаида не съм поставила ребром въпроса пред Ники. — Наистина ли е станал политически съветник на Александра?
	— Такива слухове се носят — отговори Миша. — Какво прави Ники в двореца си е негова работа. Редно е да даде същото право и на нас. Уви. Олга страда заради него, а моята Наталия живее като затворничка, защото никой от висшето общество не я приема.
	— Предупредих те.
	— Обеща да се застъпиш за мен. — Владееше гласа си, но си личеше, че е на ръба. — Направи ли го?
	— С какви доводи да убедя Ники? Няма да ти позволи да си зачеркнеш живота заради жена от простолюдието.
	Вкамени се както Саша, когато за нищо на света не би отстъпил в името на разбирателството.
	— Ще се оженя за нея. Дори да се наложи да заминем в чужбина.
	— Миша, моля те, почакай още малко. Върни се в Ездитния полк в Гатчина. Вилата ми наблизо е свободна. Настани я там със сина ви. Обществото ще научи, че съм я приела, и вратите ще се отворят. Настъпи ли подходящ момент…
	— Никога няма да настъпи — прекъсна ме той.
	Взе си шапката и излезе, макар и не с трясък както Олга.
	След месец премести Наталия в Гатчина. Първата ни среща ме изненада. На трийсет и една и не особено красива — поне според мен — Наталия не отговаряше на представата ми за дръзка авантюристка. Стори ми се доста плаха и скромна, но не пропуснах да забележа и несъмнената й любов към Миша. Двамата общуваха с поглед, карайки ме да се чувствам невидима.
	А в сина им, кръстен Джордж в памет на покойния си чичо, с палава усмивка и вълчи апетит, веднага разпознах потомък на Романови. Засрамих се заради неволното сравнение с болнавия син на Александра — една от причините за тежкото ни положение. Ако Алексей не бе наследил хесенското й проклятие, нямаше да има нито Распутин, нито семейни раздори.
	Срещата с внука ми вдъхна сили, макар отношенията с депата ми далеч да не бяха сърдечни. След едно неочаквано лично посещение на Столипин най-сетне се реших да действам.
	Дебел мъж с плешива като яйце глава, изрядна брада и стоманеносиви очи, министър-председателят ме предупреди, че членовете на новата Дума роптаят срещу „тъмната сила“ до трона.
	— Най-после ме упълномощиха да реформирам местните съвети и да осигуря поземлени помощи за селяните. Държавният съвет обаче отказва да одобри решението. Винят Распутин, че злоупотребява с връзката си с Нейно Величество и по този начин оказва натиск върху Съвета.
	Замълчах. Страховете ми се оправдаваха. Мистикът наистина имаше амбиции и Александра го насърчаваше.
	— Патриархът го отлъчи от Църквата заради пороците му — продължи Столипин. — Подготвих доклад за Негово Величество. Събрах всички доказателства. Негово Величество ме посъветва да се срещна с отец Григорий, преди да го опетня. Сторих го.
	— И…?
	Спомних си доклада за доктор Филип и отказа на Ники да погледне фактите в очите. Не исках Столипин да изгуби благоволението му, защото в лицето на министъра най-сетне бяхме намерили умел пастир на Думата.
	— Несъмнено се смята за господар на могъщи сили — подхвана Столипин. — Опита да ме хипнотизира със странните си очи. Мърмореше нечленоразделно и правеше чудати движения с ръце. Уведомих го, че съм неподатлив пред номерата му. Дори не пробва да се защити. Не съм изпитвал по-дълбоко презрение към другиго.
	Свлякох се в стола.
	— Толкова ли е опасен?
	Забелязал тревогата ми, Столипин смекчи тон.
	— Не е революционер, Ваше Величество. Изглежда предан на царя и царицата. Но си остава селянин, на когото се доверяват твърде много. Неуязвим е благодарение на тях.
	— Божичко. — Наложих си да изправя рамене. — Какво мога да направя?
	— Не съм сигурен какво влияние сте в състояние да упражните. Особено относно писмата. Напил се и му ги откраднали. Продали ги на някакъв вестник. Охранка ги издирва, но не знаем в кой вестник са попаднали.
	Втренчих се поразена в него.
	— Писма? От кого?
	— От Нейно Величество императрицата и Техни Височества великите княгини.
	Ахнах ужасена. Столипин замълча, сякаш се двоумеше доколко да е искрен. Не отместих поглед и той продължи:
	— Наясно сте, че всяко писмо може да се изтълкува превратно в подкрепа на дадена кауза. Мнозина журналисти симпатизират тайно на революционерите. Невъзможно е да забраним всички градски вестници. Изпълнихме заповедта на Негово Величество да прекратим критиките срещу Распутин в печата. Арестувахме най-гласовитите му противници, но свободната преса се смята за съществено конституционно право, подчертано и в Манифеста на царя. Цензурирайки пресата, Негово Величество подхранва опасенията на Думата, че не възнамерява да осъществи обещаните реформи.
	— Ще говоря с него — реших. — Мога да направя поне това.
	— Ваше Величество — Той сведе глава с признателност.
	— А ти се погрижи в Думата да не настъпи пореден разкол — заръчах. — Ако селяните получат земя, броженията навярно ще затихнат.
	— Следващия месец ще държа реч пред Държавния съвет в Киев. Трябва да одобрят реформата. Някои нови членове обаче са препоръчани от Распутин. Длъжници са му и ще гласуват, както им каже.
	— Или както им каже императрицата. Нямат собствена тежест.
	— Оценявам мъдростта на Ваше Величество — кимна министърът, намеквайки с колко оскъдни запаси от нея се задоволява напоследък.

	* * *

	След месец Столипин пое към Киев и се произнесе пред Държавния съвет, после посети представление на „Приказка за цар Салтан“ на Римски-Корсаков. В Киевската опера присъстваха Ники, Олга и Татяна. По мое настояване синът ми придружи министъра си, за да го подкрепи. В строго охраняваната опера революционер успя да простреля Столипин в антракта. Раненият министър забелязал, че Ники се изправя разтревожен в императорската ложа, и с вдигнати ръце му дал знак да не го доближава. Сред хаоса Ники извел от салона ужасените си дъщери.
	Същата нощ Столипин почина.
	Дни след погребението му вестниците препечатаха писмо на Александра до Распутин и разпространиха хектографските копия из Санкт Петербург.

	* * *

	— Какво още ти е нужно? — Бях в Александровския дворец и размахвах притурката, доставена пред прага ми. — Наводнили са града с тях. Като конфети. Прогони го, преди да срине репутацията й.
	Бях изчакала следобедният чай да приключи. Разговарях с Олга и Татяна, все още разтреперани от събитията в Киев. Възхитих се на коня, нарисуван от Алексей, и крадешком огледах тънкия, но ненасинен крак на внука ми. Усмихвах се любезно на Александра — станала от инвалидната количка и видимо разведрена, навярно защото си въобразяваше, че убийството на Столипин е в нейна изгода. Покойният ни министър бе нападнал мистика й, ала мъртъвците не застрашават никого. В името на приемствеността обаче Ники бе назначил на негово място Коковцов — опитен член на кабинета, приближен на Столипин. Коковцов незабавно предложил на Распутин значителна сума, за да изчезне. Мистикът отказал.
	Още щом Александра изведе дъщерите си на разходка под септемврийското слънце, се обърнах към Ники.
	— Тя не позволява. — Синът ми поклати безнадеждно глава. — Вярва в пророчеството му, че навреди ли му някой от семейството, ще настъпи край на династията ни.
	— А ти? Вярваш ли на един развратен селяк, заплашил ни с крах в своя изгода?
	Преди да успее да ми отговори, от прага на дневната се разнесе гласът на Александра:
	— Ако си дошла да обсъждаш делата ми, почитаема майко, говори пред мен.
	Мина край мен и се разположи на канапето.
	— Студено е за разходка — обясни. — Момичетата се качиха горе при Алексей.
	Зави си краката с примирено изражение, сякаш се готвеше за неизбежна атака.
	— Вече не са твои дела. Засягат Русия.
	— Санкт Петербург не е цяла Русия. Макар обитателите му да си дават сметка за това.
	Вдигнах писмото.
	— Да ти го прочета ли за по-убедително?
	— Знам какво съм написала.
	— Нима? — Прочетох на глас: — „Любими мой учителю, колко пусто е без теб! Душата ми мълчи. Спокойна съм единствено когато ти, моят духовен наставник, си до мен. Целувам ръцете ти и обронвам глава върху благословеното ти рамо. О, каква лекота ме обзема тогава. Мечтая само да заспя завинаги в обятията ти. С какво щастие ме озарява присъствието ти! Ела! Тръпна, изтерзана от очакване. Моля те за благословия и целувам светите ти длани. Обичам те.“
	Лицето й се изопна. Погледнах към Ники. Седеше, кръстосал крака, между пръстите му тлееше цигара. Изглеждаше ужасен, но дали от думите на съпругата си, или от безочието ми да ги изрека?
	— „Да заспя завинаги в обятията ти“? — повторих. — Пред целия свят ли ще ни направиш за смях? Ще позволиш ли на развратното изчадие да посее семената на гибелта ни?
	Александра не продума. Ники се прокашля.
	— Това е немислимо вмешателство в личния ни живот. Коковцов заповяда да не свързват името ми с…
	— Никой не споменава името ти. Писмото завършва с подпис „М“. Матушка. Нейният личен живот е немислимо изложен на показ, и то чрез собствената й ръка.
	С ледено спокойствие Александра попита:
	— Приключи ли? Изморена съм и искам да си отпочина.
	— Не съм приключила. — Разярена от небрежния й тон и видимото нежелание на Ники да се застъпи за мен, скочих на крака и размахах писмото като знаме: — Мислиш, че с пренебрежение ще го накараш да се изпари ли? Столипин ми каза, че има и други писма, от дъщерите ти! Не смея да си представя какво са писали, защото следват примера ти. Продължиш ли да се вслушваш в съветите му и да облягаш глава върху благословеното му рамо, бурята ще отнесе цялото ни семейство. Сякаш не ни брулят достатъчно ветрове! Настоявам кракът му да не стъпва тук!
	Александра сключи челюсти.
	— Настояваш? — прошепна и в този момент крехкото подобие на вежливост, което поддържахме заради Ники и децата, лъсна с целия си фалш. — Оценявам усилията ти да ни осведомиш за гнусното посегателство срещу личния ми живот, но изискването ти е непростимо.
	— Това е непростимо! — захвърлих писмото. — Непростимо е да не виждаш по-далеч от носа си. — Извърнах се рязко към Ники. — Патриархът го отлъчи от Църквата. Използвай повода да го прокудиш.
	Цигарата на сина ми се разпадна на пепел. Той извади нов пакет от бюфета до стената. Александра му заръча с леден глас, прикрил наточено острие:
	— Моля те, успокой почитаемата майка. Откриха и ни върнаха другите писма.
	Без да ме поглежда, Ники промърмори:
	— Вярно е.
	— Направени ли са копия, преди да ги издирят?
	Недоумявах как е възможно да изиграят подобна невъзмутимост. Знаех, че се преструват. Разпространеното писмо на Александра бе достатъчно клеймо. Ако не познавах добре криворазбраната й чувствителност, щях да си помисля, че е влюбена в долния селяк.
	Ники не продума.
	— Не знаеш, разбира се — отговорих си сама. — Но ще изпратиш Охранка по петите им, та да не посмеят да ги отпечатат. Слава богу, вестниците все още имат страх, макар и не от теб.
	Вдигна рязко глава. Бях засегнала гордостта му. Забелязах със задоволство как изправи рамене и се обърна към Александра.
	— Навярно е време да го отпратим.
	Тя застина. Червени петна покриха безизразното й лице.
	— И тогава? Как ще защитим нашия син? Кога някой в Русия е имал високо мнение за мен? Кога? — Очите й ме пронизаха. — Нека говорят. Без отец Григорий нямаме надежда. Само той може да излекува Алексей.
	Погледът й ми каза всичко. Распутин беше по-важен за нея от Думата, от народа, от семейството и Русия. Наистина бе влюбена в него. Стомахът ми се сви на топка. Беше влюбена в илюзията, подхранвана от самозванеца — жертвоприношение, опаковано в мистично обещание, че докато той е тук, Алексей ще живее. За да опази крехката надежда, бе готова да се бори в защита на пияницата, заради чието нехайство писмото й бе попаднало в злонамерени ръце. Разумът я беше изоставил. Чувството на вина и страхът й за сина я бяха заслепили.
	— Само за известно време — гласът на Ники прекоси бездната помежду ни — ще го изпратим при семейството му в Сибир. За известно време — повтори, повишавайки тон, за да предотврати възраженията. — Ще бдим зорко над Алексей както винаги. Не след дълго ще отпътуваме към Москва, после ще отседнем в Ливадия. Ще прекараме ловния сезон в Спала. Няколко месеца няма да навредят. Не бива да пренебрегваме как изглежда това.
	— Как изглежда? — Александра се уви по-плътно в шала, сякаш се загръщаше в пашкул. — Той не иска нищо. Посветил се е на Бог. Разнася думата му и облекчава хорските страдания. Никой здравомислещ не би го клеветил.
	— Всички го клеветят — натъртих. — Не вземете ли мерки, ще стане по-лошо.
	Предложението на Ники не ме зарадва. Бих предпочела доживотно заточение, ала синът ми поне бе изразил мнение. Дори да тълкуваше обръщението към самозвания лечител като несъразмерна благодарност от страна на загрижена за детето си майка, писмото несъмнено бе наранило не само царската му гордост. Мъжката му гордост беше пострадала, защото досега съпругата му никога не бе показвала подобен плам към другиго.
	— Така е най-добре — усмихна и се той. — Ще се погрижа лично.
	Тя извърна глава — и от мен, и от него.
	Ники ме изведе от кабинета. За час бе прибавил години към рождените си четирийсет и три.
	— Ще останеш ли? — попита. — Апартаментът ти е винаги подготвен.
	— Не. Влакът ме чака на гарата. Връщам се в Гатчина. Нужно й е време. Ще й го дам. Колкото поиска.
	— Мамо, знам колко ти е трудно. Но ще го отпратя, не се безпокой — увери ме той. — Ще дойдеш ли с нас в Ливадия? Децата очакват с нетърпение ваканцията.
	Насилих се да кимна, макар да се двоумях.
	— Разбира се.
	Зарекох се да не размишлявам как ще изтърпя дългото лято с Александра.

	* * *

	Размишленията и бездруго се оказаха излишни. Докато се подготвяхме да поемем към Ливадия, получих вест, че само след шест години на датския престол брат ми Фредерик е починал от паралич. Олга, Миша и Наталия ме придружиха и заедно присъствахме на погребението му в Роскилската катедрала. Аликс пристигна от Англия. Скоро след погребението короноваха най-големия син на Фредерик — Кристиян X.
	Миша и Наталия отпътуваха за Ница. Олга, Аликс и аз се усамотихме във „Вийоре“. Там ни застигна поредната лоша новина — бунтове в Гърция, предизвикали жесток конфликт с Турция, бяха принудили брат ми Вилхелм, съпругата му и седемте им деца да потърсят убежище в Италия. От там договаряха условия да се завърнат.
	Олга скиташе с часове край брега. Напомняше ми безцелните разходки на Саша в дните, след като поставиха диагнозата на сина ни Георгий. Използвах отсъствието й да излея мъката си пред Аликс.
	— Целият свят се е обърнал срещу нас!
	Аликс кимна тъжно, макар да се съмнявах да ме е чула. Не можех да крещя. В къщата се въртяха трийсет прислужници.
	След няколко дни получих телеграма. Викаха ме в Спала.
	Внукът ми Алексей умираше.


>>	Трийсет и шеста глава

	Със Саша посещавахме често Царската ловна хижа в Спала, Полша. Всяка вечер гостите се дивяха на убитите животни, проснати върху земята. Ловците посочваха гордо плячката си; погнусени от миризмата, дамите закриваха нос с парфюмирани кърпички.
	Пътувах цяла седмица. Слязох от каретата и едва раздвижих натъртеното си от друсането по черните пътища тяло. Хванах Олга под ръка и закуцуках към облицованата с дърво и камък хижа.
	В салона, украсен с рога и еленови глави, гостите пиеха аперитиви и обсъждаха сутрешната хайка, сякаш всичко е наред. Изненадани от появата ми, до един се струпаха около мен да ми поднесат съболезнования за смъртта на брат ми. Опитах се да отблъсна по-бързо нападението им, за да разбера къде е синът ми, царят.
	Най-сетне, точно когато обмислях да пресуша чаша коняк и да грабна ловна пушка, новата придворна дама на Александра — Анна Демидова, слезе по стълбището и с писклив глас оповести:
	— Покоите ви са подготвени, Ваше Величество. Техни Императорски Величества ви чакат. — Махна на Олга, изгубена сред купчината ни пътнически сандъци в преддверието. — Оставете багажа. Лакеят ще качи куфарите.
	Намръщих й се. Да не би да си представяше, че ще ги мъкнем сами по стълбите? Демидова обаче приличаше на другата Анна — приятелката на снаха ми, запознала я с Распутин. Не бих я отличила със забележителни умствени способности. Едра и русокоса — типична дъщеря на преуспял търговец — бе завоювала благоволението на господарката си с раболепна преданост. Александра предпочиташе хрисими прислужници и Демидова отговаряше напълно на изискванията й.
	Щом се изкачихме до стълбищната площадка и разговорът на гостите долу заглъхна, попитах рязко:
	— Какво става? Синът ми изпрати телеграма. Пише, че детето…
	Олга ме стисна за лакътя и ме поведе напред. В далечния край на коридора Ники стоеше до отворена врата. Вдигна показалец пред устните си.
	— Остани тук — заръчах на Олга.
	От гняв едва не издадох тайната. Хората долу, всеобщото оживление преди следобедния отстрел, ме бяха подвели, че са ме извикали тук под мним предлог.
	— Знам — прошепна ми Олга; застинах. — Алики ми съобщи. Знам за Алексей.
	Не събрах сили дори да я погледна.
	— Казах и на Ксения. Върви!
	Коридорът се стелеше до безкрай пред мен. Отблизо видях, че Ники е заприличал на призрак с хлътнали бузи и очи в тъмни кухини.
	— Не вдигай шум — предупреди ме. — Най-сетне заспа. Дадохме му опиум, но ефектът отминава бързо. Болката е…
	Отстъпи, за да вляза в стаята.
	Деревенко стоеше в ъгъла. Александра седеше на табуретка до тясното легло. Спала не предлагаше разкош, с какъвто бяхме свикнали. Отскоро имаше електричество, но мъждивото осветление не прикриваше суровата обстановка, предназначена да създаде представа как ние, тънещите в лукс, можем да живеем като обикновени хора. Снаха ми не се обърна към мен. Нямаше нужда. Несъмнено и тя приличаше на призрак, защото Алексей изглеждаше безжизнен — излинял и блед, с кожа, замрежена от сини вени — слабите вени, неговият ад. Левият му крак бе вдигнат върху купчина възглавници; нощната му риза, запретната над кръста, оголваше непоносима гледка — чудовищно подути слабини, наподобяващи юмрук, забит във възпалена плът.
	Спеше неспокойно. Издаваше жални стенания; крайниците му бяха оросени от пот. Александра свали кърпата от челото му, за да я изстиска. Очаквах в легена да паднат капки кръв.
	— Няма да умре — чух я да казва. — Не може, не може…
	Залитнах назад; напрелият вик издра гърлото ми. Гостите долу затрополиха тежко — икономът ги извеждаше навън за предвидения лов. След Ливадия момичетата се бяха върнали в Царское село, понеже ловът не бе подходящо занимание за тях. Всичко друго протичаше по график. Никой от ведрата дружинка, предвкусваща касапницата, нямаше представа какво се случва над главата му.
	— Как? — попитах, когато Ники ме въведе в стаята ми в отсрещния край на коридора.
	— В гребна лодка в Ливадия. Удари си крака в едно весло — обясни ми той с безчувствен тон; способността на сина ми да изразява емоции бе изцедена докрай. — Боткин го прегледа и препоръча две седмици да остане на легло. Синината избледня. Съсипа го бездействието. Молеше ни да излезе навън, защото сме на екскурзия. Уверяваше ни, че е добре и нищо не го боли. Повтаряше го непрекъснато. — Ники бръкна в джоба си и извади табакерата. — Аз съм виновен. Настоях да не си променяме плановете. Алексей толкова се радваше да е тук, не предполагах… — Замълча. Сълзи напълниха очите му. — Боткин ни предупреди, че съществува риск да развие перитонит. Посъветва ме да подготвя народа с официална прокламация. Според него Алексей няма да се пребори с възпалението.
	— Не може ли да го оперира?
	Тутакси осъзнах каква глупост съм изрекла. Операцията щеше да предизвика силен кръвоизлив и да погуби внука ми.
	— Можем само да се молим.
	— Ще се моля. По-късно.
	Свалих си шапката и я хвърлих върху леглото. Олга стоеше до съседното. Помагаше на Демидова да разопакова багажа ни. И двете се преструваха, че не чуват нито дума.
	— Първо ще заместя Александра. Откога бди над него?
	— Двайсет и един дни.
	— Милостиви боже! Крайно време е да си почине. Да се нахрани на спокойствие. Имате гости. Какво ще си помислят?
	— Всеки ден разглеждам улова и вечерям с тях. Вчера излязох на лов, но днес се оправдах с неразположение. Не знаят. Алики не се е появявала, ала никой не се интересува къде е.
	Разбира се. Знаеха, че императрицата отбягва обществото. Не биха се усъмнили, дори да не я видят нито веднъж, преди да си отидат.
	— Ще я отменя, макар и само за час-два — кимнах и тръгнах към вратата.
	— Тя чака — каза тихо Ники.
	Срещнах погледа му.
	— Кого, свещеника ли? За последното причастие?
	— Послание от Сибир. Вярва, че приятелят ни ще изпрати вест.
	— Как? По пощенски гълъб? На километри сме от най-близката телеграфна станция.
	— Щял да разбере. Да усети. Узна за Столипин. Сънувал го как пътува с карета към операта в Киев. Събудил се с вик, че смъртта преследва министъра. — Ники въздъхна. — Предсказанието се сбъдна.
	Не знаех какво да отговоря. В стаята на Алексей сложих длан върху рамото на Александра.
	— Нека остана при него. Обещавам да те извикам, щом отвори очи.
	За моя изненада тя не се поколеба. Изправи се тромаво на крака и очите й — мътносини и празни — се впиха в моите.
	— Няма да умре — прошепна. — Знам, че няма да умре.
	Внукът ми се събуди с писъци. С пламнало чело повтаряше „да го заровят под небето“. Трагичната истина вече не можеше да се скрие. Ники отпрати гостите. Тръгнаха си с ловните трофеи, овързани върху покривите на каретите, и с новината за трескавото бълнуване на царевича.
	Ники заповяда да подготвят бюлетин. След изблика Алексей потъна в дълбока тишина. Александра притисна ухо към тясната му гръд.
	— Диша. Извикайте приятеля ни! Той знае как да го спаси.
	Ники я прегърна нежно.
	— Умолявам те, извикай го! — налагаше го с юмруци по гърдите. Боткин приготви макова настойка за пациента. Александра се хвърли към него, изби чашата от ръката му и разплиска течността по стената.
	— Не докосвай сина ми!
	Олга се разплака и излезе от стаята. Внукът ми навярно дишаше, но когато докоснах китката му с върховете на пръстите си, кожата му се бе вледенила — смъртта вече завладяваше безпомощното му тяло. Ники отведе Александра в покоите им. Седнах до леглото на Алексей.
	Под безизразния поглед на Деревенко сведох глава и се помолих.
	Не молех за чудо. Не умолявах Бог да го пощади. Молех се да го вземе бързо, да го освободи от непоносимия товар. Молех се да сложи край на страданията му, да изпрати ангели, които да го понесат върху крилете си.
	— Сега — прошепнах. — Отнеси го сега. Не го измъчвай. Той е невинно дете.
	Часове по-късно, докато бършех упоритата пот от челото му, от дъното на коридора долетя вик. Стори ми се изпълнен с отчаяние. Подскочих и от уплаха притиснах кърпата в гърдите си и върху роклята ми остана мокро петно.
	Деревенко пристъпи към мен, протегнал ръка да поеме кърпата.
	— Ваше Величество, ще се грижа за него, ако се налага да излезете.
	Поколебах се. Да проверя ли какво става? Ами ако Алексей…?
	Олга се появи запъхтяна пред прага.
	— Получихме телеграма. Чак от Варшава. Ела бързо.
	Зае поста ми до леглото. Тръгнах към покоите на Ники и Александра. В притихналата хижа чувах вятъра да шуми сред листата на дърветата отвън. В преддверието, озарено от кандила, мъждукащи пред иконите, Демидова стоеше на колене, свела глава над сплетените си длани. Заобиколих я и видях Александра, коленичила до Ники.
	Александра се прекръсти, изправи се и без да ме погледне, тръгна към стаята на Алексей.
	— Отец Григорий пише, че болестта не е смъртоносна. Не бива да страдаме за Алексей — прошепна Ники.

	* * *

	Александра залости вратата. Оттук нататък само тя и Ники, Деревенко и Боткин щяха да бдят над сина им. Демидова и икономката ни приготвиха вечеря. С Олга седнахме сами до дългата дървена маса. Трополенето на супените лъжици раздираше слуха ми.
	— Защо не ми каза, че знаеш за Алексей? — попитах рязко.
	Тя вдигна глава.
	— Ти също не ми съобщи.
	— Ники ме закле да не казвам на никого. Спомена, че си разбрала от Александра. Как?
	— Знаеше за доклада на Столипин. Извика ме да обясни, че отец Григорий е Божи човек. Помагал на Алексей и я утешавал.
	— Представям си каква утеха й предлага. Както и цял Санкт Петербург. Ако изобщо е имало съмнения, вече сме наясно. Прогони ни заради една телеграма от Сибир. Внукът ми ще умре, без да се сбогувам с него.
	— Няма да умре — възрази Олга. — Отец Григорий пише, че ще оздравее. Алики му вярва и вдъхва вяра на Алексей. Вярата е могъща сила, мамо. Кога я изгуби?
	— Не съм я изгубила. — Погледнах към Демидова, която стоеше до бюфета. Забелязах как ножът в ръката й застива над печеното месо в подноса и отблъснах стола назад. — Непростимо е дъщеря ми да ме назидава. Излизам на разходка. Имам нужда от чист въздух.
	— Смрачава се. Не бива да излизаш сама — предупреди ме Олга.
	— Защо? Всички животни околовръст са избити.
	Грабнах наметката и измарширувах навън.
	Забулени в мъгла, стоборите се стапяха в нощта. Боровете зад хижата се полюшваха и шушненето на игличките се сливаше с ромола на реката. По-нататък гората се сгъстяваше — диво място, казваха, където скитат вълци. Не бях виждала вълк в Спала — нито жив, нито отстрелян. Сложих си качулката и закрачих по главната алея.
	Погледнах към небето, където шепа звезди проблясваха из здрачното небе. Поех си дълбоко дъх в опит да извикам чувството на умиротворение, което някога ми вдъхваше хижата въпреки предназначението си. Заради Саша се бях научила да харесвам лова. Така и не преодолях обаче онзи момент на разкаяние, когато елен или сърна, изтощени от бяг, застиват, разтреперани в очакване на гибелния куршум. Животните нямат чувства, повтаряше Саша и все пак обожаваше кучетата си. Случеше ли се да им се скара, те се снишаваха и извинително припълзяваха до него с прибрани уши. Знаеха какво е болка, страх, привързаност. Защо горските зверове да не изпитват същото?
	В момента сякаш бях по-объркана от тях. Не знаех какво чувствам. Бях покрусена от страданията на Алексей, но разумът ме съветваше да се примиря. Болестта щеше да отнесе внука ми. Никой на този свят, дори Распутин с приписваните му сили, не може да излекува умиращо дете от такова разстояние. Телеграмата целеше единствено да даде утеха. Трябваше да се подготвя за смъртта.
	Чух стъпки зад мен и се напрегнах. Обърнах се едва когато Ники проговори:
	— Мамо, не бива да излизаш сама.
	Свалих качулката и погледнах през рамо. В гаснещата светлина синът ми изглеждаше нарисуван с въглен.
	— Свърши ли се? — промълвих.
	— Изтощен е. — Проблесна пламъче; Ники запали цигара. „Пуши много — помислих си разсеяно. — Сигурно му вреди.“ — Температурата обаче спадна. Боткин е изумен. Алексей заспа без опиум. Алики настоя да не даваме никакви лекарства.
	Знаех, че понякога в сетните часове настъпва прояснение. Помнех как в Ливадия Саша заповяда да отворим прозорците, за да влезе морският въздух. Ала всички край постелята му долавяха приближаващия край.
	— Треската отмина ли? — попитах.
	Ники се взря в дърветата на хоризонта.
	— Подутината спада. Не сме сигурни, но има признаци на подобрение. Чудо.
	— От една телеграма?
	Обърна се към мен. Не успях да разгадая изражението му.
	— Ти все още не вярваш?
	— Току-що изслушах упреците на Олга. Няма причина да вярвам.
	Цигарата изпращя тихо и просия в тъмнината. Лъхна ме мирис на тютюн.
	— Алики има достатъчно вяра за всички ни. — Тръгна към хижата. — Не се застоявай тук. Лампите пред входа не работят. Досега трябваше да са светнали, а не са. Не искам да се изгубиш.
	Отдалечи се. Отново ме обгърна тишина. Нощта разбулваше загадъчния си свят.
	_Алики има достатъчно вяра._
	Оцелееше ли синът й, вярата й щеше да се превърне в непревземаема крепост. Никога нямаше да изгуби пътя, а аз щях да продължавам да се питам дали не съм свърнала в грешна посока.


>>	Трийсет и седма глава

	Спала промени всичко. „Кои сме ние да сеем съмнения“, заяви Олга. Бяхме видели чудото с очите си — треската си отиде, изтерзаното лице на Алексей се проясни, пресъхналите му устни се раздвижиха и поискаха храна и вода. Никой от нас нямаше обяснение как е оцелял. Никой, освен Александра. Отведоха Алексей да укрепва в Царское село и пак опасаха крака му със скобата с ремъци. Майка му повярва още по-пламенно, че отец Григорий спасява с божествена сила. Чух, че Распутин отново посещавал двореца, ала този път не дръзнах да възразя. Бях направила всичко възможно. Ники ме бе послушал веднъж. Беше отпратил мистика. Оттук нататък не би лишил съпругата си от него.
	Месец преди Коледа синът ми дойде в Гатчина. Осведоми ме със строг глас:
	— Миша ми изпрати писмо. Оженил се е за Наталия във Франция. Моли ме да я призная за негова съпруга и велика княгиня. Знаеше ли?
	— Не, разбира се.
	Новината ме зашемети. След всичко случило се не очаквах това. А би трябвало. В неведение за болестта на Алексей и с изчерпано търпение, Миша най-сетне бе осъществил заплахата си.
	— С какви очи ми го причинява? — възнегодува Ники. — Няма да я призная. Никой няма да я приеме в семейството ни. Не се ли разкая веднага, ще го лиша от титлата и дохода. Не анулира ли брака, повече няма да стъпи в Русия.
	— Той ти е брат — напомних му, но постъпката на Миша наистина бе непростима.
	— Ако иска да ми остане брат, погрижи се да ме послуша.
	Въпреки наближаващите празнични дни си уредих среща с Миша в Англия. Помолих Аликс за подкрепа. Той дойде с Наталия и със сина им. Отказа да признае, че е направил нещо нередно.
	— Никога нямаше да настъпи подходящ момент — отсече. — Не съм се развел. Ожених се. Не знаех, че Алексей е бил тежко болен, но сега е добре, нали?
	Миша явно знаеше за Алексей повече, отколкото споделяше. Не повдигнах въпроса, защото нищо нямаше да го разубеди. Разплаках се горчиво.
	Ники не позволи на Миша да се върне в Русия. Между синовете ми зееше пропаст, а дъщерите ми бяха нещастни.
	Преди Коледа отидох с Аликс в „Вийоре“, където не отбелязах шейсет и петия си рожден ден.

	* * *

	През 1913-а в Николаевската зала на Зимния дворец седях до Ники на подиума и гледах как седемнайсетгодишната ми внучка Олга, ослепителна в първата си дворцова рокля и с украсена с диамантена диадема глава, открива бала в чест на тривековния юбилей на династията ни.
	— Прекрасна е — казах на сина ми.
	Усмивката му очерта дълбоки бразди в крайчетата на устните и очите му. Тревожех се колко остарял изглежда. Отказът да прости на Миша му тежеше; деветнайсетте години на трона също бяха взели своето. Косата му сребрееше, кожата му сивееше от постоянното пушене. По мое настояване обаче бе облякъл зелено-златистата униформа и беше довел Олга вместо Александра, решила да остане в Царское село.
	— Напомня ми за теб, мамо.
	Олга се усмихна на младия княз до нея. Зашеметен от възможността да танцува с най-голямата дъщеря на царя, младият мъж бе забравил да си свали фуражката. Усети се едва когато тя се свлече над челото му и падна.
	— Така ли? — примигнах, за да прогоня сълзите.
	Не помнех откога не се бях чувствала с толкова леко сърце. Олга подритна шапката и в буйния ритъм на мазурката се завъртя грациозно в ръцете на княза.
	— Наследила е твоя дух. — Ники се пресегна между двата трона и сложи длан върху моята. — Благодаря за съвета да я доведа. И за усилията да вразумиш Миша. Знам колко ти е тежко и заради клетия вуйчо Вилхелм.
	Пръстите му стиснаха леко ръката ми. Извърнах поглед, борейки се с поредния наплив на сълзите, които напоследък сякаш постоянно дебнеха зад клепките ми.
	Турски въстаник бе застрелял брат ми Вилхелм, крал Георгиос I. Бях покрусена от смъртта му, но не успях да присъствам на погребението му заради нестабилната обстановка в Гърция. Оплаках го в Русия и написах дълги съболезнователни писма на съпругата и децата му.
	— Защо не останеш при нас в Царское село през лятото? — предложи Ники. — Момичетата и Алексей са се затъжили за теб. Алики планира оттам да заминем за Ливадия, ако искаш.
	— Да, искам — промърморих.
	Покана от снаха ми или необмислен жест на внимание от сина ми след тежките изпитания в края на миналата и началото на новата година? „Няма значение“, казах си. Избягвах Александровския дворец със същото старание, както Александра избягваше приемите. Не биваше да си забравям мястото. Распутин издигаше крепка, макар и незрима, стена помежду ни. Александра не би забравила, нито простила, как бях подтикнала Ники да го отпрати. Самият факт, че получавам покана да видя внуците си, бе повод да тържествувам.
	Мазурката приключи. Князът се поклони на Олга сред бурни овации. Тя се върна при нас с порозовели бузи.
	— Татко, ще танцуваш ли с мен?
	— Какво? — Ники й посочи редицата благородници, застанали зад нея. — И да лиша изисканите младежи от възможността да се насладят на компанията ти?
	Олга погледна през рамо. Очите й се разшириха.
	Чух смеха си — дългоочаквано облекчение.
	— Само веднъж сме млади, скъпа моя. Баща ти спомена, че му напомняш за мен. Аз не бих загърбила подобно обожание.
	След кратко колебание Олга се качи на подиума и ме целуна до бузата. Усетих топлия дъх на младостта й и на парфюма, зает от стъкленицата върху тоалетната ми масичка. Прошепна ми:
	— Обичам те, Амама. Благодаря, че ме доведе на бала.
	Върна се на дансинга и с усмивка прие следващата покана за танц.
	— Да — кимнах на Ники. — Наистина прилича на мен.

	* * *

	През лятото Александровският дворец бе идиличен и прохладен, за разлика от града, изоставен от аристократите, до един побягнали към морето. Не отидохме в Ливадия. Пореден пристъп на лумбаго прикова Александра отново в инвалидния стол. Изглежда й харесваше така, макар острият й поглед да не се откъсваше от децата, скупчени край нея. Тикаха я по пътеките към изкуственото езеро, където хранеха гълъбите или й четяха на глас, докато тя се занимаваше с неотменимото си ръкоделие.
	Днес обаче до нея бе само Алексей. Преданият му кокер шпаньол Радост лежеше в краката му. Внукът ми обучаваше кученцето с такова старание, че то се бе превърнало в негова сянка, съзвучна с всяко движение на стопанина си. Алексей имаше права кестенява коса, сиви очи с гъсти мигли и устни с извити нагоре крайчета. Приличаше на палаво духче, но наблюдаваше сестрите си изпод свъсени вежди от специалния стол с подпора за крака му със скобата. Момичетата бяха в еднакви дрехи; белите им рокли с висока яка бяха излезли от мода в края на миналия век и все пак Александра ги обличаше така от малки. Докато четирите й дъщери гонеха дървени обръчи пред терасата с изглед към градината, тя сякаш не забелязваше закръглените гърди на Олга, нито приказната грация на шестнайсетгодишната Татяна, която би била пленителна в сребриста коприна. Дори четиринайсетгодишната Мария, с очарователни трапчинки и топли сини очи, вече бе пораснала девойка. Майка им обаче подвикваше нервно, все едно са бедни момиченца: Внимавайте! Ще си лекьосате роклите.
	— Искам да си поиграя с обръч. — Алексей захлопна книгата си върху масата между него и Александра. Уеджудският й чайник подскочи с дрънчене. Никога не използваше руски самовар.
	— Какво те прихваща, Алексей? — Тя погледна демонстративно книгата, която едва не бе запратила английския чайник върху плочките на терасата.
	— Защо им се полагат всички забавления? — Свъсените му вежди образуваха черта.
	Алексей се държеше властно, изискваше стражите в имението да му козируват и ги изпепеляваше с очи, ако пропуснеха да му отдадат дължимата почит.
	— Виждаш ли с какво сме принудени да се примиряваме? — Александра се обърна към мен с многострадално изражение. — Деветгодишен самодържец!
	— Ще бъда самодържец — натърти Алексей. — Нали, Амама? Император на Русия. Като татко.
	Подсмихнах се.
	— Стига да не хукнеш да гониш обръчи като момиче.
	Внукът ми присви устни. Не го блазнеха обръчите; искаше да тича със сестрите си, без да се страхува от злощастия.
	— Почети ни — предложи Александра. — Знаеш колко ми е приятно да те слушам.
	— Не. — Той скръсти тънките си ръце и жестът ми напомни Ники. — Книгата ми доскуча. Скучно ми е да рисувам, да си играя с влакчета и войничета. Искам…
	— Знаем какво искаш. — Александра сложи длан върху коляното му. — И ние искаме същото. Бъди търпелив, слънчице. Боткин смята, че се подобряваш. След месец може да свалим скобата.
	Отчаяната му въздишка бе по-красноречива от десетки думи — за него, както за всяко дете, един месец се равняваше на вечност.
	— Момичета! — Александра махна с ръка на дъщерите си. — Елате! На брат ви му доскуча.
	Обръчите и пръчките веднага бяха захвърлени върху моравата. Запотените велики княгини дотичаха на терасата. Настаниха се в ракитени столове около Алексей и го заговориха. Раздразнителният му монотонен глас обаче издаваше, че лошото му настроение не се е разсеяло.
	Александра остави ръкоделието и разтри слепоочие — знак, че я наляга поредното омаломощаващо главоболие. Заслони очи с длан, макар да седеше под грамаден чадър, спускащ сянка над всички ни.
	— Излезе на езда с офицерите преди часове.
	— Обича да язди. — Не уточних, че това е единственото лично време, с което разполага синът ми. — Движението ще му се отрази добре. — Реших да разведря киселото й лице, защото повече от въпросите, касаещи Распутин, ненавиждаше единствено да й се припомня, че съпругът й има изключващи я интереси. Добавих: — Време е да представим Олга и Татяна пред обществото. Да планираме ли бал?

	* * *

	Олга наостри слух. Дори Татяна, най-сдържаната от сестрите и в това отношение най-съзвучна с майка си, видимо се изненада.
	— Бал? — повтори като ехо Александра. — В никакъв случай. Зимният дворец не е безопасен за…
	— Не в Зимния дворец. — Усетих вътрешния глас на моето палаво духче. — В Аничковския. Ще поканим само роднини и подбрани гости. Олга се забавлява от сърце на юбилейния бал. Татяна вече е голяма.
	Момичетата затаиха дъх. Майка им разбираше какво целя, но несъзнателно бях поставила съвършен капан. Колкото и да искате дъщерите й да останат невинни княгини, блуждаещи в омагьосаната й гора, Олга се бе върнала от Санкт Петербург с безброй интересни истории за празничната вечер. Макар да живееше отшелнически, Александра бе царица. Нямаше как да избегне необходимостта да представи дъщерите си пред обществото. Беше длъжна да ги покаже на сватбената сцена.
	— Моля те, мамо, кажи „да“ — не се стърпя най-сетне Олга.
	Александра удължи мълчанието. Не възнамеряваше да се предаде. Погледнах крадешком към Татяна. Тя се наведе и прошепна нещо на майка си. Каквито и да бяха, думите успяха да изгладят сбърченото й чело.
	— Няма да навреди, надявам се — въздъхна снаха ми.
	Олга плесна радостно с ръце.
	— Какво ще облечем?
	— Нови рокли, предполагам. — Александра се обърна към мен. — Баба ви несъмнено ще се погрижи да ги осигури.
	— Разбира се. Ще посетя мадам Булбенкова още щом се върна в Санкт Петербург. Ще й дам мерките. После ще дойдете за пробите — обясних на момичетата. — И не яжте много. Трудно се разширяват корсети и поли.
	— Булбенкова? — разочарова се Олга. — Защо не парижки модист?
	— Ще носите руски рокли — отсече Александра. — Ако не сте доволни, няма да ходите на бала. Не ме изнудвайте. Достатъчно ми извиха ръцете.
	За мое облекчение в гласа й не се долавяше гняв, а раздразнение, задето някак си съм успяла да я убедя.
	Същия ден преди вечеря дръпнах Татяна настрана.
	— Какво каза на майка си?
	Усмихна ми се безгрижно.
	— Че няма да обръщаме внимание на момчетата, които си поканила, разбира се.
	Засмях се. Проследих я с поглед как влиза с плавна стъпка в трапезарията. Любимата дъщеря на Александра имаше жилка и от мен.

	* * *

	Греех от щастие, че идват при мен в града. Заповядах да проветрят и изчистят до блясък целия дворец. Подготвих им покоите, където бях настанила Ники и Александра след сватбата. Сложих торбички с лавандула в скриновете и под възглавниците им.
	Посещенията при мадам Булбенкова се оказаха истинско изпитание. Татяна и Олга дойдоха с отряд телохранители от специалната охрана. Всеки ден маршрутът до ателието на шивачката се променяше. Не знаехме накъде ще поеме каретата. Преди нас тръгваха карети за заблуда на дебнещи убийци. Тъгувах, че внучките ми живеят под постоянно наблюдение. За разлика от мен обаче те се бяха родили в свят, където властваше страх от насилие, и мерките за безопасност сякаш не им правеха впечатление.
	Реших да не носят бели рокли — обичайните за неомъжена девойка. Лишавани дълго от всякакъв цвят, двете се стъписаха от предложението. Мадам Булбенкова уши рокля от карамфиленорозов атлаз за Олга, подчертаваща сините й очи и чистата кожа. За Татяна избра маслиненозелен оттенък, подходящ за котешките й очи и по-бледата кожа. Деколтетата бяха малки, съобразени с възрастта им, но с разголени рамене. Олга се разкикоти доволна. Татяна целомъдрено поиска фишу.
	За да изтъкна появата им в обществото, ги заведох на балет в Мариинския театър. В императорската ложа ни придружи леля им Олга, която обожаваха. От умиление дъщеря ми също облече нова рокля от ръждивокафява тафта, допълнена с черните ми перли.
	Просълзена приех овациите на зрителите, станали на крака при появата ни в ложата. Оркестърът изсвири „Бог да пази царя“. Непреживели страха от убийството на Столипин в Киев, момичетата отстъпиха назад.
	— Застанете отпред. Поздравете хората — подтикнах ги аз. — В Мариинския театър сме в безопасност.
	Повдигнатите им плахо длани в ръкавици предизвикаха нови гръмки аплодисменти. Припомних си, че въпреки хаоса по улиците на някои места все още ни тачат. Внучките ми седнаха, широко усмихнати. Представлението започна. Бях съобщила предварително, че очаквам благоприличие от трупата, защото царските дъщери ще присъстват в залата. Предишния сезон балетистът Нижински бе скандализирал обществото, появявайки се на сцената в тесни панталони без бельо. Седмици наред благородните дами обсъждаха безвкусната проява. Тази вечер гледахме „Талисманът“ с балетисти в традиционни костюми.
	През антракта поръчах да донесат самовар и да сервират чай на посетителите, дошли да ни поздравят. Скоро установих, че в отсрещната ложа Михен предлага същото. Поведох Олга, Татяна и дъщеря ми, сбърчила неодобрително нос, към дългогодишната ми съперница.
	Михен пребледня — трудно постижим издайнически знак под пластовете пудра.
	— Мини! — възкликна. — И Олга, и Татяна! И твоята Олга! Каква изненада!
	— Изненадващ е твоят спектакъл. — Изчаках я да разцелува внучките ми и да се възхити колко красиво стоят черните ми перли на Олга. — Частна маса за чай в мое присъствие. Какво целиш?
	— Не знаех, че си тук — възрази Михен.
	— Аплодисментите при влизането ни не те ли накараха да се замислиш? — Ощипах безмилостно пристегнатия й в корсет хълбок. — Нарочно си решила да ме посрамиш пред внучките ми и половината град.
	— Нищо подобно — възрази тя. Приех от келнера чаената чаша, поставена в ювелирен подстаканник, и изслушах високомерния й въпрос: — А нима ти не дойде тук, за да ме свалиш от сцената, Мини?
	Вдигнах чашата.
	— Разбира се. Съмняваш ли се?
	Беше почти както в доброто старо време. До края на балета останахме в ложата на Михен, която шепнеше клюки на внучките ми. Олга ми просъска:
	— Мамо, какво ще каже Алики, когато разбере, че дъщерите й са си шушукали с Михен? Двете се мразят, знаеш.
	— Докато разбере, момичетата ще са се върнали в Царское село — отговорих. — Каквато и да е, Михен вдъхва респект. Нека внучките ми научат, че уважението не се поднася на тепсия, нужно е да го спечелиш.

	* * *

	Балът в двореца ми беше чудесен. Двестатината подбрани гости запълниха залата. Въпреки обещанието, дадено на майка им, Татяна и Олга не пренебрегнаха нито галантните млади князе, нито братовчедите си. Приемаха охотно поканите им за танц. В четири и половина призори Олга едва се държеше на крака, а на другия ден накуцваше. Татяна очарова всички с елегантната си сдържаност, съчетана с омайно блеснали очи. И двете получиха купища картички и покани за чай.
	За жалост не можеха да приемат. Александра бе непоклатима — свърши ли балът, дъщерите й се връщат у дома. На сбогуване настояха да ги посетя скоро. Отнесоха новите си рокли в кутии, облицовани с тънка хартия.
	Придружих ги до гарата. Щом влакът потегли, подадоха глави през прозореца на вагона и въпреки възраженията на телохранителя ми махаха дълго. Под кожените шапки в хусарски стил лицата ми сияеха от радост.
	Усетих как ледът, сковал сърцето ми през годините на разочарования и загуби, се стапя. Краят ми бе по-близо от началото, но внучките ми връщаха младостта. Предстоеше им да навлязат в обществото, където ги дебнеха клопки и сърдечни болки, докато намерят подходящ съпруг, омъжат се и създадат свое семейство. Ново поколение Романови чакаше да се появи на белия свят.
	Исках да го посрещна с отворени обятия.


>>	Трийсет и осма глава

	— Махни се от пътя ми. Как смееш да ме спираш? — размахах чадър пред безизразния абисинец, застанал пред входа на лондонското имение на внучката ми Ирина. Зад мен противният английски дъжд трополеше по покрива на каретата.
	Стражът не трепна. Недоумявах защо младоженецът, Феликс Юсупов, е решил да прекара медения си месец под надзора на императорски телохранители, а и пороят изчерпваше бързо търпението ми. Невъзмутимият глас на Феликс спаси абисинеца от намушкване с чадър:
	— Пусни я. Това е вдовстващата императрица.
	Изтръсках гневно чадъра върху килима в преддверието, забих го в поставката до рафта за шапки и изпепелих с поглед Феликс. В късния следобед той стоеше на стълбището с цигара в ръка и по турски халат.
	— Какъв е този абсурд? В Лондон сме, не в Сараево.
	— А, чула си новината — озари ме с беглата си усмивка той.
	— Всички в Европа говорят за това. — Свалих мокрото палто. Не забелязах лакей и го оставих да се свлече на пода. Изкачих стълбите, разкривила лице от болка в коленете. Феликс слезе да ми помогне. — Отвратителна влага — промърморих, поемайки дланта му. — Ненавиждам я. Костите ми сякаш са изгнили.
	Въведе ме в гостната, достатъчно просторна за пищен банкет. Младежкото му желание да дари земните си притежания на манастир явно бе отстъпило пред стремежа да впечатли Ирина.
	Докато тайно пресмятах цената на престоя им тук, той отиде до бюфета и ми сипа чаша чай.
	— Къде са прислужниците? — попитах. — Нали не очакваш внучката ми да сервира сама?
	Изкиска се.
	— Никога! Но бяхме заети. Заповядах на прислугата да се оттегли долу.
	Тъмната му коса изглеждаше съвършено вчесана; бяло шалче опасваше гърлото му под екзотичната роба. Почудих се с какво ли са се занимавали, но реших да не любопитствам. Когато предложи брак на Ирина, го извиках на личен разговор. След позорния брак на Олга не исках още една жена от семейството ми да страда.
	Строен и елегантен, с фини черти, наследени от Зинаида, и очи като от шлифовано стъкло, Феликс ми се стори прекалено привлекателен. Смути ме и с откровеност относно младежките си похождения.
	— Каквото си чула, вероятно е вярно — призна той.
	Получил диплома от Оксфорд обаче, обичал Ирина и щял да й бъде предан съпруг. Всъщност в края на срещата вече бях запленена от чара му и не виждах повод за съмнение. Богатството на Феликс щеше да осигури на внучката ми всичко необходимо. Бракът с мъж без царско потекло изискваше Ирина да се откаже от малко вероятното право синовете й да наследят трона, но Ксения изрази сдържано одобрение. Дъщеря й бездруго, посочи тя, се зарекла да не погледне другиго.
	— Чувала съм подобни заявления — отбелязах горчиво, все още непреглътнала отчуждението между Ксения и Сандро.
	В крайна сметка сватбата се състоя с надлежна пищност в параклиса на Зимния дворец. На празненството в Юсуповия дворец Зинаида ме прегърна:
	— Сега сме майки на младоженци.
	Изглежда бе забравила, че булката е дъщеря на Ксения, ала останах доволна от думите й. Бракът нямаше да се осъществи без мен, разбира се.
	Сега седнах срещу Феликс да си изпия чая.
	— Ирина ще слезе след малко. Още е в леглото — съобщи ми той.
	— Не е нужно да ми напомняш. На меден месец сте. Но отдавна мина пладне, а новините са ужасиш. Австрийският наследник ерцхерцог Франц Фердинанд и съпругата му са убити в Босна. Австрия обяви война и Германия я подкрепя.
	— Да. Каква неприятност — махна небрежно с ръка Феликс.
	Присвих устни и извадих табакерата от чантичката си. Той веднага се приведе към мен, снаряжен със запалка „Картие“ от емайл и злато.
	— Аликс мрази да пуша в „Малборо“ — издишах доволна дима. — Онзи ден ме залови до прозореца в спалнята и ме нахока, сякаш ще подпаля целия град. От ден на ден става все по-заклета англичанка.
	Феликс се засмя.
	— И все по-глуха. Няма как да й се развикаш да си гледа работата.
	Обикновено не бих позволила подобна забележка за сестра ми. Той обаче успяваше да придаде невинен хумор дори на най-хапливата острота. Укорих го с неволна усмивка:
	— Някой ден ще прекалиш.
	— Несъмнено.
	Стана да ми сипе още чай. Явно не бързаше да извика прислугата. Лежерното му поведение отпусна нервите ми.
	— Ники ми изпрати телеграма — уведомих го, когато се върна с чашата. — Според него положението ще се влоши. Настоява да се приберем веднага вкъщи. Не бивало да се застояваме в чужбина в такива времена.
	Феликс повдигна вежда.
	— Распутин ли го е посъветвал?
	— Стига! — срязах го. — Длъжни сме да подкрепим Сърбия. Кайзерът обвинява не едного, а цяла нация за убийството на ерцхерцога. Ники ще мобилизира войската. Вестниците обаче не предвиждат голяма война. Как ще разкъсаме всички договори заради едно убийство, макар и жестоко.
	— Не съм толкова убеден. — Феликс издаде какво крие под невъзмутимата си фасада и ме лиши от временното спокойствие. — Нищо чудно да избухне мащабна война. Кайзерът отдавна чака подобна възможност.
	Застинах. Отворих уста, ала не успях да изрека нищо, защото в същия момент влезе внучката ми. Красивото й лице, поруменяло от задоволство, грейна в усмивка. Разцелува ме по бузите.
	— Колко се радвам да те видя, бабо! Не знаех, че ще дойдеш толкова рано.
	— Не е рано — възразих. — Нужно ли е да предупреждавам предварително?
	— Не и когато идваш при нас — увери ме Феликс.
	Ирина тръгна към бюфета да си сипе чай. Той я проследи с поглед и изражението му ме убеди, че каквито и да са били някогашните му увлечения, сега е запленен от нея. А и как иначе? Дъщерята на Ксения не отстъпваше по обаяние на Татяна; имаше същите омайни очи на загадъчен сфинкс, макар нейните да бяха тъмни. Тъмната й коса, подстригана късо по новата мода, обрамчваше лицето й. При други обстоятелства бих се възмутила вида на Ирина в дантелен пеньоар. Не и сега. Пренебрежението им към повелите на благоприличието бе изкусително — приличаха на доволни котки със загладен косъм.
	— Е? Какво ще правим? — попитах, щом Ирина седна до Феликс и ме погледна с премрежени очи. — Ники иска да се върнем възможно най-скоро. Опасява се да не затворят границите.
	— Налага ли се? — Ирина се обърна към Феликс. — Следващата седмица планирахме да посетим мама в Ница… — Тя въздъхна. — Толкова сериозно ли е положението?
	— Да, любов моя. — Феликс я погали по ръката. — Но аз ще те пазя.
	Усъмних се. Богатството му предлагаше защита, ала познавайки Зинаида, единственият й наследник не би постъпил във войската.
	— Колко неприятно — въздъхна отново Ирина. — Не ми се тръгва.
	— Както на всички нас — съгласих се.
	Излъгах. Жадувах да напусна Англия. Бях тук от месец на гости на Аликс. Сивият остров, глухотата на сестра ми, чаят и бисквитите до втръсване в „Марлборо“, а сега и международната криза бяха изчерпили търпението ми. Надявах се обаче да посетя Ксения с младоженците.
	— Не знам дали е разумно да се плава сред германските кораби, дебнещи из водите. — Феликс ме изтръгна от мислите ми.
	— Защо да не пътуваме по суша? Ще се разпоредя влакът ми да ни чака в Кале.
	— С влака ще минем през Берлин към Варшава — напомни ми той. — И трябва да предупредим Ксения за промяната в плана.
	— Каква досада! Както винаги германците провалят всичко.
	Шеговитото ми раздразнение обаче прикриваше истинска тревога. По средата на лятото бяхме разпилени из Европа. Избухнеше ли война, колцина от семейството щяха да успеят да се върнат у дома, ако Берлин затвореше единствения релсов път до Санкт Петербург?
	— Ще пиша на принцеса Сесилия Пруска да изпрати петиция до свекъра си — предложи Ирина. — Не би отказал да ни пусне. Нямаме нищо общо с убийството на ерцхерцога.
	— Кайзерът няма да ни възпре, разбира се.
	Не отчетох хапливия тон на Феликс. От години избягвах да минавам през Германия при пътуванията ми из Континента.
	— Пиши й — кимнах на Ирина. — Аз ще изпратя телеграма на Ксения да ни чака в Кале. Кога ще се подготвите за път?
	— Имаме ли време до утре? — попита Феликс.
	— Да. Ще изпратя каретата си да ви вземе. Аликс ще се разочарова.

	* * *

	Сестра ми бе повече от разочарована. Разплака се, когато заповядах на Таня и Софи да ми съберат багажа.
	— При нас си на сигурно място — увери ме тя. — Защо да прекосяваш цяла Европа? Войната ще избухне всеки момент. Не разбирам.
	— Налага се. — Повиших глас, за да ме чуе. — Ники има нужда от мен. И Червеният кръст. Александра няма да се погрижи за нищо. Моля те, Аликс, спри да плачеш. Ще ме разстроиш, а как си представяш хленчеща старица да се справи с кайзера?
	Аликс изхлипа. Стараеше се да свикне с ограниченията на кралица-майка, но се чувстваше самотна и винаги настояваше да й гостувам дълго. Мислех да я поканя с нас във Франция, а после да отидем в „Вийоре“. Плановете се бяха променили.
	— Според Джордж е неразумно Ники да те задължава да се върнеш. Може да останеш тук, докато този ужасен проблем се разреши.
	— Да, говорих с него. — Приведох се към нея. — И той както Ники не иска война, ала не бива да оставяме кайзера да диктува условията за мир. Да не усложняваме излишно положението. Ще се видим скоро. Синът ми има нужда от мен. На мое място и ти би постъпила по същия начин.
	Отпътувах от Лондон с обтегнати нерви. Австрия започна мобилизация, Германия обяви война на Русия заради подкрепата, оказана на Сърбия. На гарата в Дувър цареше хаос. Феликс и Ирина ги нямаше, макар да бях изпратила каретата си да ги вземе. Появиха се в последния момент. Вече бях на кораба, готова да прекося Канала. Дотичаха с кученцата си и се оправдаха с неразбория с багажа им. В Кале влакът ни чакаше, както се бях разпоредила. Ирина ме увери, че принцеса Сесилия е обещала да ни съдейства. Феликс уреди да препратят липсващите им пътнически сандъци и най-сетне потеглихме, предупредени, че Германия се кани да затвори границите си.
	Пътувахме три изтощителни дни. Германски войници се качваха във влака за постоянни „проверки“. В Берлин ни спряха. Останахме затворени в купето. Тълпата по перона дюдюкаше. Наредих да спуснат завесите, но гербът по вратите на влака издаваше присъствието ми. Ордите ни замеряха с каквото намерят — кал и камъни зацапваха и ронеха позлатата, докато най-сетне войници с байонети не отцепиха района. Часове наред се задушавахме в знойното купе и слушахме презрителни крясъци. Най-после руският посланик, придружен от официален представител на германския министър на външните работи, ни информира, че не ни позволяват да продължим.
	Забравила обноските, размахах показалец пред лицето на чиновника.
	— Как смеете да се разпореждате с мен, вдовстващата руска императрица?
	— Обявихте ни война… — подхвана той.
	— Лъжа! Вие ни обявихте война. Настоявам за незабавна среща с кайзера.
	— Негово Величество не е на разположение. Ваше Величество може да се върне в Англия или да потегли към Дания, но не през Германия.
	Човекът от министерството тропна с токове и се обърна кръгом.
	— Дъщеря ми ще ни чака тук — извиках аз.
	Руският посланик пристъпи към мен.
	— Ще посрещна Нейно Императорско Височество. Тръгвайте незабавно, Ваше Величество.
	Феликс се изправи и протегна ръка на Ирина.
	— Ще чакаме Ксения тук. Няма да заминем без нея. — Усмихна ми се хапливо. — Въпреки войната и въпреки разногласията кой я е обявил пръв, кайзерът няма да ни арестува.
	Не исках да се разделяме, но Феликс не изслуша възраженията ми. Повери ми кученцата и поведе Ирина след посланика.
	След два часа влакът ми потегли от Берлин. Не посмях да чакам повече. Ксения закъсня, но приех във влака множество руски аристократи, прекратили ваканцията си. Сърце не ми даде да ги гледам присвити на перона под хулите на тълпата. Цяла нощ пътувахме до Дания. Не знаех дали дъщеря ми, внучката ми и съпругът и са невредими. При пристигането ме уведомиха, че са успели да се качат на последния влак от Берлин до Копенхаген. Ирина се бе поболяла от страх, а Ксения беше разярена от дългото чакане на германската граница, където конфискували куфарите й и ги претърсили.
	— Изгубиха багажа ни за добро — отбеляза язвително Феликс. — Ще напазарувам, докато Ирина се възстановява.
	Бяха отседнали в най-елегантния копенхагенски хотел. Посетих внучката си и я намерих крайно изтощена. По-късно се потвърди подозрението ми, че е бременна. Реших да поема към Русия само с Ксения. Дъщеря ми изрази тревога за Сандро, отседнал в Кан с любовницата си.
	— Все някак ще се добере до вкъщи — срязах я изнервена. — Дала си му достатъчно простор да прави каквото поиска.
	Ксения мълча мрачно по пътя до Финландия, където хората, разбрали от вестниците за изпитанията ни в Берлин, се стекоха да ни посрещнат.
	— Петдесет години бях принудена да крия чувствата си. Най-сетне с дълбоко задоволство мога да кажа колко мразя Германия — заявих пред журналистите.
	Надявах се коментарът ми, публикуван във всяко издание, да стигне до кайзера.
	Не че думите ми имаха някакво значение. Унгария се съюзи с Австрия. Германия обяви война на Франция и нахлу във Фландрия. Докато пристигнем в Санкт Петербург, Великобритания влезе в битката. Феликс се оказа прав. Избухна голяма война.
	Убийството на един ерцхерцог хвърли всички ни в адовото гърло.


>	Шеста част
>	1914–1918
>	Семената на разрухата


E>
	Най-щастливите ни и най-спокойни дни отминаха.
@	Мария Фьодоровна
E$

>>	Трийсет и девета

	Патриотичният дух, обзел Санкт Петербург, не ме впечатли. При други конфликти бях виждала колко бързо се сменя посоката на подобни чувства. Племенникът ми крал Джордж V своевременно предупреди Ники, че кайзерът е събрал огромна сила и никой от нас не е готов да застане срещу нея — особено Русия, където извън градовете нямахме дори електричество и селяните превиваха гръб в неведение за модерните ужасии, канещи се да прегазят Европа.
	По мое настояване Ники назначи първия братовчед на Саша, великия княз Николай — известен в семейството с прозвището Николаша — за главнокомандващ на военните операции. Офицер от кариерата, петдесет и седем годишният Николаша никога не бе водил армия в сражение, затова стратегическото планиране беше поверено на генералите.
	Макар и навършил петдесет и четири и прекарал в изгнаничество дванайсет години, деверът ми, великият херцог Павел, помоли сина ми да му прости и да го назначи в армията. Подкрепих го и Ники му върна чина, назначавайки го за командир на Първи корпус на императорските гвардейци. След намесата ми в полза на Миша Ники разреши и на брат си да се върне от Англия и да служи с чин генерал-майор в новосформираната Кавказка кавалерия. В знак на помирение Ники даде на четиригодишния син на Миша титлата граф Брасов. Макар и непризната съпруга на Миша, Наталия получи правото да се представя като графиня Брасова. Миша я настани в града и Наталия изпълни подобаващо дълга си, основавайки две болници. Посетих отделенията и се подсмихвах при вида на празното място над входа. Бяха махнали портрета й, за да не накърнят чувствата ми.
	Не обръщах внимание на подобни дреболии. Всеки принос бе добре дошъл. Германия представляваше невиждана заплаха; разделяше нации и семейства, включително моето. Заради тежкото финансово положение на съпруга й в Австрия сестра ми Тира се оказа по принуда в лагера на кайзера. Племенникът ми в Дания, макар и неутрален на думи, подкрепи тайно съюзниците, разполагайки отбранителна артилерия по крайбрежието на „Вийоре“.
	Към приноса, разбира се, не причислявах усилията на Александра. Бях сигурна, че снаха ми — родена в Германия и равнодушна към благоразположението на обществото — ще остане скрита. За антипруските настроения вече свидетелстваха разбитите витрини на германските магазини в Санкт Петербург, както и призивите градът да се преименува на Петроград, за да се отстрани немското „бург“.
	Ники обаче ме удиви с вестта, че по мой пример Александра, Олга и Татяна се обучавали за медицински сестри. Александра дори организирала болнично отделение в Екатерининския дворец. Въпреки изненадата останах доволна. Целодневно бях ангажирана с Червения кръст, а и на моята възраст нямаше как да помагам в отделенията. Олга и Ксения поеха задълженията ми в Зимния дворец, докато организирах благотворителни дейности за събиране на средства и изпращах санитарни материали на фронта. Използвах всичките си социални контакти. Михен устрои в двореца си благотворителен бал; прословутите й купи от шлифован кристал, някога пълни със скъпоценни камъни за гостите й, сега събираха рубли за войниците ни.
	Работата бе единственият начин да преодолявам страха. Едва се бяхме възстановили от метежите през 1905-а; Думата не постигаше съгласие. Войната изваждаше зверското у човека. Живеех в постоянен ужас, че удържат ли победа германците, вълчата ни природа ще вземе връх. Въпреки неуморните ми усилия не съумявах да надвия корупцията, вкоренена в бюрокрацията ни. Безскрупулни министри не се свеняха да си присвояват средства, изпращайки войниците ни в бой без основни провизии. Наложи се да изпратя гневна телеграма до Николаша. Изисках лично да даде пропуск на конвоите на Червения кръст, обявени за „неупълномощени“ и върнати в Санкт Петербург, макар положението на фронта да се влошаваше не с дни, а с часове.
	Краят на 1914-а дойде и отмина в поток от скръб. Битка след битка, всяка πο-немислима по мащаби от предходната, потапяха Русия в траур. Вестниците поместваха имената на многобройните жертви в отделни издания. Товарни влакове докарваха ранените от фронта; върху купища мръсни парцали лежаха войници, изтерзани от гнойни рани, въшки, дизентерия и варварски ампутации на огневата линия. В болниците не останаха места. Пустеещи — а и обитавани — дворци се превърнаха в отделения. Жени от висшето общество, незакопчавали собственоръчно дори копче, припадаха от виковете на умиращите и от вонята на гангренясала плът.
	Германците бяха безмилостни; газеха като дракони през калта и кръвта в окопите и вилнееха с модерни оръжия и артилерия. Казвах си, че всякакво мирно споразумение е по-добро от тази безсмислена загуба на живот. Хиляди гинеха за кауза, понятна за малцина. „Няма нищо по-лошо от война, водена в името на отмъщението“, мислех си, ала не подозирах какво предстои.

	* * *

	— До края на света ли ще стоиш тук? — попита Михен, пристигнала с частния си влак в Киев.
	Аз и дъщеря ми Олга бяхме дошли в южния град, за да основем лечебница сред поредицата чудовищни сражения през пролетта, довели Полша до капитулация. Малцината руски войници, преживели изтреблението, се върнаха съсипани у дома — излинели, измръзнали и с тежки рани. След тях прииждаха полски бегълци, понесли на гръб каквото бяха успели да спасят.
	— Помагам на Олга, знаеш. — Въведох Михен в трапезарията в Мариинския дворец.
	В помещението бяха натрупани мебелите от долния етаж, превърнат в болнично отделение.
	— Понеже Киев е по-близо до фронта, Олга предложи да устроим лечебница и бежански лагер. Как да й откажа? Работи неуморно, обучава медицински сестри и по шестнайсет часа дневно помага на ранените.
	Не добавих, че любовникът й, полковник Куликовски, бе ранен в главата в Полша и това отчасти засили решимостта й да остане тук.
	Михен обходи с поглед столовете, масите, картините и статуите с нахвърляни върху тях чаршафи.
	— Всеотдайността на Олга е похвална — отбеляза тя. — Но мястото едва ли е достатъчно удобно за вдовстваща императрица, Мини.
	— Войниците ни се радват на още по-малко удобства. — В името на добрите обноски дадох знак на Софи да поднесе чай. — Не беше нужно да биеш толкова път. С оглед на обстоятелствата се чувствам нормално.
	— Не дойдох да проверя как се чувстваш, а да ти съобщя, че мистикът й е по-голяма заплаха от всякога. — Михен продължи, без да изчака отговор: — Съветва я. Казва й кои министри да уволни. Думата предяви иск да я затворят в манастир. Градът е разбунен. Живеем в оскъдица. Както знаеш, армията ни е в толкова окаяно състояние, че не може да възпре глутница кучета, камо ли кайзера. Императрицата обаче изпраща молитвеници на германските военнопленници и задръства телеграфа на Ники, като му препраща политическите хрумвания на мистика. Всички говорят, че Распутин ръководи Русия. Ники щял да освободи Николаша, за да застане начело на войската, а Александра — на държавата.
	Замълчах, докато Софи поднасяше чая. Когато тя се оттегли, Михен се втренчи в мен:
	— Нищо ли няма да кажеш? Или по-скоро — да направиш?
	— Какво да направя? — срещнах погледа й. — Тя ясно ми показа, че няма да търпи вмешателства по отношение на мистика. Воюваме. Не мога да водя битка с нея, докато на фронта гинат хиляди руснаци.
	— Още повече ще умрат, ако бездействаш. Всички я мразят. Наричат я Немка, германска шпионка. Клюкарстват, че онова нищожество й е любовник. Крие ревниво причината за зависимостта си от него, но истината е близо до ума. — Сведох глава. — Момчето е болно. От вътрешни кръвоизливи ли страда?
	Погледнах през рамо към широко отворената двойна врата. В коридора сновяха прислужници. Уши дебнеха навсякъде.
	— Мини — строгият глас на Михен ме накара отново да обърна глава към нея, — отговори ми.
	Преглътнах. Признанието заседна в гърлото ми, но безмълвието бе достатъчно красноречиво.
	— Така си и мислех. — Както винаги Михен подслади обилно чая си. Запитах се защо не взема пример от селяните, които слагат бучка захар между зъбите си и пият през нея. — Въобразява си, че знахарят й ще изцели детето, и е готова да срине Русия, за да го защити. Трябва да се намесиш. Само ти си в състояние да вразумиш Ники.
	— Ники ми обеща да не поема командването на армията. За целта назначи Николаша и…
	— Николаша губи войната. Ние губим. Германците атакуват Лондон с цепелини! Распутин й подшушва, че императорът ще се наложи като върховен командващ. Пред моя Кирил Ники заявил, че ще освободи Николаша, щом се върне в града за проверка на така наречения нов кавалерийски полк. Бог знае какво ще проверява. Коне без ездачи ли ще изпраща срещу германците? Не останаха мъже за мобилизация. Наясно си, че всяка ниша и барака е превърната в лазарет. На Богоявление сигурно ще оперират върху масите ни.
	Взех чашата, но от тревога едва я удържах.
	— Разбирам затруднението ти — кимна Михен. — Той ти е син. Избра я против волята ти. Внукът ти е болен. Как да й се опълчиш? Познаваш майчините мъки. Ала някой трябва да я спре. Илюзиите й за величие ще ни погубят, ако продължи да си пъха носа в нашите дела. Наложително е мистикът да бъде отстранен.
	— Отстранен? — Дъхът ми секна.
	Тя сви рамене.
	— Противно на самозаблудите й, той не е богопомазан. Смъртен е като всички нас. Въпрос на оцеляване. Ако Ники й позволи да се намеси още по-явно в държавната политика, кога според теб ще избухне нова революция?
	— Невъзможно! — отроних. — Ние сме Романови. Не вършим убийства.
	Михен изхихика.
	— Откога? От векове Романови отстраняват противниците си, включително своя плът и кръв. Петър I и Екатерина Велика щяха ли да търпят някакъв недодялан селянин да им дава съвети? Отдавна щеше да е мъртъв.
	Посегнах рязко към дланта й и разплисках чашата си.
	— Не — прошепнах. — Нито дума повече за това!
	Тя се вгледа в ръката ми, оплискана с чай.
	— Ще говориш ли с Ники?
	— Да — кимнах. — Ще се върна в Санкт Петербург. Ще се опитам да го убедя да не застава начело на армията. Навредим ли на Распутин обаче, ще си навлечем беда. Нямаш представа на какво е способна. Предсказал й, че нарани ли го някой от нас, цялата династия ще рухне. Вярва му безусловно.
	— Разбира се. Намерил е удобен начин да се предпази. — Михен си сипа чай. — Както споменах, мистикът е смъртен. Умират хиляди. Колко струва още един?

	* * *

	Червеното вече не бе цветът на Русия. Черното бе новият ни цвят — цветът на войната, на гниещи черва, разпилени по бойните полета на Европа. В Санкт Петербург всеки носеше траурна лента; жалеен креп висеше по вратите, балконите, витрините на магазините, уличните лампи. Мазен тъмен слой покриваше реката; градът се бе свил в черупката на страха и загубата. За мое удивление обаче виждах и офицери в отпуск да седят в кафенетата и да се разхождат по улиците с възлюбените си. Вместо да се бият на фронта, наперените мъже в униформи даваха вид, че всичко е наред.
	В Зимния дворец новите отряди — последните мобилизирани, обречени да се бият в Карпатите — се представяха пред императора. В куртка със златни еполети синът ми, яхнал жребец, минаваше пред строените войници. До него, в същата униформа и върху отлично дресирано пони, яздеше Алексей. Лицето на императора излъчваше сурово достолепие, както подобава на владетел пред поданици. Без никакъв израз на чувства обхождаше с поглед плътта, която бе решил да пожертва.
	Поканих го на обяд в Аничковския дворец. Не бях го виждала от месеци и се надявах да дойде сам както в миналото, макар Александра и дъщерите им да го придружаваха в знак на подкрепа. Заповядах да сервират обяда на терасата и изчаках момичетата и Алексей да тръгнат на разходка, наглеждани от бдителния Деревенко.
	— Казаха ми, че обмислиш да освободиш Николаша — подхванах темата.
	Ники не отговори. Пушеше, вперил мрачен поглед напред. Лицето на Александра се изопна. Не изглеждаше добре. Работата й в отделението в Екатерининския дворец бе похвална, но както винаги без мяра, и в резултат лумбагото я бе приковало задълго на легло. Бих шокирана колко е напълняла — сякаш се бе раздула.
	— Вярно ли е? — Дадох знак на прислужниците да се приберат вътре.
	Не исках никой да става свидетел на сблъсъка, защото вече усещах, че сблъсък ще има. Безпощадно присвитите устни на Александра го показваха ясно.
	— Не е спечелил нито една битка — обади се внезапно тя. — Сдаде Полша. Да ни доведе до крах ли предпочиташ? Член е на семейството, но не е военачалник. За да обърнем течението, ни е нужен друг главнокомандващ.
	— Ники вероятно? — повдигнах вежди.
	Синът ми мълчеше. Смачка цигарата в пепелника и веднага запали нова. Жестокото слънце изваждаше наяве мрежата от бръчици край очите му. Устата му, засенчена от мустаците и брадата, наподобяваше мрачна черта. И той се бе състарил, но за разлика от нея беше отслабнал неимоверно. Униформата му провисваше, сякаш раменете му бяха закачалка от кости.
	— Кой друг? — Александра вирна глава. — Императорът трябва да води народа.
	Михен ме бе предупредила, но да го чуя от снаха ми беше съвсем различно. Наложих си да запазя спокойствие. Не биваше да издавам наплива от омраза към нея. Прехапах език, за да не я упрекна колко е сляпа — както винаги по отношение на Русия.
	— Ако положението е критично, той ни най-малко не бива да оглавява армията. Ще му припишат цялата вина — обясних. — По-разумно е Николаша да поеме отговорността, допитвайки се до генералите. Въпреки пораженията войниците го уважават.
	Ники най-сетне се раздвижи. Обрамчените му със сини кръгове очи се обърнаха към мен.
	— Препоръчваш ми да се крия малодушно, докато войниците ми умират за него.
	— За нас — поправих го. — За Русия. Ти започна войната…
	— Стига! — гласът му остана тих. — Николаша ще изгуби половината империя.
	— Отстраниш ли го, рискуваш да изгубиш цялата.
	Александра се подпря на бастуна и се надигна.
	— Късно е. Да се връщаме в…
	— Не. — Не повиших тон, но тя замря. Втренчи се в мен, сякаш съм й пролаяла. — Очевидно имаш мнение. Готова съм да те изслушам. Да се вслушам в разумни доводи, не във фантасмагориите на мистика, когото защитаваш въпреки съветите ми. За мен Распутин е нищожество — добавих.
	— Чу ли? — обърна се към Ники. — Как ми говори? Колко ме презира?
	— Не теб — изпреварих го. — Преминала си обаче отвъд границата на здравомислието. Михен знае — уведомих я. — Колко ли остава да разберат всички? — Седна отново, вцепенена от гняв. Продължих: — Новината, че царевичът е болен, не ни е от полза сега. По-рано щеше да ни помогне. Не и докато се вихри тази ужасна война. Разчуе ли се, ще го изтълкуват като поредна слабост на владетеля. Хората ще се обърнат срещу нас.
	— Нито дума повече! — гласът на Александра прозвуча съвсем безизразно. — От самото начало искаш да го прогониш. Ала не знаеш нищо. Нищичко. Миналия месец посетихме Ники във войнишкия лагер в Могильов. Още във влака от носа на Алексей текна кръв. Припадна. Бяхме безпомощни… — Сълзи овлажниха очите и. — Мислехме, че ще умре. Извиках приятеля ни. Той дойде и кървенето спря. Ще ни отнемеш ли единствената утеха в този жесток свят?
	Сведох глава. Не биваше да се поддавам на вечната й тактика. Открай време ме парираше с истории за предсмъртни моменти, за да призная правотата й, да се съглася, че Распутин е единствената надежда, защото сме жертви на съдбата.
	— Не искам да страдате. Нито вие, нито внукът ми — рекох най-сетне. — Той обаче се бърка в държавни дела. Съветите му предизвикват гнева на Думата, макар да недоумявам какво знае един сибирски селянин за управлението на Империята.
	Накичената й с пръстени длан обви дръжката на бастуна.
	— Властта не го блазни. Отваря ни очите за Божията истина. Съветваше ни да не воюваме. Вярва, че само царят може да ни върне мира, като поеме върховното командване. Ники също го вярва.
	Хвърли думите по мен през масата.
	— Истина ли е? — впих очи в Ники. — Ще послушаш ли човек, презрян в цяла Русия?
	Синът ми се изправи и изтупа пепелта от реверите си.
	— Ще продължим разговора насаме, мамо. Децата ще се върнат всеки момент. — Преди Александра да възрази, вдигна длан. — Изчакай ги тук, Алики.
	Проследи го с ледено лице как влиза в двореца. Станах, готова да тръгна след него.
	— Винаги го задушаваш — просъска ми. — Караш го да се чувства безволев. Но той е наш цар. Време е да се докаже.
	Изгледах я спокойно. Не възнамерявах да я удостоя с отговор. Бе успяла да изпари последната капчица съчувствие у мен.
	Още щом влязохме в гостната, Ники заяви:
	— Въпросът не подлежи на обсъждане. Поемам командването. Николаша е неспособен.
	— Недей… — Застинах до прага. По равния му тон отсъдих, че е взел решението, преди да дойде в Санкт Петербург. Ако не бях повдигнала темата, нямаше да ме осведоми. Някъде сред хаоса бях изгубила доверието му. — Ще допуснеш ужасна грешка, Ники. Няма да спечелим войната. Ще обвинят теб. — Пристъпих към него. — Първо потърси мнението на Думата. Вслушай се в съвета им.
	Не трепна.
	— Наслушах се на съветите им. Разпускам Думата. Единствената им работа е малко по малко да ми отнемат властта, за да ме натикат в ъгъла и да ме подчинят на своята воля. Русия е в гибелна опасност. Длъжен съм да я поведа.
	— Изпълняваш дълга си, позволявайки на опитни хора да те насочват! — възкликнах, опитвайки напразно да прикрия завладялата ме паника. — Братовчед ти Джордж, дори кайзерът разчитат на мъдри съветници, не на съпругите и приятелите си.
	Всмука от цигарата и издуха дима.
	— Ще действам по съвест. Алики няма пръст в това. Не настоявай, мамо. Свършен факт е. Николаша е освободен. Следващата седмица поемам командването в Могильов.
	Не се впусна в обяснения, не ми помогна да разбера. Гледаше ме с непроницаеми очи, сякаш стоях пред непознат.
	— А Александра? — успях да попитам. — Ще продължи ли да изпълнява прищевките на мистика?
	— Съпругата ми се грижи за доброто на семейството. Подценяваш я. Винаги си я подценявала.
	Смаях се. Не съумях да сдържа гнева си и изрекох:
	— Глупост е да мислиш така. Грижи се единствено за собствените си интереси. Онзи мъж… Распутин… ще ни доведе до гибел заради нея. Искаш поданиците ти да те тачат? Дръж се като цар! Изгони мистика и усмири съпругата си. Иначе наистина ще те изтикат в ъгъла.
	Той запази неразгадаемото си изражение, ала забелязах пламъка в очите му.
	— Подобни думи не са в стила ни.
	— Както и да продължаваме по този начин! — отсякох. — Твърде дълго те пазих от истината. Сега ще я чуеш. Да се обявиш за главнокомандващ е най-лошата грешка. Изобщо не знаеш как се води война.
	— Николаша също не знаеше. За разлика от него аз съм способен да се науча.
	Погледна над рамото ми към терасата, където се чуваше детски смях.
	Анастасия влетя в стаята с поруменяло лице. Спря рязко, доловила напрежението помежду ни.
	— Алексей падна в езерото на Амама — докладва.
	Ники се втурна навън. Анастасия ми обясни плахо:
	— Само си намокри крачолите. Езерото не е дълбоко.
	— Никак даже — съгласих се с пресилена усмивка.
	Навън Александра се суетеше край Алексей. Олга, Татяна и Мария се бяха вкопчили с побелели пръсти в слънчобраните си. Майка им попиваше панталоните на Алексей с платнена салфетка и ги хокаше:
	— Защо не го наглеждахте? Къде беше Деревенко? Как позволихте да се случи това?
	— Заради него. — Алексей посочи кокер шпаньола. — Каишката му се усука около краката ми. Цопнах в езерото. Не съм се наранил. Виж!
	Той опита да си запретне крачола, но Александра вече се разпореждаше:
	— Момичета, събирайте си бързо багажа! Брат ви ще се простуди! Връщаме се веднага в Зимния дворец.
	— Имам хавлии и халат — обадих се. — Ще му подготвим топла вана.
	Не ми обърна внимание. С тънка като бръснач усмивка подкара децата. След минута вече седяха в автомобилите — новост, въведена в Русия от Ники и крайно опасна според мен.
	Синът ми ме целуна за сбогом. Не ми остави нито миг за умолителни думи. Проследих ги с поглед как се отдалечават, потискайки желанието да се разкрещя от отчаяние. Внезапно бях осъзнала правотата на Александра — бяхме безпомощни жертви на съдбата.
	_Нейната съдба._ Участ, с чието бреме ни товареше мимо волята ни.


>>	Четирийсета глава

	Затворих Аничковския дворец. Оставих неколцина прислужници да го поддържат и се върнах в Киев. Олга имаше нужда от мен, а аз — от занимание, запълващо времето ни. Вечер столицата продължаваше да се радва на концерти, театри, приеми и танци, сякаш войната е дребно неудобство, ала нямах сърце за веселба. С кратка бележка уведомих Михен за отпътуването си. Не исках да призная, че синът ми вече не ми се доверява и не желае съветите ми.
	В Киев се заех с болничното отделение и с бежанския лагер. От двореца бях донесла одеяла, дрехи и провизии от първа необходимост. Михен ми изпрати писмо. Ходовете на Ники да разпусне Думата и да поеме командването на армията най-сетне бяха разтърсили висшето общество и го бяха изтръгнали от егоцентричното неведение.
	„Жигон е еднолична владетелка. Високопоставен член на Думата говорил цяла сесия срещу нея и Р. Обвинил ги за злополучията ни. Ела излязла от манастира, за да се опита да я вразуми. Ж. й показала вратата. Не дава и дума да се издума против Р.“
	Изгорих писмото. Бяхме безпомощни, щом сестрата на Александра, истинска Божия невеста, не бе успяла да я убеди да отпрати Распутин.
	Войната продължаваше в кошмарното си русло. Поглъщаше живот и рушеше света. През ноември 1916 навърших шейсет и девет години. През същия месец отбелязах петдесет години от пристигането в Русия. Не бях в настроение да празнувам юбилей, но по настояване на Ники семейството се събра в Киев. Синът ми дойде с Алексей и ми връчи почетен медал с инкрустирани диаманти, очертаващи петдесетица. Михен ми подари ценна икона, подписана от всички велики князе и княгини. Заедно посетихме концерт, а по време на официалния обяд през следващия ден Ники, макар и видимо угрижен, отдели внимание на всички гости. Сред тях бе и Миша. Бях щастлива да видя двамата ми синове, без Александра да помрачава радостта. Ведрият дух обаче бързо се изпари. Миша помоли Ники да го прехвърли на административен пост в Могильов. След храбра служба на фронта бе заболял от дифтерит; страдаше и от язва, усложнена от лошата храна във войнишкия лагер. Разквартируван в Киев с Императорските въздушни сили, зет ми Сандро подкрепи молбата на Миша.
	За мое удивление Ники се смръщи. Знаех, че Александра не е простила на Миша нито неравностойния брак, нито близостта до трона; за нея той винаги щеше да остане заплаха. Отчаяното изражение на Миша обаче при обичайния уклончив отговор на брат чу „По-късно ще обмисля прехвърляне“ ме покруси. Отдавна престанала да си държи езика зад зъбите, Михен избухна.
	— Нима ще жертваш брат си, за да угодиш на една безразсъдна жена, която си избрал за съпруга?
	Ники я изпепели с поглед, но се въздържа от открит сблъсък.
	Преди да си тръгне, го помолих за сетен път.
	— Премести Миша в Могильов. Оттам ще те подкрепя по-добре, защото здравето му е разклатено. И повери командването отново на Николаша. Направи го в името на Русия.
	— Не мога — отсече той и поведе Алексей към вагона.
	В последния момент внукът ми дотича да ме прегърне. На дванайсет растеше висок и слабичък като баща си. Кракът го болеше и често носеше противната скоба, ала не й позволяваше да го сломи.
	— Не се безпокой, бабо — прошепна ми той. — Ще помоля татко да прехвърли чичо Миша.
	Не постигна нищо, но навярно в пристъп на разкаяние Ники неочаквано одобри развода на Олга. Официално го нарекоха „анулиране“, защото дъщеря ми заяви, че бракът й не е консумиран.
	Най-после свободна, тя се венча за полковника на скромна церемония в Киев. Дълго се двоумих дали да присъствам. Опасявах се да не изтълкуват появата ми като показна подкрепа за поредния неравностоен брак, сключен от мое дете. Миша дойде от лагера да придружи Олга до олтара.
	— Как е възможно да се колебаеш? — учуди се. — Тя ти е дъщеря. Ще присъстваш, разбира се.
	Съгласих се при условие церемонията да не се разгласява шумно. Тревогите ми бяха напразни. Войната бушуваше със страховита сила и малцина обърнаха внимание на новия брак на Олга.
	Снегът бе по-милостив в Киев, студът — не. По Коледа запасите ни от гориво за печките бяха почти изчерпани. В лечебницата разчитахме на пушещи керосинови лампи и мангали с въглища. Войниците продължаваха да умират в ръцете ни. Олга се принуди да използва чаршафите си за бинтове.
	— Да се върнем в Гатчина — предложих й. — Имението е по-добре оборудвано. Поне няма да замръзнем.
	Тя свали изцапаната си с кръв касинка.
	— Водим война — заяви въпреки изтощението. — Пациентите ми няма да издържат пътя. Медицинските сестри са под мое наблюдение. Замини сама, ако искаш.
	Осъзнах колко съм подценявала силата на духа й. Не бих я оставила, затова се разпоредих да доставят провизии от двореца ми. Заживях в частния си влак, защото се отопляваше по-лесно. На моята възраст усещах зъбите на студа повече от всякога. При вида на връстниците ми Таня и Софи, увити в шалове и пъхнали ръце в обемисти маншони, се засмях:
	— Приличаме на просякини. Кой би помислил, че ще стигнем дотук?
	Смехът прикриваше болката и унижението ми. Аз, повелителката на най-разкошния царски двор в Европа, бях принудена да спя в купе. Колкото и да се стремях да помагам, мъртва не бих била полезна на никого. Телеграфирах на прислужниците ми в Аничковския дворец, че възнамерявам скоро да пристигна, после уведомих и Михен.
	Получих отговор точно преди да отпътувам. Настояваше да не тръгвам. Положението в Петроград се влошавало. Липсата на хляб предизвикала масови метежи; фабричните работници стачкували отново; всеки ден по площадите имало демонстрации и се произнасяли гневни речи, изобличаващи войната и императрицата. Принудени от нея, половината министри на Ники подали оставка. По препоръка на Распутин запълнила свободните места с лакеи, задължени на мистика, които й казвали само каквото иска да чуе. Бях поразена как въпреки нескритата обществена омраза снаха ми продължава да смята, че заради така наречения си приятел има право да сее подобен хаос.
	Все пак не очаквах вестта. В първия ден на 1917-а зет ми Сандро пристигна без предупреждение в Мариинския дворец, където закусвах с Олга.
	— Распутин — съобщи без предисловия. — Мъртъв е.
	Вперихме погледи в него. Тишината се проточи, докато успях да прошепна:
	— Как…?
	Сандро се обърна към Олга. Тя не помръдна. Неохотата му да разкрие фактите пред нея ме накара да се подготвя за грозни подробности.
	— Феликс и синът на Павел, Дмитрий, са го убили — рече най-сетне Сандро.
	— Какво? — с Олга възкликнахме в един глас.
	— Феликс твърди, че лично е замислил плана. Включил Дмитрий и човека от Думата, който се произнесъл срещу Распутин. Подмамили мистика в двореца на Юсупови. Ирина и Феликс уж се нуждаели от духовен съвет. Поднесли му сладкиши с цианид.
	— Отровили са го? — Отвращението в гласа ми накара Сандро да отстъпи крачка назад.
	— Отровата не стигнала. — Всяка изречена дума очевидно го затрудняваше. — След часове още не бил умрял. Феликс взел пистолета на Дмитрий и прострелял „госта“ с няколко куршума. После го хвърлили в Нева. Забелязали са ги. Александра заповядала да проведат разследване. Намерили свидетели. Открили тялото в реката. Мистикът имал вода в дробовете. Бил се удавил. Когато са го изтърколили под леда, е бил жив въпреки отровата и куршумите. Представяте ли си?
	— Не мога.
	Представях си обаче скръбта в Царское село и воплите на Александра, жадуваща мъст. Спомних си единствената среща с него в преддверието на Александровския дворец, проницателните очи и упрека: „Матушка, защо се страхуваш от мен?“. Стиснах ръкохватките на стола.
	— Бог да ни е на помощ! Сега сме в още по-голяма беда. — Погледнах Олга. — Тя ще поиска главите им.
	— Вече е факт. — Гласът на Сандро притегли очите ми отново към него. — Заповядала е да ги арестуват и застрелят. Съучастникът им от Думата е избягал от града, Феликс се е укрил в имението си в Курск. Горкият Дмитрий обаче е изпратен на Персийския фронт.
	— Да не споменаваме горката Зинаида — вметна Олга. Забележката й прозвуча безизразно, сякаш смъртта на Распутин е дреболия. — Сигурно не е на себе си. — Изправи се, сгъна салфетката си и я остави върху масата. — Отивам на работа.
	— Не! — възпрях я остро. — Семейната криза изисква вниманието ни.
	Погледна ме сериозно.
	— Това не ме засяга, мамо. Съчувствам на Дмитрий, но Феликс? Възползва се от един архаичен закон, че единственият син в семейството е освободен от военна служба, макар единствени синове без богатство да отиват в окопите. Най-сетне е благоволил да даде някакъв принос.
	— Как е възможно…? — От удивление думите ми убягваха. — Леля си на Ирина, Феликс е неин съпруг. Имат дъщеричка. Ако Александра…
	— Няма да й позволим — намеси се Сандро. — Говорих с Михен, Кирил и други сродници. Ще напишем писмо до Ники с молба за снизхождение. Ники ще удовлетвори молбата ни. Не може да вдига ръка срещу своите по време на война.
	— Подпиши писмото — заръча ми Олга. — Не одобрявам, че са убили мистика, но са ни направили услуга.
	Излезе без нито дума повече. Обърнах се към Сандро.
	— Не очакваме да подпишеш — поклати глава той. — Знаем, че заради Ники не бива да показваш снизхождение към извършителите.
	Срещнах сините му очи. Познавах от дете този привлекателен, но изтощен от войната мъж — най-добрият приятел на Ники, когото Ксения бе обикнала от все сърце. Бях му разгневена, задето има любовница и причинява болка на дъщеря ми. Сега обаче той стоеше пред мен в униформа, очевидно разтърсен от случилото се, ала намерил решение и готов да изпълни семейния си дълг. Не ми оставаше друго, освен да кимна.
	— Ще подпиша — прошепнах. — Заради Феликс и Ирина. Заради Дмитрий и Ела, която го отгледа. Но това е ужасно. Никому не съм пожелавала подобна съдба, дори на Распутин.
	Сандро сведе очи и не каза нищо повече.

	* * *

	Отпътува с мен към имението на Юсупови в Курск, южно от Москва — дълги часове с влак, които не разведриха настроението ми. Зинаида наистина не бе на себе си. Цял живот избягвала злите езици, сега се бе озовала в окото на бурята. Феликс обаче, макар и видимо притеснен, отговаряше предизвикателно на въпросите ми.
	— Беше дявол. Напаст за Русия. Някой трябваше да се намеси. Просто дръзнах да направя необходимото. — Той погледна към майка си, занемяла от отчаяние. — Ако се налага, с Ирина ще заминем в чужбина. Богатството ми е недосегаемо.
	— Защо замеси Дмитрий? — Гневният ми глас го накара да побледнее още повече. — Изпратиха го на военна служба в Персия, една от най-негостоприемните земи на света. Той е Романов. Натоварен е с по-тежка отговорност от теб. — За да ме разбере съвсем ясно, добавих: — Законът е неумолим. Провежда се съдебен процес и убийството се наказва със смърт.
	— Не! — извика Ирина — Говори с Ники! Кажи му…
	— Подписахме петицията — смекчих тона. Ирина не биваше да губи самообладание; истерията не би помогнала на никого. — Никой не иска Феликс и Дмитрий да пострадат.
	Сандро кимна сериозно.
	— Лично ще връча писмото на Ники. Ще го умолявам на колене.
	— Дотогава Феликс ще се сниши! — Измерих го с унищожителен поглед. Знаех, че е действал импулсивно, като дете, което не мисли за последствията. — Никакви гръмки изявления, че ни е освободил от тиранията на мистика. Заради Дмитрий Ники би се въздържал от публичен процес, но…
	— Тя търси отмъщение. — Феликс сведе глава. — Не исках да причинявам неприятности.
	При други обстоятелства щях да се разсмея от изумление. Говореше, сякаш е нямал представа, че убивайки мистика, ще си навлече гнева й. Гледах как изтънчените му пръсти галят ръката на внучката ми. Недоумявах как е възможно да е отнел живота на Распутин. Откъде е намерил смелост?
	— Разговорът приключи — отсякох. — Стой тук и не прави нищо. Сандро ще се погрижи за всичко.

	* * *

	Върнах се в Киев при Олга. За пръв път оцених сдържаността й. Не ме попита за Феликс и аз си замълчах. Мистикът, надвиснал като тъмен облак над живота ни, вече не съществуваше. Сянката му обаче оставаше. Писах на Ники. Обясних, че съм подписала семейната петиция. Помолих го да прояви милост, защото нанасяйки удар по едного от нас, ще нанесе удар по всички ни. Не одобрявах деянието, ала не можех да позволя да арестуват и разстрелят великия княз Дмитрий и съпруга на внучката ми.
	Сандро се върна изтощен от Царское село. Грохна върху най-близкия стол срещу мен и поклати глава.
	— Не? — извиках паникьосана. — Ще ги съди ли?
	— Няма да има процес. Дмитрий обаче ще остане в Персия, а Феликс е наказан със заточение. Не бива да стъпва в Петроград. — Сандро запали цигара. — Три дни убеждавах Ники. Държеше се толкова… особено. Никога не съм го виждал такъв. Понеже всички сме подписали писмото, щял да се въздържи от по-сурови мерки. Под ужасно напрежение е. Имам чувството, че страда от нервен срив. Александра го крепи с билкови отвари, но изглежда съсипан.
	— Болен ли е? — Дръпнах яката, внезапно прерязала гърлото ми.
	Не исках да доближавам Царское село, докато тя скърби по мистика. Ако Ники се е поболял обаче…
	— Измъчва се, предполагам. — След кратко колебание Сандро добави: — Припомних му, че носи отговорност за случилото се, понеже й позволи да поощрява мистика. Посъветвах го да я изпрати в Ливадия, да я лиши от влияние и да свика Думата. Отказа.
	— Тя беше ли там?
	Възхищавах се колко твърдо се застъпва за Феликс и Дмитрий, ала не си представях да отправи подобно предложение в присъствието на Александра.
	— Не, но има шпиони навсякъде из двореца. Има нова телефонна линия в покоите й. Слуша всички разговори на Ники. Отнела му е личното пространство.
	Потреперих.
	— Каза ли ти нещо?
	— Нито дума. На другата сутрин обаче Ники отказа да ме приеме. Оставиха ме да стоя на тръни в двореца. Поговорих с Алексей и момичетата. Разстроени са, естествено. Атмосферата е… нажежена. Настроенията й ги държат в постоянно напрежение. — Най-сетне той ме погледна в очите. — Погребала Распутин в дворцовата градина. Алексей ми каза, че той и сестрите му всеки ден се молели на гроба, все едно онзи идиот е светец. Александра е луда. Няма друго обяснение. Изпраща децата си в студа да се кланят на мъртвия мистик. Докато си тръгнах, Ники не излезе от кабинета си. Не се сбогувахме. Изпрати ме само Алексей. Горкото момче… Постоянно ме питаше защо са убили приятеля му. Какво да му обясня?
	— Бог да се смили над него!
	Разплаках се. Сандро ме потупа неловко по рамото. Съумях да преглътна тъгата и гнева, че Александра е потопила внуците и сина ми в подобна трагедия.
	Той промърмори:
	— Бог да се смили над всички ни. Ако Ники не се съвземе и не хване здраво юздите на властта, докато все още е възможно, ще изгубим не само войната.


>>	Четирийсет и първа глава

	Краят настъпи внезапно. Поне така ми се стори.
	В Киев преживяхме още една смъртоносна зима. Войниците замръзваха в лечебницата. Навън тълпи от жени, прегърнали зъзнещи деца, се редяха с часове на опашка пред хлебарниците за сухи корички. През март 1917-а недостигът на храна, гориво и други стоки от първа необходимост доби епидемични мащаби. Разрази се инфлация и доведе до крах икономиката, съсипана от войната. Масови демонстрации разтърсваха Петроград и Москва. Ожесточени бунтари размахваха червени знамена и крещяха:
	— Долу царя!
	Разбрах, че страховете ни — немислимата възможност, предвидена от Михен и Сандро — вече са реалност.
	Революция.
	Ледените ветрове и снеговете прекъсваха телеграфните и телефонните линии. Не преставах обаче да бомбардирам Ники в Могильов с молби да се върне в столицата и да възстанови реда. Настоявах да се яви пред поданиците си, да ги увери, че ще се бори за живота им. Той обаче изпрати Николаша да прочисти улиците със сила. Научих, че от огнестрелни рани са загинали над двеста граждани. Плаках до премала. Пребледнял от ужас, Сандро се обади на Ксения да напусне Петроград със синовете им и да потърси убежище при Юсупови в Курск.
	На дванайсети март падението започна. Елитните ни полкове, попълнени с фабрични работници и други неспособни да участват в сраженията на фронта, въстанаха. Разстреляха офицерите си и се присъединиха към тълпата. В казармите и по корабите, където над шейсет хиляди мобилизирани очакваха разпределение, избухнаха метежи. Неизпратените на огневата линия се вляха в редиците на „другарите“ си, както се наричаха.
	— В Москва и Петроград цари хаос — съобщи ми Сандро, успял да се свърже с отстранения ни министър-председател. — Завземат и палят държавни сгради. Думата се е събрала на извънредно заседание. Одобрили са временно правителство с членове от работническите и войнишките съвети.
	— Ники разпусна Думата заради войната. Не могат да внасят промени против волята му — възразих. — И какви са тези съвети, преговарящи с Думата?
	— Представителен орган на народа, Мини — отговори Сандро след кратък размисъл. — Наричат се болшевики. Искат Ники да абдикира.
	Стомахът ми се сви на топка. Болшевиките — последователите на Ленин, за когото Вите ме бе предупредил преди години.
	— Защо да абдикира? За да им позволи да се разпореждат с нас ли?
	— Искат да абдикира в полза на Алексей. Но настояват да се назначи регент, докато момчето навърши пълнолетие. Доколкото ми е известно, Ники още не е отговорил.
	Несъмнено. Както винаги синът ми беше в неведение колко тежко е положението. Не бе разбрал колко жертви е взело клането на Ходинка, макар оттам да го делеше един час път с карета. Сега, откъснат сред ледената пустош и притиснат от ожесточените атаки на германците, как би узнал, че се канят да му свалят короната?
	— Ако се съгласи? Кого предлагат за регент?
	— Миша — отговори Сандро. Простенах. — Но още не са го извикали от фронта и не са го убедили да приеме — опита да ме успокои той. — Има време. — Улови дланите ми. От вцепенение не усетих допира. — Отиди при Ники. Посъветвай го да договори достойно споразумение. Думата държи Александра и децата под домашен арест в Царское село. Пазят ги. Засега са в безопасност, но ако болшевиките надделеят и завземат държавната власт…
	— Разбирам. Ще замина.
	Поколебах се, несигурна какво да добавя. Олга се намеси с гневен тон:
	— Полудя ли? Не може да я изпратиш в пастта на вълка.
	Обърнах се към нея. Думите й смразиха кръвта ми. Чух гласа на Зинаида: „Не е нужно да си срещал вълк, за да знаеш кога да залостиш вратата.“
	— Майка ми няма да ходи никъде — отсече Олга. — Никой не е виждал Ники, откакто това се започна. Къде ще говори с него? — Пак изпепели с поглед Сандро. — Кажи й.
	— Какво да ми каже? — Краката ми се подкосиха.
	— Напуснал Могильов — подхвана Сандро. — Тръгнал към Царское село. Революционерите обаче са барикадирали пътищата. Не е стигнал там. Не знаем къде е.
	Свлякох се на стола.
	— Разберете — прошепнах със сетни сили.
	Той кимна.
	— Опитвам се. Правя всичко възможно.

	* * *

	Върнали Ники в Могильов. Петроградският съвет му разрешил да си събере личните вещи и да се сбогува с войниците в лагера. Получихме официално потвърждение под формата на изпратена преди седмица телеграма. Ники бил уведомен, че временното правителство е поело управлението на държавата. Поставен пред свършен факт, синът ми абдикирал и предал трона на брат си. Миша обаче отказал да поеме отговорност с довода, че не е император по право и ще приеме единствено ако го избере конституционно събрание. За мен това бе двоен удар. Синовете ми бяха предали свещения си дълг към Русия.
	— Отивам при него — заявих на Олга, след като Ксения ни съобщи с телеграма от имението на Феликс, че Миша решил да се върне в полка си. — Ники има нужда от мен.
	— Ами ако си закъсняла? — подхвърли дъщеря ми, макар вече да се бях разпоредила да подготвят влака ми. Не я погледнах. Грабнах наръч шалове и ги натъпках в един пътнически сандък. — Ники е абдикирал — настоя тя. — Съпругата и децата му са под мнимата им закрила. Той несъмнено е затворник. Ако заключат и теб? Или решат да пратят всички ни зад решетките?
	Обърнах се към нея.
	— Не е толкова лесно да зачеркнеш триста години Романови. Имаме поддръжници. Не сме в тъмница.
	— Мамо, знам, че никога не вдигаш бял флаг. Възхищавам се на смелостта ти. Този път обаче няма да удържиш победа. Ники си го причини сам. На себе си и на нас. Въпреки постоянните предупреждения, че се свлича в бездна.
	— Стига! — вдигнах ръка. — Думата и чудовищният Съвет са го принудили да абдикира. Завзели са незаконно властта. Звучиш като Михен. Замълчи!
	— Каквато и да е, Михен не е глупава — посочи Олга.
	Не отговорих, решена да спася сина си от самия него. Докато сърцето ми бие, той ще управлява.

	* * *

	Бяла фъртуна бе погълнала света, когато след четири дълги дни влакът ми спря на гарата в Могильов. Не виждах нищо през заскрежения прозорец. Най-сетне Сандро, облечен в униформа, влезе в купето.
	— Ще го доведат тук. Не ни позволяват да слезем.
	— Опасенията на Олга, че ще ме хвърлят зад решетките, отидоха на вятъра — изсумтях. — Страхуват се от мен. Така и трябва. Видят ли войниците вдовстващата си императрица, друг петел ще закукурига.
	Сандро се усмихна немощно.
	— Вероятно.
	— Да запалят лампите във всички вагони! — заповядах. — Нека разберат, че съм тук.
	Таня и Софи ми помогнаха да се спретна, доколкото обстоятелствата позволяваха. Никакви бижута, никакви модерни рокли. Семпло. Чисто. Черно.
	Сандро се върна да съобщи, че Ники идва по перона. Настоях да изляза и да го посрещна. Студът ме блъсна с яростна сила. Вдишах въздуха, превръщащ се в ледена шушулка в белите ми дробове, и примижах срещу бодливите иглички на снежинките. Най-сетне го видях. Съпровождаха го болшевишки войници с червени ленти на ръкава. Не го обграждаха казаци. Нищо не подсказваше статута му. В кожух и с шапка, нахлупена над лицето, синът ми сякаш се бе върнал във времето. Към мен идваше кроткото ми момче, толкова смалено, че гласът ми заседна в гърлото.
	— Мамо — прегърна ме крепко. Усетих ребрата му под дебелото палто. — Не биваше да идваш. Опасно е.
	Отдръпнах се и се взрях в очите му. Не изглеждаше тъжен. Изморен, да — душевното изтощение, гнетящо го отдавна, вече го бе завладяло изцяло. Но скръбта отсъстваше; ако не го познавах, бих сметнала, че изпитва облекчение.
	— Ела — улових го за ръката. — Ще вечеряме във влака и ще поговорим.
	Той погледна към ескорта. За момент се побоях да не ни откажат да останем насаме. Отстъпиха настрани и ни разрешиха да се качим във влака. Сандро ни последва.
	— На четири очи — казах му и зет ми се оттегли.
	В купето Ники се поколеба, сякаш се чудеше къде да седне. Извади вечната табакера. С възможно най-спокоен глас го подканих:
	— Разкажи ми.
	Той сви леко рамене.
	— Сигурно си чула всичко. Генералите ме посъветваха да постъпя така, за да спася Русия.
	— Генералите ти не управляват империята.
	— Аз също. Вече не. И никога повече според някои. — Преди да възразя, добави тихо: — Не исках този товар. Приемам съдбата си. Роден съм в Деня на Йов. Настъпи моментът да изпитат вярата ми.
	Преглътнах. Беше го направил доброволно, не по принуда. Дори да е чувствал, че няма избор, не бе оказал съпротива. Разбрах, че Олга е права. Бях закъсняла. С години. Александра го бе отровила с прецизно отмерени дози, както Феликс беше сипал цианид на мистика. Винях я изцяло, макар дълбоко в себе си да съзнавах, че не съм справедлива. Синът ми бе способен да предотврати бедствието, ако беше показал силна воля.
	— Какво ще правиш? — попитах го.
	— Ще се върна при Алики и децата, разбира се. Сигурно са изплашени до смърт. Семейството ми има нужда от мен…
	— Не! Мисли, Ники. Какво ще правиш, когато ти отнемат всичко? Болшевиките искат главата ти. Революцията им не свършва с твоята абдикация. Трябва да договориш условия, преди да се предадеш.
	Бях смаяна от собствените си думи. Не можех да приема, че синът ми отърсва като лошо скроена дреха всичко, за което баща му и предците му са се борили. Покойният Владимир го бе предсказал. През онази черна неделя след разстрела на протестиращите пред Зимния дворец деверът ми се произнесе, че Ники е неспособен. Саша би се срамувал. Срамувах се и аз, ала не исках да призная. Каква полза всъщност?
	— Например? — повдигна вежди той, сякаш изобщо не се бе замислял за бъдещето.
	— Къде ще отидеш — избухнах. — Как ти и всички ние ще оцелеем.
	— Ще останем тук, разбира се. Русия е нашият дом.
	Изумих се. Прехапах устни и усетих вкус на кръв.
	— Русия вече не е твой дом. Изостави го със свалянето на короната. Не може да останеш. Изискай да ти осигурят безопасен път до Англия и замини веднага. Ще преговаряш да освободят децата и Александра от Царское село. Нека ги преместят в „Петерхоф“. Наблизо има пристанище, ако се наложи да бягат. Но ти трябва да тръгнеш пръв. Без теб са нищо. С теб ги грози същият риск, какъвто поемаш и ти.
	Вдигна лице. Умората се оттече мигновено.
	— Не.
	— Не? — впих очи в неговите. — Няма да преговаряш, за да ги защитиш?
	— Алики ми телеграфира. Момичетата заболели от морбили. Още не са се възстановили… — Той смачка цигарата в пепелника до седалката ми. — Наложило се да им обръсне главите. Не бих рискувал здравето им. По-късно, когато бурята стихне, ще обмислим къде да отидем. Не сега. — Гласът му помрачня. — Миша отново ме разочарова. Абдикирах, за да поеме той властта. Нямаше да стигнем дотук, ако си бе изпълнил дълга.
	— Нямаше да стигнем дотук, ако се бе вслушвал в съветите ми.
	— Никога няма да узнаем — въздъхна. — Какъв е смисълът да се упрекваме?
	— Никакъв. Ала поне сега ме послушай. Поискай среща с британския посланик. Крал Джордж ти е братовчед. Ще…
	— Парламентът на Джордж не ме иска — прекъсна ме с язвителна усмивка. — Кървавият Николай не е добре дошъл в Англия. Вече ме информираха.
	— Не е възможно. — Скочих на крака. — Ще пиша на Алики. Джордж вероятно няма представа колко тежко е положението ни. Разбере ли истината, ще ти предостави убежище. Роднини сме. Когато бяхте малки, се отнасяше с теб като към брат.
	— Именно. Никой не иска посрамили се братя да им изникват пред прага.
	Сандро приближи до вратата на купето.
	— Време е.
	Извърнах се рязко към него.
	— Та той току-що дойде!
	— Ще се видим утре. — Ники ме целуна по бузата.
	Слезе от влака и покорно се остави в ръцете на войниците.
	Сълзите ми най-сетне рукнаха. Не можех да ги спра. Стичаха се по лицето ми и ме давеха в тъга, както противните червени знамена затулваха страната ни.

	* * *

	Отредиха ни три дни. Посетихме служба в Могильовския параклис. За пръв път, откакто бях пристигнала в Русия, имената на членовете на императорското семейство не бяха включени в благословията. После присъствахме на церемониалното вдигане на революционното знаме на пилона сред лагера. Ники вървеше пред строените войници. Някои плачеха и го молеха да му целунат ръка. В този кратък момент той отново бе техен Бащица. Генералите изглеждаха покрусени, но никой не го подтикна да си промени решението. Синът ми бе дал доблестна дума, че се отказва от трона.
	След скромен обяд във влака Сандро ни остави насаме. Ники ми съобщи, че Петроградският съвет му е разрешил да се върне при семейството си в Царское село.
	— Може да избягаш. Има време… — настоях.
	Поклати глава.
	— Остава ми единствено да бъда любящ съпруг и баща. Другото… свърши.
	На перона го притиснах в обятията си. Не успях да се овладея. Той му целуваше и шепнеше:
	— Бъди силна, мамо. Давай ни пример както винаги. Скоро ще се видим пак.
	Най-сетне се отдръпна и Сандро застана до мен. Забравила повелите на достойнството, нададох глух вик, докато Ники се качваше във влака, по чиито врати още личаха очертанията на заличения му герб.
	Синът ми спря на стъпалата и се обърна към мен. Сърцето ми подскочи. За миг ме озари увереност, че е решил да сплоти войниците си и да избяга. Вдигна длан. Дори отдалеч разчетох изражението му. Сега по лицето му се четеше скръб. Дълбока и окончателна.
	Щях да се свлека на колене в снега, ако Сандро не ме подкрепяше.
	Не помръднахме от перона, докато влакът изчезна зад безкрайния хоризонт.


>>	Четирийсет и втора глава

	Революцията достигна пределите на Киев. Проправяйки си път през застрашителни граждани с червени ленти над лактите и шапки с кокарди, се принудихме да наемем карета до двореца. Почетната ни стража бе заменена с революционери, насядали в охранителната барака. Не станаха дори да ни поздравят. Погледнах към оголелия пилон над двореца и гняв измести мъката ми. Бяха свалили знамето ми.
	Олга излезе навън. Носеше униформа на медицинска сестра. Преди да отвори уста, заповядах яростно:
	— Накарай ги веднага да вдигнат флага. Това все още е императорска резиденция.
	— Не сега, мамо.
	Дъщеря ми ме повлече към горния етаж. Въведе ме в същото помещение, където преди година бях настанила Михен. Тутакси забелязах следите от омразното им присъствие — празни бутилки водка се валяха навсякъде; масите бяха осеяни с мръсни чаши; по паркета личаха дири от кални обувки; половината складирани мебели бяха изпотрошени или плячкосани.
	Олга обясни тихо:
	— Пеят „Марсилезата“ по улиците. Освобождават политически затворници. Изтръгват герба ни от всяка сграда. Членове на Киевския съвет ме информираха, че завземат двореца и лечебницата в името на народа.
	Сандро пребледня като платно. Просъсках:
	— Как смеят!
	— Мамо. — Олга сякаш едва се удържа да не запуши с длан устата ми. — Петроградският съвет е разпространил манифест. Наричат ни врагове на държавата. Искат да ни арестуват. Всички членове на императорското семейство.
	— Не са те арестували — посочих.
	— Защото съм омъжена за обикновен гражданин — отговори ми тя, но в гласа й не долових гордост. За пръв път от началото на кризата дъщеря ми изглеждаше ужасена. Следващите й думи бяха отправени към Сандро: — Ксения изпрати писмо. Донесе ми го един казак. Рискувал е живота си. Заминала е за Ай-Тодор в Крим със синовете ви и Юсупови. Нямало как да останат в Курск. Ленин пътувал към Петроград, за да оглави революцията. Всички бягат. Ксения ни моли да отидем при тях възможно най-бързо. Едва дочаках да се върнете.
	— Никога! — изпреварих отговора на Сандро. — Няма да ходим никъде. Още не знаем какво ще се случи. Не всички хора са революционери. Мнозина обичат царя и скоро ще осъзнаят колко ни е необходим. Воюваме с Германия. Без императора кой ще поведе армията? Ленин ли? — Изсумтях презрително. — А пациентите ни в лечебницата? Председателка съм на Червения кръст. За нищо на света! Оставаме тук.
	— Не можем. — Олга се разтрепери. — Мамо, поне веднъж ме послушай. Вече не си председателка на Червения кръст. Не си вдовстваща императрица, а аз не съм велика княгиня. Не чу ли какво казах? Ще завземат двореца и ще ни арестуват. Бременна съм. Няма да остана тук и да изложа на опасност живота си.
	Удивителната новина — на трийсет и пет Олга не показваше майчински наклонности, затова не я очаквах — ме накара да се замисля.
	— В кой месец си?
	— Третия. Трябва да заминем. Ще ни помогнеш ли, Сандро?
	Зет ми кимна колебливо.
	— Ще опитам. Сигурно имаме поддръжници в града…
	— Вървете с моя влак — прекъснах го аз. — Ще придружиш Олга. После ми го изпратете обратно.
	— Мини, отидем ли на гарата, ще разберат, че подготвяме бягство. Вероятно са конфискували влака. Дай ми ден-два да намеря друг начин.
	— Добре. Утре ще посетя болничните отделения, финансирани от Червения кръст. Тогава ще видим дали съм вдовстваща императрица, или не.
	Увещанията на Олга отидоха нахалост. Не успя да ме разубеди. На другия ден с Таня се качихме в каретата ми и поехме към главната киевска болница, където десетки пъти бях посещавала войници, прехвърлени от лечебницата ни. Портите бяха затворени. Въпреки молбите на Таня да си вървим, останах с мокри ботуши в пряспата до вратата. Най-сетне директорът на болницата — добродушен, изтощен от работа мъж — дойде при нас. Информира ни иззад портата, че услугите ми не са им необходими.
	— Откога? — От яд ударих металната решетка толкова силно, че си изжулих кокалчетата на пръстите под ръкавиците. — Болницата работи благодарение на услугите ми.
	Директорът сниши глас:
	— Напуснете Киев, Ваше Величество. Ще ви арестуват. Въпрос на време е.
	— Откъде знаеш? От техните хора ли си сега?
	— Не съм, но всички знаят. Умолявам ви, Ваше Величество.
	Обърна се кръгом и се отдалечи.
	Заповядах на кочияша да потегли към двореца ми. Таня се вкопчи в наранената ми ръка.
	— Не започвай — разкривих лице от болка. — Никой няма да ни арестува.
	Тя не пусна ръката ми, а аз вече не си вярвах.

	* * *

	Напуснахме Киев в мъртвилото на мразовита нощ. Увити в тъмни наметки с качулки, тръпнехме при всеки див пиянски крясък, огласящ победоносно улиците. Анархията бе завладяла мигновено града. Полицейските звена бяха разформировани, властта — поверена на Киевския съвет. Не разполагах с необходимото време да приема факта, че ни преследват като зверове, както свекърът ми описваше горчивия си опит с нихилистите.
	Олга настояваше трескаво да заминем час по-скоро. Отказах обаче да оставя личните си притежания. Съпругът й Куликовски, преданият ми иконом Оболенски, съпругата му Таня и Софи се олюляваха под тежестта на пътническите сандъци. Всъщност те съдържаха не само порцеланови сервизи и снимки; носех ковчежетата си с бижута и едно от безценните ми яйца „Фаберже“, подарък от Ники. Когато Сандро ни съобщи, че е подготвил бягството, с Олга пришихме набързо нашите най-скъпи бижута в корсетите си и сега филигранните обкови и иглите на брошките ни бодяха по ребрата при всяка стъпка. По-късно видяхме как са дамгосали кожата ни.
	На пуст перон извън града се качихме в стар влак, издействан от верноподаници с цената на шепа бижута. Поехме си дъх едва когато влакът потегли, бълвайки черен пушек. Останахме сгушени в едно купе дори след като се устреми с пълна скорост към Крим, където щяхме да се прехвърлим в автомобили до Ай-Тодор. Очаквахме да ни спрат, болшевиките да нахлуят във влака и да ни арестуват.
	Никой не успя да заспи, включително мопсът ми, притиснат между нас. Не ядяхме, прокарвахме само по глътка вода. След три дни лишения най-сетне стигнахме до Севастопол. Шайки разбунтували се моряци ни оглеждаха злостно, докато сядахме в колите, осигурени от Военната академия по авиация. Командвани доскоро от Сандро, офицерите ни преведоха през лъкатушните пътища към кримското имение.
	От години не бях посещавала Ай-Тодор, а и Крим. След смъртта на Саша Ливадия се смяташе за опасна. Понеже бе традиционното ни място за почивка край Черно море, биха ни потърсили първо там. Бях забравила колко красив е Ай-Тодор с няколкото белосани вили с източени кули а ла арабска фантазия сред обветрени кипариси и жасминови градини.
	Ксения дотича да ни посрещне. Голямата ми дъщеря бе отслабнала, с тъмни кръгове под очите и изпити скули. Феликс, Ирина и шестимата очарователни синове на Ксения ни заобиколиха. Момчетата прегърнаха баща си, който не успя да сдържи сълзите си. Вкопчена в ръката на Куликовски, Олга изглежда едва овладяваше напора да коленичи и да разцелува земята.
	Същия ден вечеряхме скромно на свещи и зад спуснати завеси. Ксения ни разказа за опасното им бягство, после се впусна в истории — скалъпени от слухове, закъснели писма и залутани телеграми — как са се спасявали други от семейството.
	— Кирил пръв се отрече от нас — сподели тя. — Страхливецът разкъса пред Думата императорските си отличия и се закле във вярност на новото правителство.
	— Германците знаят кога да сменят лагера. — Запалих цигара; вече не си правех труда да пуша скришом. — Михен подтикна Кирил да се ожени за Дъки, защото така й беше угодно. Несъмнено го е изпратила пред Думата да й свърши мръсната работа. Очаквала е сигурно, че така ще запази кичозния си дворец.
	— Усилията й са отишли напразно — поклати глава Ксения. — Избягала е. Не знаем къде, но Кирил и другите й синове са се присъединили към нея. Иначе щели да ги арестуват.
	Изсумтях.
	— Навярно вече са прекосили половин Кавказ. Представям си я преоблечена като циганка, с диамантите „Картие“, пришити в корсета.
	Язвителната ми забележка разстла гробно мълчание. Сетне Феликс — в изненадващо добра форма, предвид обстоятелствата — отбеляза с провлачен глас:
	— Великата княгиня Павловна не би преотстъпила бижутата си на революционерите. И аз не възнамерявам да им давам нищо мое.
	Запяхме тихо „Бог да пази царя“. Не посмяхме да използваме пианото в дневната да не би звукът да се разнесе надалеч. Не се залъгвахме, че сме дошли тук незабелязани, ала липсата на метежни възгласи и лозунги и шепотът на морето ни вдъхваха спокойствие. Феликс ни увери, че Кримският татарски полк е останал предан на императорското семейство. Войниците доброволно охранявали имението.
	Бременността изморяваше Олга. Видях я как клюма на стола и я подканих да си легне. Съпругът й — избягвах да изричам свойски кръщелното му име Николай — я отведе в спалнята. Останах сама с Ксения. Голямата ми дъщеря сподели, че е изгубила връзка с Миша. Написала петиция до временното правителство, но не й позволили да посети Царское село.
	— Не успях да се сбогувам с Ники, Алики и децата. — Тя млъкна, разбрала какво ми казва. После прошепна: — Какво ще стане с тях?
	— Не знам.
	Улових изпръхналите й от готвене и чистене длани. Спомних си колко нежни ръце имаше — оплакваше се, че ръкавиците й протриват кожата.
	— Не бива да губим надежда. Ники не им е враг. Дори Александра, при всичките си недостатъци, не желаеше зло на народа. Ще направим и невъзможното да ги освободим и да ги изпратим в чужбина.
	— Нали няма да… — Ксения не довърши.
	— Не си го и помисляй! — възкликнах. — Каква е ползата да навредиш на един детрониран цар и невинното му семейство?

	* * *

	Пролетта открои непокорната красота на Крим; под мекото слънце градините избухнаха в цвят. Отворихме вратите на терасите, та вятърът да ни облъхва с аромат на диви рози и морска пяна. Ирина и Феликс живееха в съседната вила на Юсупови и всеки ден вечеряха с нас. Често оставаха и да пренощуват. Никой не ни безпокоеше, макар скоро да разбрахме, че не сме забравени. Отнеха ни доходите; налагаше се да броим рублите. Ксения и Сандро отпратиха малцината прислужници. Храната също се превърна в разкош. Намираше се трудно, а и средствата не стигаха.
	Феликс заяви, че ще се върне в Петроград. Имал пари и бижута, скрити в семейния дворец. Щял да се опита да продаде и други ценности. Понеже не успяхме да го разубедим, го помолих да нагледа Аничковския дворец. Ирина настоя да го придружи. Повери дъщеричката им Бебе на мен и Ксения. Детето плачеше за родителите си и макар да имаше бавачка, вървеше по петите ми и спеше в креватче в моята спалня.
	Настъпи лятото. Къпехме се в морето и спяхме на отворени прозорци. През август Олга роди момче — Тихон. В неин стил дори не ми съобщи, че родилните й болки са започнали. С напредването на бременността се бе върнала към някогашното си аз. Намери в мазето разнебитен триножник и свитък платна и ги запълни с пищни бугенвилии и тюркоазено море. Замислих се, че от всички ни навярно тя ще се приспособи най-добре към обикновения живот. Отидох при нея още щом Ксения ми съобщи, че бебето е на път, и присъствах на раждането му. Подарих й един от сапфирените ми пръстени. Усмихна ми се изтощена.
	— Чаша мляко е по-полезен дар, предполагам.
	— И това е осигурено — уверих я. — Местни стопани ни донесоха цели щайги със свежи зеленчуци, яйца, сирене и мляко. Отказаха да им платим. Виждаш ли? Не всички са революционери. Някои все още ни уважават.
	Олга прегърна момченцето си. За пръв път в живота си изглеждаше умиротворена, дори блажена.
	Неизвестността обаче ни измъчваше. Макар да избягвахме да говорим какво ли ще сипе сол в раните ни, тревогата не отминаваше. Нямахме вести нито от Миша, нито от Ники. Не получавах писма от семейството ми в чужбина. Да телеграфирам бе невъзможно. Надявах се сестра ми Аликс, синът й крал Джордж и роднините ми в Дания да полагат усилия да ни помогнат.
	Феликс и Ирина се върнаха с кола, натоварена с посуда, дрехи, чаршафи и провизии, включително пушена шунка и говеждо месо. Аплодирахме ги, все едно сме на балет в Мариинския театър.
	Шестимата синове на Ксения — от най-малкия, Василий, на десет, до най-големия, Андрей, на двайсет — заподскачаха от радост при вида на кашона с книги в багажника. Страстни читатели, момчетата бяха изчели цялата библиотека в Ай-Тодор. Сега отново имаха с какво да си запълват времето, вместо да тъпчат зеленчуковата градина, която отглеждахме с извънредно старание.
	Ксения и Олга се качиха горе да сменят спалното бельо, а Сандро отнесе храната в кухнята. Едва тогава Феликс съобщи, че положението в Петроград не е толкова ужасно, колкото го описват.
	— Заместник-председателят на Съвета Керенски е с умерени възгледи. — Срещна острия ми поглед и сви рамене. Въпросният Керенски бе сред застъпниците на идеята Ники да абдикира. — Обяви Русия за република и изглежда се спогажда с болшевиките, но хаосът не му допада. Настоява за ред. Никой не ми попречи да обиколя дворците ни. Не бях единствен, разбира се, защото стражите далеч не са неподкупни. Оставиха ме обаче да си свърша работата.
	Присвих очи.
	— Плячкосват ли дворците ни?
	Гримасата на Феликс издаде, че е спестил част от истината.
	— Не точно. Конфискували са дворците и всичко в тях. Вмъкнах се в моя късно през нощта. Бижутата на мама бяха в трезора, но реших да не вземам всичко. На гарата претърсиха куфарите ни. Стори ми се опасно да се наговаря с купища скъпоценности. Избрах най-хубавите и добавих платната на Рембранд. В момента никой не може да си позволи да купува картини. По-нататък може би.
	— А моят Аничков? — попитах с боязън.
	В дома, където бях живяла със съпруга си и бях отгледала децата си, сега се вихреше революционна измет.
	— Там си е. Що-годе непокътнат. Отредили са го на някакво съветско министерство, но го посетих, както обещах. — Той бръкна в един празен куфар, скъса подплатата и извади увито в хартия платно. — Ирина ми каза, че ти е любимо.
	С разтреперани ръце развих картината върху масата в трапезарията и застинах, взряна в портрета на Саша в синята му гвардейска униформа. Някога висеше на почетно място над камината в дневната.
	— Само това успях да взема — обясни тихо Феликс. — Изрязах го от рамката. Унищожават портретите ни. По площадите има купчини овъглени картини. Твоят обаче в института „Смолни“ е недосегнат. Съветите се опитали да го свалят, студентките го защитили с жива барикада.
	— Благодаря — прошепнах. — Портретът на Саша ми е по-ценен от всички бижута на света.
	— И още нещо. — Феликс извади от ботуша си смачкан плик. — От Ники.
	— Керенски ми го даде лично — обади се Ирина от дивана, където седеше, гушнала дъщеря си в скута. — Отпреди няколко месеца е и е отваряно, разбира се, но е цяло.
	— Срещнала си се с Керенски? — изумих се.
	Вълчата паст. Внучката ми, разплакала се при вида на войнствената германска тълпа в Берлин, бе влязла право в нея.
	— Изпратих му петиция — кимна тя. — Живее в Зимния дворец. Сега над него се вее противният червен флаг. Прие ме в кабинета на дядо. — Разкривих лице от отвращение как съветското нищожество се разполага на лобното място на свекъра ми, където Саша бе отказал да работи. — Керенски те цени. Щял да предприеме стъпки да възстановят дохода ти. Ако искаш да изпратиш писма в чужбина, обеща да съдейства. — Усмихна се. — Хайде. Чети!
	Притисках писмото о гръдта си като талисман.
	— По-късно. Пред семейството. — Обърнах се към Феликс. — Вести от Миша?
	Поклати глава.
	— Бил е в Гатчина, когато завзели двореца. Никой не знае къде е сега. Ирина попита Керенски, защото чухме слух, че са го арестували. Керенски обеща да проведе разследване.
	— Разследване ли? — Вледених се от страх. — Нима управникът на Петроград не знае къде е братът на царя?
	Феликс въздъхна.
	— Възможно е да не ни казва. Рискува достатъчно, срещайки се с Ирина. Ленин е в Петроград. Живее в имението на онази балерина, Малката К., и произнася речи от балкона. Керенски не е радикал, но се бои от Ленин. Този нагъл заточеник призовава да ни арестуват и мнозина го подкрепят. Мислят го за свой спасител.
	— Екзекутираха брат му по заповед на Саша — напомних му. — Мрази ни. Каквото и да твърди Керенски, не сме в безопасност. Нито един от нас.
	— Засега сме. Кой знае докога? — сви рамене Феликс.

	* * *

	Прочетох писмото насаме в спалнята си. Думите звучаха с гласа на Ники, макар да си личеше, че е очаквал чужди очи да ги видят. Няколко кратки изречения — момичетата се възстановяват от дребната шарка; Алексей е добре; засадили са зеленчукова градина в имението.
	— Императорът плеви лехи като селяк — простена Ксения.
	— Какво толкова? — срязах я. — Ние правим същото. Поне има занимание и излиза на чист въздух. Веднъж ми каза, че предпочита да стане пастир, отколкото да управлява. Изглежда е щастлив.
	Лъжех. Как е възможно да е щастлив? Живее под постоянно наблюдение. Навярно се опитва да проявява храброст заради децата, но Александра едва ли се държи стоически. Сигурно е на ръба на нервна криза, че идиличният й свят в Александровския дворец е в развалини. Синът ми не я споменаваше в писмото.
	— Едва ли всичко е вярно. Не им разрешават да напускат имението. Затворници са. — Сандро изрече гласно мислите ми.
	— Скоро ще ги освободят — наложих си да съм убедителна. — В Петроградския съвет имаме съюзник. Ирина, разкажи им за Керенски.
	Новината ги окуражи. Знаех обаче, че дори да получа половината от дължимото ми, няма да е достатъчно. Все пак, казах си, е някакво начало. Революцията не бе прераснала в терор. Имахме поддръжници. Бяхме тук, заедно. Вероятно щяха да осъзнаят колко безсмислено е да държат Ники в плен и да му позволят да дойде при нас.
	С течение на времето Русия навярно щеше да се вразуми.


>>	Четирийсет и трета глава

	— Ставай. Бързо.
	Непознатият глас преряза неспокойния ми сън. Изправих се с мъка в леглото. Чух мопса ми да лае долу. Таня спореше с някого в коридора. Приглушената светлина, процеждаща се през вратата, разкри едра фигура, застанала на прага. Сочеше ме, а малко по-назад се хилеха други. Мъжът влезе в стаята. Ботушите му отекваха тежко по пода. Другарите му го последваха. Единият носеше мъждива керосинова лампа. Увих се плътно в завивката.
	— Ставай — повтори мъжът. Той и побратимите му бяха облечени в безформени палта и войнишки панталони. Разръфани червени ленти опасваха ръкавите им. — Или предпочиташ да те влачим?
	Предложението на тартора предизвика дружен смях. Сърцето ми заби лудешки, в гърлото ми се надигна вик.
	Болшевики. Тук, до леглото ми.
	— Това е вдовстващата императрица — извика Таня откъм коридора. — Не може…
	— Императрица ли? — озъби се мъжът. — Не виждам никаква императрица. Виждам старица, разположила се удобно във вила, където има място за десет семейства. В Русия вече нямаме царе. — Смехът му секна. — Внимавайте! Имате си работа със старши комисар Спиро от Севастополския съвет. — Той пристъпи към мен. — Какво сте скрили под дюшека? Ще си останеш ли в леглото, докато го претърсваме, другарко?
	— Как смеете! — Вместо да прозвучи властно, гласът ми трепна и той го усети. — Аз съм вдовицата на цар Александър III. Нямате работа тук.
	Ръката му опипа пистолета в кобур, провесен през колана му.
	— Вдовицата Фьодоровна май си мисли, че е в Зимния дворец. Стариците се объркват. Ще проявим разбиране. — Той посочи паравана в ъгъла. — Чакай там, докато претърсваме. Знаем, че криеш нещо. Писма до приятели и кой знае още какво. Романовска паплач. Ставай! Няма да повтарям.
	Таня успя да се отскубне от нечия хватка и влетя в стаята.
	— Оставете я на мира, моля ви. Нямаме нищо. Вземете каквото ви харесва и си вървете.
	Тръгна към мен, разгърнала шал. Уви раменете ми и понечи да ме изведе в коридора. Отстъпих до паравана и погледнах към комисаря:
	— Бъдете внимателни. Не ми е останало много. А малкото, което ми е останало, е безценно за мен.
	Той махна рязко. Седмината му другари опустошиха стаята.
	Изтръгнаха чекмеджетата на писалището и скрина, смъкнаха чаршафите на пода, разбиха будилника върху нощната масичка, претършуваха всички ковчежета.
	Срещнах ужасения поглед на Таня и се усмихнах тънко. Нямаше да намерят нито бижута, нито яйцето „Фаберже“. Отдавна чакахме подобно посещение. С Ксения бяхме заровили диамантите, сапфирите, рубините, перлите и смарагдите в алуминиеви кутии, пълни с какао на прах — вкуснотия от града, донесена от Феликс.
	— Нищо — просъска един от грабителите. — Никакви писма. Нищо ценно.
	— Знаем, че е писала. Предателят Керенски й е помогнал да изпрати няколко — изръмжа комисарят. — Обличайте се! — заповяда ни. — Действайте бързо и слизайте долу. Ако се размотавате, ще ви завлечем навън по нощници.
	Мъжете излязоха с тежка стъпка.
	— Божичко! — отроних след безпорядъка, останал след тях. — Не биваше да се доверявам на Феликс, че е безопасно да изпращам писма с посредничеството на Керенски. Разпитвали са го.
	— Керенски е паднал — прошепни Таня. Олюлявайки се, тя затършува из разхвърляните дрехи. — Нахлуха с думите, че Ленин е завзел властта. Думата е разпусната. Бог да ни пази, Ваше Величество. Сега ни управляват болшевиките.
	Намери рокля и ми помогна да я облека. Прибрах в кок посребрелите си коси. Седемдесетте години ми личаха до последния ден. Дори не държах огледало в стаята; стремглавото състаряване ме отвращаваше. Жизнената вдовица, успяла да спре времето, бе останала в миналото ведно с баловете и приемите.
	— Никакво „Ваше Величество“ — предупредих я. — Не изричай титлата ми пред тях. Може да ни застрелят. — Таня ахна и закри уста с длан. Добавих строго: — И не показвай страх. Те са злодеи и простаци. Очакват да ги молим за пощада. Няма да го направим.

	* * *

	Семейството ми се бе събрало в гостната. Ксения и Олга с бебето на ръце, заобиколени от синовете на Ксения, от Сандро и Куликовски, и двамата придали си спокоен вид въпреки тревогата. Юсупови, слава богу, не бяха останали да нощуват при нас. Измъкнах мопса изпод пианото и седнах до дъщерите си.
	Дванайсетина мъже се шляеха из помещението. Опипваха вещите ни, громоляха по клавишите на пианото — моряци в мръсни куртки, въоръжени с пистолети и байонети. Зарекох се да не се страхувам. Да запазя маската на безразличието, каквото и да става.
	Влезе комисар Спиро — несъмнено един от десетките дребни чиновници, предали каузата ни, за да яхнат вълната на революцията. Размаха лист хартия и изпъчи гърди, главозамаян от получената власт.
	— Който си чуе името, да ми съобщава! — разпореди се той и зачете: — Александър Михайлович. — Сандро кимна. — Ксения Александровна. — Дъщеря ми го изгледа изпод вежди.
	Олга бе вписана с фамилията на съпруга й. Когато произнесе моето име, отказах да откликна. Знаеше, че съм тук.
	— Всички са налице — докладва на никого. — Добре. По заповед на Севастополския съвет съм упълномощен да преместя лицата Мария Фьодоровна, Ксения Александровна и съпруга й Михайлович, шестимата им синове, както и прислужниците им, в имението в Дюлбар.
	— Дюлбар! — Сандро изгуби крехкото си спокойствие, а моите рамене се свлякоха от облекчение, защото очаквах много по-лоша изненада. — Защо? Съвсем наблизо е, а тук ни пази Татарският полк. Няма причина да…
	— Вече не. — Спиро изгледа зет ми, сякаш се чудеше дали да се разсмее, или да го удари. — По заповед на другаря Ленин минавате под наш надзор. Татарите са освободени от доброволна служба. Събирайте си багажа. Тръгваме веднага.
	— А Олга Куликовска? — попитах със сетни сили.
	Спиро се втренчи в списъка.
	— Тя и съпругът й са свободни да останат тук или да отидат, където искат. Не са посочени като членове на бившето императорско семейство.
	Преди Олга да възрази, я пронизах с поглед. Замълча. Поне един от нас щеше да избегне ареста. Макар грижите за бебето да я ограничаваха, надявах се да ни помогне някак.
	— Може ли да вземем храна? — попитах, за да припомня на Олга да скрие кутиите с какао. Веднага осъзнах грешката си.
	Спиро присви очи.
	— Не. В Дюлбар има достатъчно провизии.
	Нямаше. Разбрах тутакси. Щяха да откраднат нашите и да ни оставят на произвола на съдбата. Срещнах погледа му и устните му се разтегнаха във вълча усмивка.
	— Смятай се за щастливка, Фьодоровна. Съветът в Ялта иска да разстрелят всички ви като предатели, но докато другарят Ленин не си каже тежката дума, с мен сте в безопасност.
	Замръзнахме. Моряците, тъпчещи в джобовете си каквото си харесат, се обърнаха към нас. Забелязах, че сватбеният пръстен на Сандро липсва, явно откраднат от някого. Съдейки по навъсените им лица, не биха се поколебали да насочат пистолетите си към нас.
	Ненадейно движение пред вратата накара Ксения да нададе глух вик. Успокоително усмихнат, влезе Феликс. Носеше шапка и дебело палто, допълнени с абсурдни марокански чехли от червена кожа. Маншетите на копринената му пижама надничаха над тях.
	Погледна ме. „Пришпорил е автомобила — помислих си, — още щом е разбрал за ареста.“ Несъмнено изпитваше угризения, задето ме бе насърчил да изпратя писмата. Ала не биваше да идва и да оставя Ирина, Бебе и Зинаида сами с шепа прислужници.
	— Кой си ти? — пролая Спиро.
	— Феликс Юсупов — отговори с обидено изражение той. Забеляза, че комисарят забива нос в листа, и добави: — Не съм в списъка ти? Хубаво. Така и трябва. Неотдавна направих голяма услуга на Майка Русия.
	Вкопчих се в мопса и той изскимтя тихо. Княз Юсупов, женен за княгиня Ирина Александровна, член на императорското семейство. Полудял ли беше Феликс?
	Спиро килна въпросително глава.
	— Убих Распутин — уведоми го Феликс и моряците избухнаха в смях. — Застрелях го с тези две ръце. — Вдигна длани. — Или с тази. С другата го налагах по главата с дръжката на пушката. Дяволът отказваше да умре, докато не го хвърлих в Нева. Във водата обаче потъна като камък.
	Моряците изръкопляскаха. Усетил, че изпуска положението, Спиро изкрещя:
	— Тишина!
	Извади пистолета си от кобура.
	— Сега е мой ред да направя голяма услуга на Майка Русия. — Погледна свъсен към Феликс. — Кого предлагаш да застрелям? Вдовицата ли?
	Взе ме на мушка. Феликс отговори с удивително спокойствие:
	— Първо провери мазетата. Отлично вино, любимото на царя. Да вдигнем наздравица за смъртта на мистика и великата ни революция.
	За мое удивление моряците зарязаха всякаква преструвка за войнишка дисциплина. С гръмко „Ура!“ повлякоха Феликс към избата. Спиро ги изпрати със смаяно изражение и натъпка пистолета в кобура.
	Феликс наистина бе полудял. Руски княз до мозъка на костите. Спаси ни през онази нощ. Наливаше моряците с най-изтънченото ни вино и им свиреше на китара, докато си продраха гърлата от пиянски песни. Едва след два дни Спиро успя да усмири развилнелите се мъже, които пресушиха всяка бутилка в избата и разнасяха Феликс на раменете си като герой.
	Хаосът даде възможност на Ксения и Олга да скрият кутиите какао под паветата в градината. Успяхме да пришием по-дребните бижута в подплатата на палтото на Олга. Когато се сбогувахме просълзени пред портата, полковник Куликовски подкрепяше малката ми дъщеря, притисната под тежестта на останките от богатството ни.

	* * *

	Дюлбар бе опасан с висока стена, охранявана от съветски моряци с плячкосани германски оръжия под командването на другаря Задорожни. Едър грубиян като Спиро, на когото изпращаше ежеседмични доклади, той изпълняваше грижливо задачата си. За разлика от Спиро обаче ни наблюдаваше с потаен интерес. Стремях се да го отбягвам, когато излизах с кучето, Ксения и големия й син Андрей в попарената от есенната слана градина. След поредната разходка улових отново любопитния поглед на Задорожни и не се стърпях да попитам:
	— Толкова странни ли ти се струваме?
	Той сведе очи.
	— Като малък ви видях веднъж в Москва. Бяхте толкова… грамадна. Приличахте на статуя. Цялата от диаманти и сребро. А вие сте дребничка.
	Усмихнах се. Явно бе запазил частица от детското благоговение към мен. Добър знак. Освен в изпълнение на пряка заповед, не би ни сторил зло.
	Полковникът на Олга и Феликс ни уредиха ежеседмични срещи. Не с тях — не им позволяваха да идват. Бавачката водеше Бебе — безобидно момиченце според Задорожни. Под лигавничето на правнучката ми Олга прикрепяше писма с карфици. Отговаряхме по същия начин. Петроградски познайник на Феликс му съобщил, че докато сме били в Ай-Тодор изпратили Ники, Александра и петте им деца в далечната провинция Тоболск в Сибир.
	За пръв път се предадох. Скръбта и загубите ме повалиха на легло. Разболях се от бронхит. Трескава и раздирана от кашлица, сякаш белите ми дробове напираха да изскочат през гърлото, си мислех, че е по-добре да умра сега, отколкото да дочакам каквото ще последва. Ксения ме наливаше лъжичка по лъжичка с противна билкова отвара, приготвена лично от нея, и се опитваше да ме успокоява:
	— Думата е заповядала да ги преместят преди месеци. Заради сигурността им. Били са в Сибир, когато болшевиките са завзели властта. Сега Бялата гвардия се сражава за нас. Ленин няма да стигне до Ники. Зает е да си спасява революцията. Така е по-добре.
	— Добре е за Русия да я опустошава гражданска война, а за Ники и семейството му — да изстрадат сибирската зима? — изхриптях. — Не вярвам.
	Не умрях, колкото и да ми се искаше. Възстанових се бавно, макар заради кашлицата да се наложи да огранича цигарите. Не се и намираха — и цигари, и прилична храна. Веднъж Ксения ме свари да моля един моряк за цигара. Упрекна ме гневно, че се сближавам с врага.
	— Той е момче — отвърнах, плюейки късчета евтин тютюн. — Няма двайсет. Не ни мрази. Революцията за него е детска игра. И другите не ни мразят. Каза ми го.
	— Момченцата ще ни застрелят, ако Ленин им заповяда — тросна се тя.
	При следващото посещение на правнучката ми, освен писмото на Олга получих пакет турски цигари от Феликс, скрити в бебешката количка.
	— Ако ще пушиш, не падай ниско — заяви Ксения.
	През пролетта на 1918-а Задорожни ни информира, че Ленин е договорил споразумение с кайзера. Обзе ни страх. Всеки ден очаквахме заповед да ни откарат в Москва — болшевишката столица, където се намираше седалището на ЧК — извънредната комисия за борба с контрареволюцията. Тревожех се най-много за Миша, от когото нямаше никаква вест. Постоянно питах за него — напразно. Накрая в необичаен пристъп на ярост се нахвърлих върху Задорожни:
	— Майка съм! За теб това е свобода за народа, но за мен е гибел за децата ми!
	Той кимна сериозно.
	— Кълна се, не знам нищо за сина ви. Правя всичко възможно. Съветът в Ялта настоява да ви предадем на тях. Отказвам с довода, че съм пряко подчинен на другаря Ленин и Петроградския съвет.
	Съветът на Ялта нанесе ответен удар. Дойдоха да ни отведат уж на нашата безопасност, защото оттеглящите се германци бяха наводнили Крим. Задорожни не отключи портите. Подготви оръдията с помощта на Сандро и внуците ми. Лишени от плячката си, войниците от Ялта опустошиха няколко съседни вили, включително Ай-Тодар. Набегът принуди Олга и съпруга й да потърсят убежище в имението на Юсупови, където Феликс плащаше с бижута на татарите да охраняват семейството му. В района настъпи хаос. Очаквахме всеки момент да ни арестуват и разстрелят. Задорожни реши да се оттегли, за да избегне сблъсък с германците. Отказахме да ни отведе и той предостави оръдията на Сандро.
	На сбогуване се приведе да ми целуне ръка. Галантният жест пробуди мимолетен спомен за някогашното ми величие.
	— Бог да ви пази — прошепна той. — Изпълних дълга си да ви защитя.
	Изпратих го с просълзени очи. Усетих още по-остро липсата на Задорожни и грубоватите му другари, докато гадаехме каква участ ще ни отредят германците. Дали кайзерът, тласнал Европа в бездната на разрухата, ще ни освободи, или ще ни плени?
	Нощем не можех да мигна. Държах нож под възглавницата си и кръстосвах из стаята.
	Дойде германски фелдмаршал с отряд войници и обяви, че ни вземат под закрила. Не пожелах да го приема. Сандро изигра ролята на посредник. Отхвърлих предложението на кайзера да ни предостави убежище в Германия.
	— Защо? — Сандро разпери ръце. — Няма никаква надежда да върнат трона на Ники. Не може да останем тук и да се уповаваме на белогвардейците. Всичко свърши.
	— Ние сме Романови, императорската династия — отвърнах. — Предложението е на думи. Ленин е сключил мирен договор с кайзера. Мислиш ли, че спасението ни е било сред условията в него? Изведат ли ни оттук, ще предизвикаме болшевишката ярост към другите от семейството.
	Олга използва германското присъствие, за да се присъедини към нас с полковника и бебето си. Не след дълго се преместихме в Харакс*, недалеч от пристанището в Ялта. Имението в английски стил с изглед към Черно море и терасирана градина с гирлянди от орлови нокти, принадлежеше на братовчеда на Саша, великия княз Георгий Михайлович, пленник на ЧК. Напомняше ми „Вийоре“. Чувствах се по-спокойна тук въпреки оскъдицата и новините, които с нищо не разсейваха страховете ми.
	[* Вила „Харакс“ — имение на нос Ай-Тодор, собственост на фамилията Романови. — Б.р.]
	В Крим прииждаха аристократи, последвали оттеглящите се германци. Към нас се присъедини изтощеният и обезверен Николаша, командвал армията ни в началото на войната. Крил се месеци наред; обикалял от място на място, за да не го открият. Опасяваше се, че германците ще го арестуват заради участието му във войната, и Феликс и Сандро ни осигуриха татарски телохранители. Раздадохме още бижута, ала не нашите. Олга донесе кутиите с какао от Ай-Тодор; скрихме ги под дъсчения под в имението. По мое настояване ги пазехме, за да откупим роднините си. Феликс се разплащаше с накитите на Зинаида. Повечето й скъпоценности бяха останали в двореца. Някой ден навярно щеше да си ги върне. Ние обаче нямаше на какво друго да разчитаме.
	Всеки беглец разказваше тъжна история на тегоби и ужас. Неколцина донесоха тревожни новини. Феликс, който приютяваше всички, ми съобщи, че Миша наистина е арестуван. Успял да осигури укритие на Наталия и сина си, но попаднал в лапите на ЧК. Изпратили го заедно със секретаря му в уралския град Перм, близо до границата със Сибир. Ела, сестрата на Александра, великият княз Сергей Михайлович, пръв братовчед на Саша, княз Владимир, син на девера ми Павел от втория му брак, и тримата синове на великия княз Константин, племенници на Олга, съпругата на покойния ми брат Вилхелм, били заточени в Алапаевск, Източен Урал. Никой не знаел нищо за тях.
	Най-страховита бе вестта, че без никаква причина са отвели Ники и семейството му от Тоболск. Носели се слухове — според мен невероятни — че са спасени от германците. Имаше по-достоверна и ужасяваща версия. Ленин заповядал да доведат Ники в Москва и да го изправят на съд. Фанатичният Уралски съвет обаче похитил сина ми и Александра.
	— Държат ги в къщата на един търговец в Екатеринбург — докладва Феликс.
	— Не е сигурно — възразих. — Никой не ги е виждал.
	— Да, но този слух е най-разпространен.
	— Говорят, че сме убити. Ала сме тук. Живи.
	Феликс потърси спасение в черния хумор.
	— Така да се каже.
	— Дишаме, нали? Те също. Ще се молим за тях.
	Молех се. Всеки час, всеки ден. По време на тъжния Великден и всяка нощ на колене в стаята ми. С всяка капчица сила, запазена у мен. Молех се както никога досега. Крепеше ме единствено вярата, която мислех за изгубена, а Ники твърдеше, че Александра притежава в излишък.
	Молех се за чудо.


>>	Четирийсет и четвърта глава

	През септември 1918-а настана адска жега. Само нощем зноят ни даваше кратка отмора. Разширихме градината, за да има повече пресни зеленчуци на трапезата ни. Продължаваха да пристигат бегълци, търсещи убежище в съседните вили. Надяваха се близостта до нас да ги защити. За да ги развлека и да се разсеем от грижите, реших да организирам обяд на открито. Олга ме изгледа, все едно не съм с всичкия си, но Ксения прие присърце идеята. „Всичко е по-добро от плевенето — заяви — и от очакването на следващата дажба остарели мълви.“
	През деня, когато подредихме масите под заслон от чаршафи, опънати върху простора, Николаша ни съобщи, че е дошъл канадски полковник.
	— Служи в Бялата гвардия — обясни той. — Поел риск да прекоси страната, за да ни донесе вест от англичаните. Сестра ти Аликс е успяла да убеди крал Джордж да ни изпрати кораб. Ще пристигне след оттеглянето на германците.
	С Олга и Ксения влязохме в гостната, където полковник Бойл седеше с Феликс. Канадецът ни поздрави с поклон. Личеше, че е бил представителен мъж, висок и с широки плещи, ала явно се бе стопил наполовина. Едва се държеше на крака. И все пак се изправи с възхитителен стоицизъм, прие предложението да изпие чаша чай и отговори на въпросите ни. Потвърди, че сестра ми наистина е убедила сина си да ни помогне.
	— Носиш ли вест за брат ми, царя? — попита Ксения.
	Разранената длан на Бойл трепна и едва не разля третата чаша чай.
	— Бях в Екатеринбург — отговори предпазливо той и насочи поглед към мен.
	Сърцето ми се сви.
	— Къде са обноските ни! — възкликнах. — Не виждате ли колко е изморен полковник Бойл? Нека го оставим да отпочине. По-късно ще се включи в пикника, ако желае. Хайде. — Дадох знак на дъщерите ми. — Феликс и Николаша ще се погрижат за госта.
	Ксения тръгна след мен с мрачно изражение. Съпругът й вече не бе при нас. Въпреки възраженията ми Сандро беше приел предложението на германците да отплава от Ялта с най-големия им син, Андрей. Искаше да уведоми лично Съюзниците колко тежка е кризата в Русия и да подчертае, че споразумението с кайзера явно не подсигурява мир.
	— Няма да се вслушат в думите ти — предупредих го. — Войната не е приключила. Да не мислиш, че ще спрат да се избиват в името на нашето благоденствие?
	Ксения също го умоляваше да не заминава. Сандро не отстъпя. Разстроена, че ни изоставя, дори не се сбогувах с него.
	Сега излязох в градината с Олга и Ксения, но част от мен остана в гостната, попарена от печалното изражение на полковника.
	След час, докато подреждахме чиниите и приборите, Ксения се вкопчи в ръката ми. Лицето й бе станало по-бяло от чаршафите над главите ни.
	— Феликс е на терасата.
	Обърнах се натам, заслонила очи. Феликс стоеше като вкаменен.
	— Какво му е? — подразних се. — Защо не идва при нас?
	— Върви при него — подтикна ме Ксения.
	Погледнах към Олга. Не вдигна глава. Отворих уста да я упрекна, че слага салатните вилици от грешната страна. Отказах се и закрачих решително към терасата.
	Отблизо лицето на Феликс изглеждаше пепеляво. От този момент вече не виждах нито него, нито имението зад гърба му. Не чувах шепота на морето, нито радостните викове на внуците ми, които играеха на топка сред поляната. Чух гласа на Алексей през онзи ден, когато бе нагазил в езерото в двореца ми. „Просто стъпих във водата. Не съм пострадал. Виж!“.
	— Мини — тихият глас на Феликс ме изтръгна от спомените. — Моля те, влез вътре.
	Прохладната гостна пустееше. Миризмата от пурата на Николаша висеше във въздуха. Той и полковник Бойл си бяха тръгнали.
	— Дано си се сетил да подготвиш баня за горкия канадец. — Пристъпих към букета есенни минзухари, набрани от Ксения, и се приведох над ароматните чашки. Вдишах дълбоко и се олюлях. Едва не съборих вазата. Дъх на люляк — любимото цвете на Александра. Мирисът на парфюма й изпълни ноздрите ми.
	Феликс прочисти гърло. Преди да проговори, отсякох:
	— Болшевиките са лъжци. Мамят, за да ни измъчват.
	— Бойл не е болшевик. — Феликс пристъпи към мен. — Бил е там. В Екатеринбург. Белогвардейците са завзели града и са прогонили червените. Стигнали до къщата. Уралският съвет я наричал „Къщата със специално предназначение“. Била празна. Ники и семейството му не били там.
	От гърлото ми се изтръгна смях — дрезгав звук отекна в стаята. Не беше моят глас. Смееше се друга старица, за да не приеме истината, нарушаваща сетната й идилия.
	— Не са били там, разбира се. Никога не са били. Поредният лъжлив слух.
	Феликс се поколеба.
	— Има улики — продължи с немощен глас. — Стаите били плячкосани. Намерили техни вещи. В мазето… — Замълча, за да събере сили. — Стените в мазето били надупчени от куршуми. По пода личали прорези от байонети. Бойл разпознал следите. И засъхнала кръв, забърсана набързо. Бил виждал подобни петна в лазаретите. Твърди, че е имало много кръв.
	Ужасяващата новина сгъсти въздуха. Срещнах погледа му.
	— Не ти липсва смелост, Феликс Юсупов. Смелост да убиеш мистик и да се хвалиш с това. — Забелязах как потръпна и продължих: — Но днес прекали. Как дръзна да изречеш подобна чудовищна лъжа пред мен?
	Той вдигна ръце.
	— Мини, стига. Моля те. Недей да отричаш истината. Един от войниците, придружаващи Бойл, е заснел мазето. Ще изпратят снимката на племенника ти, крал Джордж.
	— Снимка на мръсна изба? — Не повиших тон, ала усетих как в гърдите ми се надига вик; вопъл, способен да разруши целия свят, ако го освободя. — Какво ще докажат с нея?
	— Че те са мъртви. Болшевиките са ги убили и са разчистили телата.
	Стаята почерня. Залитнах. Посегнах към дивана и коленете ми се подгънаха, сякаш се плъзгах по палубата на потъващ кораб. Видях внучките ми в Мариинския театър да махат на зрителите. Видях Алексей, сбърчил чело на терасата в Александровския дворец, да негодува, че не гони обръчи със сестрите си. С разкъсваща сърцето яснота видях Ники на перона в Могильов да вдига ръка за сбогом.
	_Бъди силна за всички ни, както винаги си била. Скоро ще се видим отново._
	— Не — прошепнах. — Невъзможно е. Не вярвам.
	Феликс падна на колене пред мен.
	— Никой не иска да повярва. Но има още нещо… В Алапаевск белогвардейците научили, че са хвърлили Ела, синовете на Константин, княз Владимир и другите с тях във въглищна мина. Местните им показали мястото. Бойл твърди, че по заповед на ЧК са върнали великите князе Николай и Георгий Михайлович, Дмитрий Константинович и великия княз Павел от Вологда, където били заточени. Докарали ги за екзекуция в Петроград.
	Задушавах се, борех се за глътка въздух.
	— Слухове. Чисто и просто слухове.
	Феликс улови ръцете ми.
	— Истина е. Изтребват ни.
	Дланите му внезапно се отпуснаха, сякаш силите му бяха изцедени до капка.
	— Говори — процедих през зъби.
	— Миша… — прошепна.
	Отдръпнах рязко ръце.
	— Не! — Викът ми не прозвуча силно, но по лицето ми започнаха да се стичат сълзи.
	— Застреляли го в гората до Перм — продължи с пресеклив глас Феликс. — Свидетел съобщил на белогвардейски войник, а той — на Бойл. Болшевиките твърдят, че Миша е похитен и изчезнал безследно. Никой не им вярва.
	— Не, не — клатех глава. Как е възможно Бойл да е узнал, а ние — не? — Не е вярно. Не…
	— Стига! — гласът на Олга се разнесе от терасата.
	Феликс се обърна към нея.
	— Трябва да знае. Сандро беше прав. И ти го разбираш. Ние сме следващите. Бойл дойде да ни предупреди.
	— Стига! — повтори гневно Олга.
	Дъщеря ми изглеждаше, сякаш в нея се е вселил Саша — изправила рамене, вирнала брадичка, готова да разбие с глава всяко препятствие.
	— Отивай при Ирина и остави майка ми на мира.
	Той се изправи.
	— Съжалявам, Мини. Съжалявам…
	Обърна ми гръб и го чух да хлипа. За моя изненада просъсках:
	— Спри да хленчиш като дете. Ще изплашиш всички. Нито дума, ясно ли е? Нито дума!
	Олга пристъпи към мен. Обзета от скръб и ярост, се нахвърлих върху нея:
	— Значи си знаела!
	— Боях се — прошепна. — Още в Киев ти казах, че животът ни е в опасност. Ала не знаех… Как бих могла?
	— Никой не знае. Защото е невъзможно. Вярваш ли?
	— Има ли значение?
	Погледна ме с безкрайна нежност. Малката ми дъщеря, пестелива на топлота и търпимост към мен, сега ме гледаше с цялото майчинско умиление на света.
	— Има значение — натъртих. — Ако вярваш, ако Феликс, Николаша и другите вярват, значи са мъртви. Убихме ги, губейки надежда.
	— Мамо, попитах те има ли значение, защото е нужно ти да повярваш. Никой няма да тръгне без теб, а ти няма да тръгнеш, докато…
	— Те са ти братя. — Подпрях се на ръкохватката и се изправих на крака. — Моите синове. Наша плът и кръв. Как е възможно да мислиш за бягство, след като не знаем нищо? Нямаме доказателства, каквото и да говори канадецът. Може да са навсякъде. Чакат да ги спасим, а ние се двоумим дали да избягаме, или не.
	— Не се двоумим — подчерта тя и за пореден път осъзнах колко я подценявам. Въпреки отвеяните артистични идеи и неподходящия съпруг в жилите на малката ми дъщеря течеше повече Романова кръв, отколкото признавах. — Единствена ти се колебаеш. Ние мислим, че е вярно. Защо иначе никой не ги е зървал? Защо няма никакви доказателства, че са живи? Никой обаче не искаше да го изрече гласно. Защото те обичаме, мамо. Ала кое е по-лошо? Да чуеш истината или да те оставим да мислиш, че ще ги видиш отново? Кое би ни помогнало да те опазим сред нас?
	— Истината — прошепнах. — Искам само истината.
	При тези думи силите ме напуснаха. Свлякох се в ръцете й — крепки ръце, единствената опора, останала в отчаяния ми гаснещ свят.
	— Може никога да не я узнаем — рече тя. — Но ще споделим вярата ти.

	* * *

	Отново настъпи зима. В Крим вятърът има хищнически зъби. Провизиите ни се изчерпваха бързо. Храната изчезваше в гърлата на германците. През ноември Съюзниците сключиха примирие с кайзера, чиято военна машина изнемогваше. Самонадеяността му не остана безнаказана. Режимът му падна, изпратиха го в изгнание, а народът му щеше да изстрада репарации, оголващи Германия до кости.
	Не ликувахме. Голямата война бе свършила, но гражданската война в Русия продължаваше. Червените на Ленин печелеха територия. В края на март 1919-а в Харакс дойде германски генерал да ни предупреди, че болшевиките ще окупират Крим, щом силите му се оттеглят. Вече не можел да ни защитават. Племенникът ми крал Кристиан обаче щял да ме приеме в Дания. Другият ми племенник, крал Джордж, потвърдил, че военният кораб „Марлборо“ плава към Ялта. Било наложително да отпътуваме до седмица.
	На четирийсет и четвъртия рожден ден на Ксения свикахме семейно събрание.
	— Не бива да сме тук, когато Червените дойдат — заяви Олга, бременна в деветия месец с второто си дете. За разлика от повечето жени в подобно състояние обаче малката ми дъщеря не проявяваше никаква мудност, тъкмо обратното — беше изпълнена с енергия. — Ще приемем предложението. Сандро е в Париж с Андрей. Ксения и синовете й ще отидат при тях. Ти, мамо, може да тръгнеш към Англия, а оттам — към Дания.
	— Ще ме придружиш ли? — попитах мрачно.
	Въпреки обещанието й да остане до мен и да вярва в каквото вярвам, подозирах, че близката заплаха е променила плановете й.
	— Николай, Тихон и аз ще отидем в Кавказ. Не съм в състояние да плавам. Бойл ще ни отведе в планините. Белогвардейците са прочистили района. Не ни заплашвали революционери, а и ще родя детето си в Русия. После ще дойдем в Европа при вас.
	— Няма да ходя никъде — вбесих се. — Спокойно ще си родиш детето тук. Белогвардейците не са изгубили войната. Ами хората, които разчитат да ги защитим? Ние сме Романови, единствената стена между реда и хаоса.
	— Мамо, чу генерала… — обади се Ксения.
	— Германци! Омразни като болшевиките.
	— Мили Боже! — възкликна Ксения. — Омразният германец си направи труда да ни предупреди. Всичко е планирано. Само ние, и то потайно. Трябва да мисля за съпруга и за синовете си. Останахме, както пожела. И за какво? За да изслушаме още ужасяващи истории.
	Олга я изгледа укорително.
	— Не четеш вестниците. — Равният тон на малката ми дъщеря разкъса сърцето ми. — Из цяла Европа провеждат служби в памет на Ники и семейството му. За тях Русия е изгубена. Вече скърбят за нас. Такава ли искаш да е участта ни?
	Втренчих се в нея, после в Ксения, която не успя да сдържи сълзите си. Николаша стоеше със сведена глава, Феликс седеше мълчалив до Ирина. След последния ни разговор нито веднъж не бе дръзнал да изрази мнение. Майка му, княгиня Зинаида, изгубила красотата си от глад и страх, срещна погледа ми. Умоляваше ме безмълвно. Жената с най-завидно богатство, чиито покани за бал бяха най-безценни след дворцовите, сега нямаше нищо. Дори себе си. Бе изчезнала както Ники за тях.
	Ала не и за мен.
	Изправих се.
	— Срамувам се да ви наричам семейство.
	Преди да надигнат глас, изкачих стълбите и влязох в стаята си. Таня бе затворила прозореца. Пролетта настъпваше, ала нощем нахлуваше студ. Прииска ми се да запратя нещо по стената. Прехапах устни, за да усмиря гнева. Жилещата болка ме вразуми. Някой похлопа предпазливо на вратата.
	— Върви си. Няма да изоставя синовете си.
	— Да, бабо. — Кроткият глас на Ирина ме сепна. Красивата ми внучка бе заприличала на безплътно същество. Ядеше по-малко от врабче; заделяше за Бебе. Въпреки бледността и изпъкналите скули обаче продължаваше да ми напомня ефирната дъщеря на Ники Татяна. — Ще останем с теб.
	— Не. Ще се качите на английския кораб. Феликс ще продаде картините на Рембранд. Струват цяло състояние. Те и останалите бижута на Зинаида ще ви изхранят.
	Тя поклати глава.
	— Феликс каза, че ти е причинил непоносима скръб. Не иска да те остави сама. Λ аз няма да тръгна без него.
	Почти се усмихнах.
	— Сама? Сред стотиците бегълци?
	— Ами ако решат да заминат?
	— Не могат. Чу Ксения. Англичаните имат заповед да евакуират мен и най-близките ми сродници.
	— Възможно е да убедиш англичаните да вземат всички. Ако откажеш да заминеш без другите, какво ще правят те?
	Разбрах какво цели. Феликс я бе изпратил да ме подложи на изпитание. Не ме интересуваше какво ще ме сполети, ала да нося отговорност за беззащитните бегълци? Знаеше, че ще се огъна. Знаеше, че напомняйки ми дълга, ще ме накара да взема единственото решение, което бях отбягвала досега.
	Най-сетне се съгласих. Нямах избор.
	— Ще опитам.

	* * *

	— Това е в разрез със заповедите ми — заяви капитанът на „Марлборо“. — Негово Величество изрично се разпореди. Ваше Величество и семейството ви.
	— В района има и други кораби, нали? Не сте дошли сами? — Той кимна неохотно. — Тези хора са наши поданици. Намерете начин или си тръгвайте.
	— Ваше Величество, заповядано ми е да ви кача на борда, дори със сила — отговори той, ала лицето му видимо се изопна.
	Стоях непоклатима между Таня и Софи, вирнала глава сред купищата багаж. Недалеч Ксения и синовете й, Николаша, Феликс, Ирина и Зинаида наблюдаваха как измъчвам мъжа, дошъл да ни спаси.
	Кимнах към семейството ми.
	— Всички до един ли ще качите на палубата със сила? — После обходих с очи множеството, запълнило дока. — Кажете им, че ги спасявате заради мен, и сами ще доплуват до корабите ви.
	Водеше се тайна евакуация, но мълвата се разнесе бързо. Подклаждах я дейно. Бегълците научиха, че заминаваме, и настъпи паника. Всички се струпаха в Ялта с багаж, домашни любимци, прислуга. Мнозина от най-богатите ни аристократи и земевладелци бяха понесли на гръб каквото бе останало от притежанията им. Ксения трепереше до мен, отчаяна, че в последния момент, когато всички са готови да вдишат дълбоко от облекчение, отново създавам пречки. Олга, заминала преди ден със семейството си, не би се изненадала. Неслучайно бе отказала да ми се подчини. Макар да предпочиташе да живее без царски церемониалности, тя настояваше детето й с романова кръв да се роди в Русия.
	— Не бихте ли отстъпили, Ваше Величество? — полита капитанът с английска сдържаност; не показа никакъв смут от опасността да наруши заповедта на краля си.
	— Не. Аз и всички. Или никой.
	Той въздъхна.
	— Ще телеграфирам на флотата. Давам дума корабите да качат всички. Имате ли ми доверие?
	Подаде ми ръка, за да ме поведе към мостика. Приех жеста.
	— Няма да си намериш място, ако не спазиш обещанието си.

	* * *

	На военния кораб Таня и София слязоха долу да подготвят отредената ни каюта. В съседната каюта щяха да се настанят Ксения, Ирина, Зинаида и Бебе. Внуците ми, Феликс и Николаша щяха да делят спалното помещение на моряците. Не се намирахме на платноход за разходки. В Малта щяхме да се прехвърлихме на друг съд до Англия. Щях да потърся утеха при Аликс, ала знаех, че след време ще се върна в Дания и „Вийоре“ — единственият ми останал дом. Щом съм прокудена от страната, приютявала ме повече от петдесет години, поне ще легна в гроба на родна земя.
	В априлската сутрин мекият ветрец диплеше водите на Черно море. Застанах до парапета на палубата. Взрях се в скалистите кримски хребети и си представих местата, които нямаше да видя никога: Ливадия, където се сбогувах със Саша; Ай-Тодор, където избягах от хаоса. Дюлбар, където мислех, че ще умра. И Харакс, където ми съобщиха новината за проляната кръв, чиято истинност никога нямаше да потвърдя гласно.
	Всичко се разстла пред мен. Отвъд хоризонта се издигаше Санкт Петербург. Пред очите ми изплуваха Зимният дворец, любимият Аничков, Гатчинския дворец и най-сетне — ехтящата празнота на Александровския дворец, където нашите надежди за бъдещето се бяха родили и угаснали.
	Просълзена усетих как корабът се люшва под мен. Вместо да се разплача, зърнах друг кораб да минава наблизо — руски параход, пълен с доброволци за Бялата гвардия. Толкова близо всъщност, че различих безименните лица на десетки младежи, решили да се сражават за нас. Светът, който искаха да запазят, вече се бе променил. Мнозина щяха да умрат за каузата ни.
	Бръкнах в джоба си и извадих кърпичка. Имах само миг, докато корабите ни се разминават и те ме виждат, както ги виждам аз. Размахах кърпичката. Нека знаят, че макар и принудена да си тръгна, винаги ще помня. Бях майка. Тяхната Матушка. Те също имаха майки, с които се бяха сбогували.
	Сълзите най-сетне рукнаха. Младежите се струпаха до парапета на парахода и запяха гръмко:
P>
	Бог да пази царя!
	Води ни към слава, могъщи господарю.
	Властно всявай страх в сърцето на врага.
	Бог да пази царя!
P$
	Най-сетне, отказал ми всичко, Бог отговори на молитвата ми. Даде ми чудо.
	Нямаше да потънем в забвение.


>	Послеслов

	През май 1919-а Мини пристига в Англия с Ксения и синовете й. Срещата със сестра й Аликс навярно е била сърцераздирателна, ала пред света, разклатен от Първата световна война и падането на Руската империя, тя показва свойственото й непоклатимо самообладание. Една от най-богатите жени в света заживява в бедност, зависима от благотворителна пенсия, отпусната от английското кралско семейство.
	Посещават я мнозина, включително великият княз Дмитрий Павлович, участник в убийството на Распутин. Назначаването му на военна служба в Персия го спасява от болшевиките. Всички съобщават, че е великодушна както винаги въпреки неблагоприятните обстоятелства.
	До края на дните си помага неуморно на руските емигранти. Разпитва всеки гост за семейството си. Пред обществото нито веднъж не пропуска да изрази вярата си, че са оцелели, макар да се трупат все повече доказателства за смъртта им. Наред с избитите хиляди едри земевладелци и аристократи, от петдесет и тримата Романови в Русия, когато Николай II абдикира, осемнайсет са убити, а трийсет и пет успяват да избягат. През юли 1918-а са убити четиринайсет Романови, включително Миша и секретарят му, разстреляни в гората край Перм, и царят и семейството му, екзекутирани в дома на търговеца Ипатиев в Екатеринбург.
	Миша е първият Романов, погубен от болшевиките; тленните останки на сина на Мини и на предания му английски секретар, Браян Джонсън, не са открити. Съпругата на Миша, Наталия, изпраща тайно в Копенхаген сина им Георгий. Тя остава в Русия и пише петиция след петиция до болшевишките комисари, включително на Ленин, настоявайки да узнае съдбата на Миша. Арестуват я, но успява да избяга от затвора. През 1919-та оттеглящите се германци, убедени, че Миша е жив и подготвя контрареволюция, помагат на Наталия и на дъщеря й от първия й брак да избягат в Англия. Георгий отива при тях. За да издържа семейството си, Наталия използва чуждестранните банкови сметки на Миша и разпродава бижутата си. Противоречиви слухове за Миша се разнасят чак до 1924-та, когато Наталия официално го обявява за мъртъв, за да наследи английското му имение, оценено на 95 паунда. После се премества във Франция, където животът е по-евтин. През 1931-ва Георгий умира при автомобилна катастрофа. Смъртта му и мизерията съсипват Наталия. Умира през 1952-ра и е погребана в парижкото гробище „Паси“ до сина си, граф Брасов — последният наследник по мъжка линия на цар Александър III.
	Снимките на окървавеното мазе в дома на Ипатиев са разпространени още през 1923-та, но няма доказателства Мини да ги е виждала. Заслужава да се отбележи фактът, че Радост, преданият шпаньол на Алексей, се спасява. Намират го месеци по-късно, примрял от глад, да скита край изоставената къща. Един от бившите стражи го разпознава и се смилява над кучето. Предава го на полковник от Британския експедиционен корпус при оттеглянето на Бялата гвардия от Урал. Радост живее, обграден от топли грижи, и умира в Сефтън Лоун, Уиндзор. В мемоарите си полковникът пише, че Радост така и не възвърнал ведрия си дух.
	Мини вероятно е научила за оцеляването му. Често повтаряла: „Никой не е видял Ники да умира.“ Уликите обаче са безспорни. Какво е признавала пред себе си е въпрос на догадки. При цялата й осведоменост, изглежда съмнително да е вярвала в собствените си думи. Предвид претенциите на Кирил към трона, навярно не е признавала смъртта на синовете си, та в случай на чудо да запази короната за династията.
	Оказва обаче финансова подкрепа на Николай Соколов, следовател от Бялата гвардия, който посещава Екатеринбург осем месеца след изчезването на царя и семейството му. Първият, събирал улики от мястото на цареубийството и от изоставената мина, заключава, че никой от императорското семейство не е оцелял в Къщата със специално предназначение. Соколов отнася грижливо подготвената си документация във Франция. През 1993-та съветските власти използват архивите му при официалното разследване на събитията от 17 юли 1918 година. Преди смъртта си Соколов изпраща доклад на вдовстващата императрица. Мини никога не го среща лично и не се знае дали е чела доклада. Книгата му „Убийството на царското семейство“ е публикувана след смъртта му през 1925 година.
	Домът на Ипатиев, клон на Уралския революционен музей от 1927-а, е съборен през 1977-а. След разпадането на Съветския съюз на мястото е построена църква.
	Изчезването на Николай, Александра и петте им деца, както и на четирима техни приближени, включително доктор Евгений Боткин и камериерката на Александра — Ана Демидова, подхранва въображението на мнозина самозванци. Най-известна е Ана Андерсон, представила се през 1922-ра за великата княгиня Анастасия, за да наследи легендарното богатство на Романови. Андерсон не се отказва от твърдението чак до смъртта си през 1984-та. Измамата е доказана чрез ДНК-анализ след ексхумация на императорското семейство.
	През 1979-а любители археолози изкопават тайно скупчените скелети на Николай, Александра, дъщерите им Олга, Татяна и Анастасия, Боткин, Демидова, семейния иконом и готвач, погребани под черен път близо до Екатеринбург. Костите, надупчени от куршуми и байонети, са обезцветени от сярна киселина, използвана от екзекуторите при неуспешен опит да унищожат тленните останки. Оставени са в импровизирания им гроб до 1991-ва.
	Чрез ДНК-анализ е установено сходство между тленните останки на Александра и проба, предоставена от принц Филип, херцог на Единбург, неин сродник по майчина линия. Чрез сравняване на митохондриална ДНК от брата на Николай, Георгий, както и от баща му и дядо му, е разпознато тялото на царя. Руският върховен съд обявява Николай II и семейството му за жертви на политическо преследване. Канонизирани като мъченици, последният цар, царицата и трите велики княгини са погребани в храма „Св. св. Петър и Павел“. През 2007-а в плитка яма недалеч от първоначалния изкоп са открити останки от телата на царевича Алексей и сестра му, великата княгиня Мария. През 2015-а нов ДНК анализ потвърждава с 99-процентова точност, че откритите кости са на царя и семейството му. Руската православна църква отказва да приеме резултатите. Изискала е тленните останки на Алексей, Мария, Николай и Александра да бъдат извадени от криптата за допълнителен анализ. Не се знае кога семейството, погубено при ужасяващи обстоятелства, ще се събере отново.
	През 1920-а Мини се премества в Дания и се установява във вила „Вийоре“. Превръща се в сърцето на емигрантската общност и нерядко причинява главоболия на племенника си, крал Кристиан X, защото въпреки недоимъка остава разточителна и предизвикателна. През 1925-а умира сестра й Аликс. През октомври 1928-а Мини умира във „Вийоре“ на осемдесетгодишна възраст, надживяла четири от шестте си деца. Погребана е в Роскилдската катедрала. През 2006-а, сто и петдесет години след пристигането й на руска земя, Мини се връща за вечен покой в храма „Св. св. Петър и Павел“ до най-обичните си хора.
	Великата княгиня Мария Павловна, наричана Михен, е последната Романова, избягала от Русия. Остава в Кавказ с двамата си най-малки синове до края на 1918-а. Настъплението на болшевиките я принуждава да избяга в Анапа на северния бряг на Черно море. През 1920-а разбира, че Бялата гвардия губи гражданската война, и най-сетне се съгласява да напусне Русия. Великата княгиня, синът й Андрей, любовницата му — балерината Малката К. — и невръстния им син се качват на кораб и отплават към Венеция. Великата княгиня Олга я среща случайно на пристанището в Новоросийск и описва несломимия й дух: „Дори генералите ликуваха, ако намерят каруца, но леля Михен пристигна с личния си влак. Разнебитен, но неин. За пръв път в живота си я целунах с радост“. Михен умира през септември 1920-а на шейсет и шест години.
	Семеен приятел от Британските тайни служби изнася бижутата й от дворцовата съкровищница. Преди смъртта си Михен ги раздава на децата си, които продават най-ценните. Кралица Мери, съпругата на Джордж V, купува тиарата й с диаманти и перли. Накитът остава в кралската сбирка; носи го и Елизабет II. Богатата наследница Барбара Хътън купува от „Ван Клееф и Арпалс“ безценните смарагди на великата княгиня и превръща огърлицата в тиара. По-късно актрисата Елизабет Тейлър поръчва да шлифоват наново смарагдите и да й изработят огърлица и обеци. След смъртта й бижутерът Булгари, продал й смарагдите, ги придобива на търг за разпродажба на бижутата й.
	Въпреки премахването на монархията в Русия най-големият син на Михен, великият княз Кирил Владимирович, се обявявал за император в заточение. Мини и оцелелите й сродници оспорват претенциите му. Кирил умира във Франция през 1938-а. Внучката му, великата княгиня Мария Владимировна, също се обявява за наследница на руския трон.
	Голямата дъщеря на Мини — Ксения — се установява в Англия, а съпругът й Сандро живее в Париж до смъртта си през 1933-та. Ксения живее в оскъдица и е принудена да търпи машинациите на Ана Андерсон до 1928-а, десетгодишнината от изчезването на Николай. След официалното оповестяване на смъртта на царя и семейството му оспорваното богатство на Романови, което така и не се появява на бял свят, е наследено от Ксения. След смъртта на Мини тя продава „Вийоре“ и осребрява бижутата на вдовстващата императрица. През 1937-а заживява в имението Уилдърнес Хаус в Хемптън Корт, където умира на шейсет и пет години. Най-малкият й син, княз Василий, последното от седемте й деца, умира през 1989-а.
	Дъщерята на Ксения Ирина води колоритен живота със съпруга си Феликс Юсупов. Двамата продават картините на Рембранд и обикалят из Италия. После подкупват с диаманти служител в емиграционните служби, за да влязат във Франция. През 1920-а основават модната къща „Ирфе“, просъществувала съвсем кратко. Филантропията и разточителството изчерпват богатството им. През 1932-ра Феликс печели дело срещу ЕмДжиЕм за вулгарен филм, озаглавен „Распутин и императрицата“. Пише мемоари, за да осребри съмнителната си слава на убиец на Распутин. Има връзки с мъже, но бракът му с Ирина трае над петдесет години. Умира през 1967-а, три години по-късно покрусената Ирина го последва в отвъдното. Погребани са в „руското“ гробище „Сен-Женевиев-де-Боа“ в Париж.
	Княгиня Зинаида отглежда внучката си Бебе в Рим. След смъртта на съпруга си се мести в Париж при Феликс и Ирина. Умира през 1939-а. Не успява да си върне остатъка от великолепната сбирка бижута. През 1925-а болшевиките ги намират и продават. За да издържа семейството си, Зинаида продава най-ценните си бижута, които Феликс изнася от съкровищницата на двореца им. Бебе, княгиня Ирина Юсупова, се омъжва за руски граф и ражда дъщеря. Умира през 1983-та, погребана е до роднините си.
	Малката дъщеря на Мини, Олга, ражда в Кавказ втори син, Юрий. През ноември 1919-а бяга в Новоросийск със семейството си. Изпратена в бежански лагер в Истанбул и евакуирана в Белград, през 1920-а тя пристига със семейството си в Дания, където по неволя става секретарка на Мини. Майка и дъщеря живеят в постоянен сблъсък. Вдовстващата императрица лишава съпруга на Олга от всякакви представителни дейности.
	През 1925-а Олга среща Ана Андерсон в Берлин. Не подкрепя твърденията на Андерсон, която не говори руски и английски — езици, които Анастасия е владеела отлично. По онова време най-малката дъщеря на царя би трябвало да е на двайсет и четири, а Андерсон изглежда по-стара и с различни черти. Доловила психичната нестабилност на самозванката, Олга изразява съчувствие, но публично отрича жената да е нейна племенница. Според нея „престъпни лица я поощряват да играе ролята, за да сложат ръка върху несъществуващото ни богатство“.
	С дяла си от майчиното имение Олга купува селско стопанство край Копенхаген, където семейството се радва на идиличен живот. Продължава да рисува. Нейни картини с руски и датски пейзажи се продават на търгове из Европа. Дарява част от средствата на руски благотворителни организации.
	През Втората световна война двамата й синове служат в датската армия и за кратко са взети в плен. Към края на войната съветската войска окупира Източна Дания. Обвиняват я в шпионаж срещу тях. За да се спаси от Сталиновия режим, Олга емигрира в Канада през 1948-а и заживява със семейството си във ферма в област Холтън, Онтарио.
	През l952-pa Олга и съпругът й продават фермата и се преместват в малка къща в предградие на Торонто. Символ на Романови, великата княгиня се среща с височайши особи, включително кралица Елизабет II и принц Филип. Заради влошеното здраве на съпруга си Олга е принудена да продаде бижутата си, за да осигури лечение. Смъртта му през 1958-а изостря собствените й здравословни проблеми. До края на живота си великата княгиня Олга живее с приятели емигранти в апартамент над козметичен салон. Умира през 1960-а на седемдесет и осем години. Погребана е до съпруга си в Йоркското гробище в Торонто. В нейна чест синът й Тихон учредява Руска спомоществователна програма и организира изложби с нейни творби. Картините й са част от сбирките на кралица Елизабет II и норвежкото кралско семейство. Белерупският музей в Дания притежава близо сто нейни картини. Синът й Юрий умира през 1964-та. Тихон умира през 1993-та.
	Днес по света живеят над сто наследници на Романови.
