D>
	На децата ми, родени на 25 януари
D$


>	Берлин, пролетта на 1925 г.

>>	1 глава

	— Ей, такси!
	Жена, загърната в кожа от норка, с изрусена до бяло къса коса и кървавочервени устни, замаха трескаво, свирна с два пръста в устата и профуча покрай Фрици към спрялото такси.
	„Цял Берлин се е разбързал“, помисли си Фрици. Там, откъдето идваше и където нямаше да се върне никога, хората не бързаха. Тя усети неясно теглене в сърдечната област и — както винаги през последните седмици — се постара да го пренебрегне. Болките в сърцето бяха за застаряващи девици с разширени вени; те посещаваха чайове с танци за неомъжени и поклащаха двойните си брадички под звуците на валса. В живота на Фрици имаше шими и чарлстон*1, бубикопф*2 и кинтоп*3… или поне щеше да ги има от сега нататък.
	[*1 Популярни танци от 20-те години на XX век, възникнали от фокстрота. — Бел.прев.]
	[*2 Дамска прическа, при която косата се подстригва късо отзад и отстрани, символ на освобождаването на жената през 20-те години на XX в. — Бел.прев.]
	[*3 Обозначение за кино. — Бел.прев.]
	В момента обаче тя се чувстваше не на мястото си. Отдясно я бутна мъж, някой заби служебната си чанта в гърба й, друг я изблъска доста грубо:
	— Тази къде си мисли, че е попаднала? Това е Александерплац, а не будистка зала за медитация!
	Фрици стисна здраво куфара си; нямаше представа какво означава „будистка зала за медитация“. Не знаеше и как да стигне до „Груневалд“* където живееше граф Ханс фон Келер. Точно сега й беше нужен полицай!
	[* Квартал в Берлин, наречен на едноименната гора, място за заможни обитатели. — Бел.прев.]
	Огледа се: навсякъде сиви чиновници в сиви палта. Надали ще й помогнат; те копнееха да се приберат вкъщи, при послушните си женички, да прочетат вечерния вестник и да хапнат сандвичи. А сред тях се движеха фини госпожици с копринени чорапи, ярък грим и високомерен поглед — Фрици не посмя да ги помоли за помощ. Не посмя да се обърне и към мрачните мъже в работно облекло, които уморено си пробиваха път през препълнения площад. _Хората се изсипват по асфалта, усърдни като мравки, пъргави като гущери_ — бе прочела някъде това двустишие, но макар че обикновено се утешаваше с книга или стихове, поставяйки ги между себе си и действителността, сега й стана студено. Много студено. Винаги когато беше нещастна, зъзнеше и дори най-дебелите чорапи не помагаха. И сега стоеше тук, съвсем сама насред Берлин, пристигнала много отдалеч с намерението да убеди непознат граф да си напише мемоарите. Първо, естествено, той щеше да я назначи за своя лична машинописка. Внезапно я обзе страх от собствения й кураж.
	— Наред ли е всичко, милостива госпожице? — Отнякъде се бе появил млад мъж и я гледаше загрижено. — Мога ли да ви помогна? — попита той, сложи покровителствено ръка на рамото й и я отведе до близката пейка.
	— Нямам представа как да стигна до „Груневалд“ — изтърси тя и мигом се изчерви. Ама че наивно прозвуча! Все едно говореше старата Фрици. Къде останаха чарлстонът, чимито, бубикопфът и кинтопът? — Граф Фон Келер ме очаква. Каза, че ще ми прати кола, но явно съм я пропуснала — допълни бързо тя, опитвайки се да имитира отнесения израз на жените наоколо.
	— Отивате при граф Фон Келер? — усмихна се младият мъж и отново й стана студено.
	С нейния късмет имаше голяма вероятност да чуе, че графът е починал вчера. Старите аристократи постоянно умираха — и нищо чудно, нали си нямаха друга работа.
	— Да не е умрял?
	Мъжът насреща й я погледна объркан, после вдигна рамене.
	— Не съм чул нищо подобно. Щом желаете да го посетите, ще ви напиша с кой трамвай да стигнете. Няма как да сбъркате къщата. Единствената с ръждясала порта и напълно подивяла градина.
	Фрици му се усмихна облекчено, отвори дамската си чанта и извади молив и стар плик от писмо.
	— Ако побързате, ще хванете следващата електричка* до Котбуската порта. Там ще се прекачите в посока Уландщрасе, ще минете по „Хоенцолерндам“ и ето ви в „Груневалд“. — Потупа я приятелски по рамото, стана и докато се отдалечаваше, извика: — Втори коловоз!
	[* Електрически трамвай. — Бел.прев.]
	Значи и в Берлин имало мили хора, които помагат, без да искат нещо в замяна.
	А може би не. Фрици понечи да си извади билет и се оказа, че портмонето й липсва. В него имаше сто райхсмарки — всичките й спестявания, читателска карта от заемната библиотека и писмо от Густав. Добре, че по съвет на леля Хулда бе прибрала паспорта си в куфара. Беше готова да заплаче — проявила се бе като пълна глупачка, хващайки се на номера на дързък крадец! Скърцайки със зъби, тя събра последните си пари и си купи билет. Е, поне не заплака — старата Фрици със сигурност щеше да се облее в сълзи. Въздишайки вътрешно, се смести на близката пейка между дърводелски калфа, който се тъпчеше със сандвич, и студент с годеницата му. Момичето имаше великолепни, съвсем пресни къдрици и изглеждаше много красиво. Докато косата на Фрици беше гладка и руса, без никакъв блясък. Тя бръкна решително в дамската си чанта и след доста ровене извади червило и пудра. И двете почти неизползвани, но това щеше да се промени. Щракна кутийката с цялата надменност, на която беше способна в момента, и напудри луничките си и зачервените от вълнение бузи. В главата й отекваха предупредителните думи на леля Хулда: „гримирани жени, красиви само отвън“, но веднага се почувства по-добре. Доволно се облегна назад и изрецитира на ум: _Хванати под ръка, плътно прилепени един до друг, в трамваите седят две фасади хора, а погледите им се реят._ Даже се усмихна и надзърна към „Берлински вечерен вестник“ на дърводелския калфа.
	„Двайсет детски трупа във Вединг“, гласеше заглавието на първа страница. Снимката отдолу, цялата в черни сенки, показваше труповете, разследващия комисар, а може би и нещо друго… От двете страни бяха наредени обяви за забавления в понеделнишката вечер: в Кинтоп на „Кудам“*1 даваха „Треска за злато“ с Чарли Чаплин, при „Крол“*2 имаше бал: „Влизане след 19:00 ч., вечерният гардероб задължителен“, от Академията в „Шарлотенбург“*3 канеха на чай с танци, а в „Бялата мишка“*4 всеки имаше възможност да се възхити на Анита Бербер*5. Специалната препоръка на редакцията обаче беше за „Кафе под липите“, където на сцената излиза „новата джазсензация, мъжът с омайващ кадифен глас Джони Гейбъл“.
	[*1 Съкратено от „Курфюрстендам“ — една от най-известните търговски улици в Берлин, намира се в квартал „Шарлотенбург-Вилмерсдорф“. — Бел.прев.]
	[*2 Комплекс от сгради в близост до Бранденбургската врата, през 20-те години на XX в. известна комедийна сцена и място за вечерни забавления. — Бел.прев.]
	[*3 Художествената академия в Берлин; в началото на XX в. се премества в нова сграда на „Курфюрстендам“. — Бел.прев.]
	[*4 Скандално известно берлинско кабаре. — Бел.прев.]
	[*5 Немска танцьорка и актриса от началото на XX век, известна с многобройни скандали. — Бел.прев.]
	Бяха поместили даже фотография на Джони Гейбъл, толкова размита, че Фрици не видя почти нищо. Само големи очи на хищник, ъгловато чело и пригладена назад коса, намазана с помада, която отразяваше светкавиците на фотоапаратите.
	Щом стане истинска берлинчанка с безупречни копринени чорапи и бубикопф с трайно къдрене, и тя ще отиде в кафе „Под липите“ да слуша мъжа с кадифен глас и да танцува! На лицето й изгря усмивка. Животът беше пред нея, а тя вярваше в късмета. Стига толкова несполуки! След ранната смърт на майка й, военноинвалидността и мъчителното боледуване на баща й, след пропадналия годеж с Густав беше крайно време съдбата да й изпрати нещо хубаво! Да не говорим за историята с коледния театър… Да, съдбата й беше длъжник. Преди Фрици да се отдаде на мрачни мисли, електричката влезе в гарата. Посока Котбуската порта и Херманплац. Ако и това не е добър знак!

	* * *

	След час Фрици стоеше на добре поддържана, павирана улица. От двете й страни се издигаха огромни градски къщи, обградени с високи зидове и грижливо подрязан жив плет. Никога не беше виждала толкова много автомобили. Нижеха се покрай нея в безкрайна върволица, нагло разпръскваха воня на бензин, тракаха шумно. Шофираха мъже с каскети, а благородните господа седяха отзад и си почиваха. Видя обаче и жени на волана — профучаваха небрежно покрай нея, не забелязваха пешеходците. Налагаше се хората да се движат двойно по-внимателно, а понякога и да се спасяват със скок настрана. Госпожиците в автомобилите се засмиваха подигравателно и натискаха газта още по-силно. Само когато разхождащите се бяха дами в кожи, под ръка с посивели господа, крачещи с достойнство, само тогава моторизираните госпожици намаляваха скоростта, дори преспокойно спираха насред улицата и разговаряха с дамите и господата, без да ги е грижа за клаксоните и ругатните на шофьорите зад тях.
	Фрици се огледа. Към всеки имот водеше настлана с чакъл алея, затворена откъм улицата с градинска порта. Обикновено я охраняваха готови за скок каменни лъвове, украсени с бронзов семеен герб или с отлени от желязо инициали на собствениците. Досега не бе видяла нито една ръждясала порта.
	Вече се здрачаваше. Разхождащите се бързо намаляваха. Куфарът и пишещата машина „Орга Приват“ в чантата на рамото й натежаха. Ами ако графът не я вземе на работа? Къде ще спи, нали няма нито стотинка? По-добре да беше мислила по-рано, но тя толкова бързаше да замине…
	Да се махне от досадния стар Финкенбайнер и мухлясалите му параграфи, които печаташе ден след ден. Да избяга от лошите настроения на леля Хулда, от безкрайния й лицемерен траур след смъртта на баща й. Да не вижда никога повече бавния конски трамвай и подигравателните погледи на хората — всички до един й бяха предрекли какъв провал ще претърпи с първата си пиеса.
	Да избяга най-вече от ужасния Густав.
	В момента за съжаление нямаше полза от бягството си. Би могла да попита някой минувач къде живее граф Фон Келер, но, първо, беше й неудобно да задава глупави въпроси и второ, изведнъж всички изчезнаха. Само зад гърба си чуваше стъпки. Погледна бързо през рамо: зад нея вървяха двама мъже.
	„Сигурно са прислужници“, помисли си Фрици. Единият не носеше шапка, забележителните му черни къдрици се полюляваха свободно, а пък другият нямаше нито шапка, нито коса, само гладко обръснат череп, все едно беше затворник. На минаване под улична лампа яркочервените им шалчета светваха. Какво търсеха комунисти тук, в „Груневалд“ — раят на капитала, охраняван от каменни лъвове и кучета без вериги? Да не са крадци с взлом?
	Фрици ускори крачка.
	Изведнъж отнякъде зазвуча музика. Грозна, доста пронизителна. Свиреха виоли. Фрици се почувства малко като в киното: всеки момент от храстите щеше да изскочи удушвач с безумни очи.
	Ето на какво я бе научил нейният кинтоп! Така й се пада!
	Двамата мъже я настигнаха.
	— Не ми пука какво мисли и какво говори Ханс! Според мен дванайсет тоновата музика* е грозна! Все едно чувам котка, на която дерат кожата — заяви единият, а другият отговори:
	[* Додекафония или дванайсеттонова система — представлява лад от 12 равноправни степени; за всяко музикално произведение се избира дванайсетстепенна редица, която изпълнява ролята на главна тема. — Бел.прев.]
	— Само така го усещаш. Причината е, че в интерната са ти натъпкали ушите с Моцарт. Колко пъти да ти обяснявам? Изкуство, което се харесва, не заслужава да носи това име! Дори само фактът, че възприемаме нещо като красиво, доказва загубата на прогрес. Задачата на изкуството е да разтърсва! О, извинете, уважаема госпожице!
	Последното се отнасяше до нея — двамата мъже пожелаха да минат. И понеже в света на Фрици престъпниците не посещаваха интернати и не си говореха за изкуство, тя попита плахо:
	— Много моля да ме извините, но бихте ли ми казали как да стигна до вилата на граф Фон Келер?
	— О, разбира се — кимна къдравият. — Каква работа имате там, млада госпожице?
	Фрици се запита дали може да им има доверие, но понеже нямаше друг избор, извади препоръчителното писмо и обясни:
	— Господин баща ми е бил на служба при господин графа и аз реших да се осведомя дали господин графът ще има добрината да ми помогне да си намеря работа в Берлин.
	— Рисувате ли? Не, не рисувате — установи чернокосият с бърз поглед към ръцете й. — Не ми се вярва и да пишете поезия, защото устата ви е твърде профанска. Тогава навярно пишете музика!
	— Според мен изпълнява изразителни танци*. Виж й краката!
	[* За разлика от салонните танци, изразителните са индивидуални и представят дълбоки чувства. Възникват като противодействие на класическия балет в началото на XX в. — Бел.прев.]
	Без да се притесняват, двамата огледаха подробно пълничките крака на Фрици, обути в дебели вълнени чорапи.
	— Прав съм, нали? Вие сте майсторка на изразителните танци!
	Тя поклати глава. Не разбираше какво общо има всичко това с господин графа.
	— Щом не танцувате, не рисувате и не пишете музика, какво, по дяволите, искате от Ханс? Накрая ще се окажете писателка!
	— Точно така. — Фрици кимна облекчено, макар да се чувстваше ужасно объркана. — Точно затова отивам при граф Фон Келер.
	— Е, тогава елате с нас — изръмжа едрият. — Впрочем, аз съм Роза, а този до мен е Владимир. Можеш да му казваш Влад, така правят всички.
	Фрици преглътна. Фамилни имена ли бе чула? Сигурно. Кой мъж се казва Роза?
	— Приятно ми е, Лак — отвърна тя и бе възнаградена с луд смях. — Далече ли е домът на господин графа?
	— Не, само ще се спуснем по улицата, музиката вече се чува. Да ти нося ли куфара? — осведоми се Роза, но след случилото се на гарата Фрици предпочиташе сама да се грижи за имуществото си. — Какво по-точно пишеш? — продължи с въпросите той и допълни: — И аз пиша. Главно статии за вестници, нищо велико.
	— Досега преписвах на машина юридически глупости — отговори нерешително тя. Не й се искаше да разкрие историята с пиесата.
	— О, криминалета значи? Чудесно! Луд съм по криминални романи. Уолъс, Кристи или Ник Васерман, няма значение. Излезе ли нова книга, веднага отивам в заемната библиотека и през следващите няколко часа съм недосегаем. С Влад се нанесохме в къщата точно когато излезе новата книга на Уолъс „Тъмните очи на Лондон“ и знаеш ли какво направих?
	— Настани се удобно сред кашоните с вещите ни и я прочете от кора до кора. Беше ужасно! — оплака се Влад, спря и посочи отворена ръждясала порта, увиснала на пантите. — Пристигнахме, впрочем. Дом мой хубав, дом мой скъп!
	Фрици преглътна. Влад се шегуваше! Никой граф, колкото и да е обеднял, не би търпял такава порта. Тя спря поглед върху издълбаните в желязо инициали „Ф. К.“ и се учуди още повече. Над буквата К бе окачена картонена табела с избелял надпис „Колония Родина“.
	Две думи, нищо повече. Не й остана време да осмисли значението им, защото придружителите й я поведоха през неподдържана градина, осветена само от луната. Навярно така беше по-добре, защото видяното под бледата сребърна светлина й бе достатъчно на първо време. Между плочките на алеята избуяваха плевели, изгнилата есенна шума правеше камъка хлъзгав. На всеки няколко метра трябваше да се навежда, защото от близките дървета висяха трънливи къпини или влажни бръшлянови лиани, които се заканваха за чорапите й.
	Двамата млади мъже явно не се притесняваха от тъмнината. Вървяха без колебание към засилващата се музика. Пронизителното стържене на виолите отдавна бе заменено от трескавия такт на чарлстона, а скоро Фрици чу смехове и разговори.
	Внезапно дърветата, плевелите и храсталаците се разделиха и пред погледа й се разкри ярко осветена вила. Пред широкото стълбище бяха наредени високи метални маси, между тях мангали с въглища, които хвърляха трепкаща светлина към пъстрата суетня на площадката.
	— Пристигнахме — съобщи Роза. Наложи се да вика, защото музикантите, застанали по обраслите с трева стъпала, тъкмо бяха подхванали аржентинско танго.
	Фрици кимна, неспособна да откъсне поглед от сцената. Не вярваше на очите си. Никога не беше виждала подобна забава. Между мангалите танцуваха млади мъже с блестящи от пот рамене и гърди, а около тях пърхаха госпожици, чиито рокли бяха обсипани с пайети. Самотна млада дама в смокинг се полюшваше в такта на тангото и пушеше в самозабрава. Двама млади мъже в еднакви ливреи на прислужници се целуваха жадно, без да престават да танцуват. А над всичко тежеше упойващият пушек от огньовете, примесен с аромат на тютюн и нещо сладникаво, непознато за Фрици.
	— Хайде да потърсим Ханс — подкани я Роза.
	Влад мина мълчаливо покрай танцуващите, взе от една маса отворена бутилка шампанско, открадна цигарата на младо момиче и без много церемонии затанцува с госпожицата в смокинг.
	— Кой е той? — попита Фрици, след като напразно бе претърсила навалицата за възрастен господин. — Танцува ли?
	— Той няма работа сред тези жадни за забавления, вечно подскачащи фльорци! — Роза презрително изкриви лице. — Това са детинщини. Ханс стои над тези неща. Преди тук нямаше танци. Въведе ги онзи Гейбъл.
	— Певецът ли?
	— Щом го наричаш така… — Роза улови ръката й, стисна я здраво и започна да си пробива път през танцуващите. Минаха покрай оркестъра, изкачиха стълбището и влязоха в къщата. Тежката дъбова врата се затръшна шумно след тях.
	Вътре изведнъж стана много тихо. За първи път през този ден Фрици не чуваше нищо. Тишината обаче продължи само минута. Появи се огромно куче, същинско чудовище, размаха опашка, залая и се хвърли върху Роза.
	— Радваш ли се, стари момко? Радваш се, знам! — посрещна го въодушевен той. — Хайде, Грегор, кажи здравей на Лак!
	Фрици помилва грамадната глава и бързо отдръпна ръка.
	— Представям ти Грегор. Всъщност принадлежи на Ханс, купил го е от фалирал цирк още когато бил съвсем мъничък… Онези искали да го застрелят, имам предвид Грегор, не Ханс. Знаеш ли, понякога Ханс става… ами, понякога Ханс не е в състояние да се грижи за кучето и тогава ние с Влад го вземаме за известно време при нас — продължи да обяснява Роза, докато я водеше по дълъг коридор. Сърцето на Фрици биеше лудо. Май графът наистина ще се окаже стар господин в инвалидна количка и бързо ще се съгласи да си напише мемоарите.
	Личеше си, че не е обеднял. Да, мраморният под спешно се нуждаеше от вода и четка, по мебелите имаше отпечатъци от мръсни лапи, но дори само вазите, живописните платна в златни рамки и античните предмети наоколо щяха да стигнат поне за сто заплати на машинописка. Вилата сигурно беше огромна. Прекосиха просторна зала и влязоха в странично крило. Сякаш прочел мислите й, Роза съобщи:
	— Пристигнахме.
	Фрици отново чу музика, но не великолепния, гръмък джаз от градината, а самотно, меланхолично пиано.
	— Първият концерт на Чайковски — засмя се Роза. — Имаш късмет, Лак. Почакай малко тук, аз ще го подготвя за влизането ти. Разбираш ли, искам да съм сигурен, че е в настроение за гости. Понякога се държи… зле. Точно днес, когато тя… о, все едно!
	Той отвори врата в тапетите и двамата с Грегор изчезнаха.
	Фрици остана сама в коридора. Стъпалата й пулсираха от болка, стомахът й къркореше от глад. Копнееше за сън. Утре сутринта щеше да мисли за новия си живот.
	Пианото замлъкна, но не се случи нищо повече. Никой не я покани да влезе, никой не отвори вратата.
	Фрици чакаше.
	А може би не е чула поканата да влезе? Дали просто да не открехне вратата и да надникне? Не искаше да направи лошо впечатление. Почака, преброи до десет, после до двайсет и почука. В отговор прозвуча властен глас:
	— Влезте най-после, какво чакате?
	Тя се озова в стая, толкова претъпкана, че графът не се виждаше.
	Навсякъде книги — по етажерките, на пода, върху креслата. Върху книгите препълнени пепелници, използвани чаши, мръсни съдове. При отварянето на вратата стана течение и по стаята се разхвърчаха нотни листове и смачкани хартии. Между тях стояха, лежаха и висяха изрисувани платна, някои съвсем пресни — усещаше се миризма на маслени бои.
	Сред целия този хаос седеше мъж. Най-много трийсетгодишен, а разбърканите, стърчащи на всички страни руси къдрици му придаваха още по-младежки вид. Очите му имаха цвета на боров мед.
	В първия момент мъжът погледна любопитно Фрици, после каза:
	— Моля да проявите снизходителност към тона ми. Тук не сме много официални, затова си помислих, че щом спра да свиря, просто ще влезете. Но няма как да знаете, нали? — Той се усмихна извинително и продължи с шеговит тон: — _… нещо почука на вратата, беше собственото ми сърце…_
	— _Оцветих небето с кръвта от сърцето си, стана малиненочервено, но ти не дойде с вечерта_ — допълни с усмивка Фрици. Знаеше стихотворението наизуст. — Аз съм голяма почитателка на Елзе Ласкер-Шюлер* — обясни тя, забелязала смайването му.
	[* Елзе Ласкер-Шюлер (1869–1945) е немска поетеса от еврейски произход, видна представителка на авангардизма и експресионизма в литературата. — Бел.прев.]
	— Аз също. Безусловно. Според мен тя е една от най-големите живи лирички. — Мъжът кимна няколко пъти и попита: — Е, след като сме единодушни по този въпрос, с какво друго бих могъл да услужа на милостивата госпожица?
	— Желая да видя господин граф Фон Келер.
	Мъжът насреща й избухна в смях.
	— Какво искате от граф Фон Келер? Идвате в късен час, изглеждате изтощена… Няма ли първо да седнете? — Ръка, покрита с избледнели лунички, посочи изтърбушено кресло от ракита. Ако се съдеше по миризмата на раираната възглавница, там обичаше да седи Грегор. — Коя сте вие всъщност?
	— Името ми е Елфриде Лак, казват ми Фрици — заекна тя и се ядоса, че не се беше сетила да се напудри още веднъж. Навярно това беше синът. А може би племенник? — Господин баща ми е служил при господин графа до 1916 година, после го преместили в полевата кухня. На сбогуване господин графът му казал, ако някой от семейството му реши да дойде в Берлин, непременно да го посети.
	— Така ли е казал? Сигурно е бил пиян. — Устните на младия мъж потрепнаха подигравателно. — През цялата война е бил пиян. Иначе надали е щял да издържи. Той е мека душа.
	— Не ви вярвам! Според татко той е най-добрият офицер, при когото някога е служил! Знаете ли, моят баща нямаше особено високо мнение за пруските офицери… — Да, това със сигурност беше синът. Докато баща й беше жив, Фрици често си мислеше лоши неща за него. — Бихте ли ме отвели при него?
	— Роза вече го направи. Той стои пред вас.
	Фрици преглътна. Усети как всичката й кръв се смъкна в краката. Невъзможно!
	Графът е бил командир на баща й! Как е възможно толкова млад мъж… А защо не? Ако тогава е бил на 23 или на 25… През войната офицерите са правели бърза кариера, особено с неговото име…
	— Извинявайте, държах се лошо — усмихна се отново мъжът, широко и весело. — Отлично си спомням баща ви, казваше се Квинт Лак, нали? Ако ми позволите да отбележа, вие много приличате на него.
	— Благодаря — промърмори Фрици. — Повечето хора твърдят, че изглеждам като госпожа майка си, но аз не съм в състояние да преценя, защото не я помня.
	— Е, как е баща ви? — попита графът, протегна се и отвори прозореца. В стаята нахлу хладен, влажен въздух, течението разпрати разхвърляните хартии по прашния под. Шумът от лудото градинско увеселение се чуваше съвсем ясно. — Не беше добре с дробовете, доколкото си спомням. Пострада при една газова атака, май така беше…
	Фрици кимна няколко пъти и пое дълбоко дъх.
	— Господин баща ми почина миналата есен.
	Лицето на графа помрачня. Понечи да каже нещо, но точно в този момент шумът внезапно заглъхна и звуци на саксофон огласиха нощта.
	Меланхолични, дълбоки.
	Фрици се заслуша. След малко към саксофона се присъединиха пиано, тромпет и контрабас. Прозвуча мъжки глас. Дрезгав, изкусителен и мек, той се плъзна по кожата й. Милваше я, дразнеше я, ласкаеше я. Уви се около нея, обхвана я, прегърна я здраво и зашепна думи за сбогом и любовни клетви. Постепенно заглъхна и остави дълбок копнеж и желанието да го чуе отново.
	Фрици примигна. Уплашена, събудила се сякаш от дълъг сън, разтърка очи.
	Лицето на графа се беше променило. Изглеждаше сериозно и Фрици едва сега забеляза колко е слаб. Не слаб, мършав. Видя сенките под очите му, фините линии около тясната уста. Май беше по-възрастен, отколкото бе помислила в началото.
	— Гейбъл — рече той. И гласът му беше друг. Делови, дистанциран, надменен, учтив. — Хареса ви. Колко оригинално. Почакайте да го видите!
	— Поне може да пее. — Роза влезе с чиния, пълна с кюфтенца и горчица. Перспективата да хапне месо с хляб и парченца сланина, гарнирано с люта горчица, окончателно върна Фрици в действителността. Стомахът й изкъркори шумно и в настъпилата тишина всички го чуха. Роза се засмя — съчувствено, не подигравателно — и каза:
	— Извинявай, нямах представа, че и ти си гладна. Ще ида да ти донеса нещо.
	— Роза, ще ти бъда много задължен, ако проявяваш скандално известното си гостоприемство на друго място. Бъди така любезен и заведи госпожица Лак в кухнята. Разговорът ни и без това приключи, а аз трябва да работя. — Графът придружи думите си с подканващ жест към вратата. — Довиждане, госпожице Лак. Приемам поздравите от блаженопочившия ви баща и ви желая приятно пребиваване в Берлин.
	Фрици преглътна мъчително.
	— Не съм дошла заради поздравите. Предлагам ви услугите си като секретарка.
	В първия момент Фон Келер я изгледа учудено, после поклати глава.
	— Не ми трябва машинописка. Имам си.
	— А вашата машинописка знае ли английски и френски? — настоя Фрици. Няма да му позволи да я прогони. Ще действа решително. — Имам си собствена пишеща машина, владея стенография. Работила съм три години в адвокатска кантора и още три в секретариата на лицея.
	— Моите почитания!
	Графът изобщо не се впечатли и макар да знаеше, че с тази квалификация навярно ще си намери друго място, и то бързо, Фрици много държеше да работи точно тук. Това беше първата й цел и нямаше да се откаже от нея. Би било лош знак от съдбата. Изигра и последния си коз:
	— Много съм евтина.
	— Никога не бих помислил подобно нещо — отвърна Фон Келер, втренчил поглед във вълнените й чорапи. Изправи се и допълни: — Идете да си изядете кюфтетата и си вървете. Не се нуждая от вас.
	Фрици замръзна от ужас. Този човек я гонеше на улицата посред нощ! Не беше редно да постъпва така. Завладяна от собственото си нещастие, тя не забеляза какви усилия положи графът, за да стане от креслото пред пианото. Роза му се притече на помощ и му подаде две патерици, Фон Келер ги прие с мрачно изражение и не му благодари.
	— Не е нищо лично. Ханс често изпада в мрачни настроения. Освен това е в лоши отношения с Гейбъл… Ох, това е дълга история — обясни с въздишка Роза, след като излязоха в коридора. — Първо вечеряй, а после ще ти намеря къде да спиш. При нас винаги се намира подслон за красиви млади дами, нали, Грегор?

	* * *

	В крайна сметка разквартируваха Фрици в градинската къщичка. Тя изслуша предложението на Роза с неприятни подозрения, но той я отведе в красива мъничка постройка, доста отдалечена от вилата на графа. Имаше дори дървена веранда със стълбичка, а стаичката се оказа най-удобното местенце на света. Някой изключително сръчен майстор бе сковал дъсчения под от големи касетки, каквито товареха на презокеанските кораби. Етажерките пък бяха от стари сандъчета за вино, завързани с корабни въжета, а в средата на стаята бе поставен диван с яркожълта дамаска. Фрици веднага я оприличи на жълто патенце. Роза й нареди да се настани удобно на дивана и да си изяде кюфтетата. Самият той седна в тръстиковото кресло насреща й, кръстоса дългите си крака — бавно и внимателно, за да му е удобно, и запали цигара.
	„Всъщност би трябвало да се чувствам зле“, помисли си Фрици. Намираше се в чужда къща с мъж, за когото знаеше само че е комунист, и се чувстваше отлично. Нахрани се хубаво, облегна се с въздишка на дивана и се наслади на плюшената му мекота. „В такава обстановка много неща добиват друго измерение“, помисли си тя.
	— Откъде идваш всъщност? — осведоми се Роза.
	Грегор се беше разположил в краката му и мъжът често заравяше пръсти в гъстата козина. Дори кучето вече не й се струваше толкова огромно и страшно.
	— Сигурно не го знаеш… малък град в Южна Германия… но аз няма да се върна повече там.
	Фрици вдигна рамене и най-сетне си свали палтото. В малката стая беше много топло, зелената кахлена печка бумтеше и нямаше смисъл да седи в зимното си палто, готова за бягство, и да се поти. Струваше й се глупаво.
	— Ще остана в Берлин.
	— Какво толкова му харесват всички на този молох? Аз съм от Куршската коса*. Не харесвам много Берлин, смятам го за твърде забързан и шумен, освен това вони на отпадни газове и фабрики. Ако зависеше от мен, щях да се върна в Източна Прусия. Родителите ми имат имот, отглеждат коне. Стане ли време за жътва, отиваме да помагаме.
	[* Дълга и тясна пясъчна ивица с дюни и борови гори, която отделя Куршския залив от Балтийско море; днес принадлежи на Литва и Русия. — Бел.прев.]
	Фрици кимна. В нейните представи юнкерските синове, чиито родители развъждаха коне и притежаваха земя, не носеха такива широки, вехти панталони, а и косите им изглеждаха другояче: грижливо подстригани и обилно намазани с помада.
	„Отиваме“ — бе казал Роза. Какво означаваше това? Той и графът? Той и Влад? Или Роза и жена му? До момента не бе станало дума за съпруга.
	Фрици бе готова да заложи на последното, защото си спомни какво й каза Роза на влизане: Ние живеем тук. Ясно си личеше, че в стаята е подреждала жена. Над печката висеше пране, до мивката съхнеха две чаши и тиган, дъсченият под беше грижливо избърсан. Мъж сам да стигне до заключението, че е крайно време да измие пода — много по-вероятно беше Хинденбург* да си пусне дълга коса, да се натруфи с гумен бюст и да дава представления в цирка.
	[* Генерал-фелдмаршал Паул фон Хинденбург, герой от Първата световна война, президент по времето на Ваймарската република, през 1933 г. назначава Хитлер за райхсканцлер. — Бел.прев.]
	Къде ли е госпожа Роза? Сигурно вече си е легнала. Фрици предположи, че стълбичката до печката води към малка спалня под покрива.
	— Какво му стана пак на Ханс?
	От мислите й я изтръгна мъжки глас. На прага застана Влад. С него в стаята нахлу хладен нощен въздух, придружен от музика — навън забавлението продължаваше.
	— Никога няма да го разбера! Попитах го само къде си, а той ми изфуча, че не бил бюро справки!
	Влад се потърси, хвърли си палтото върху печката, цапна Грегор по главата и целуна Роза по устата за поздрав. Фрици преглътна. Ето коя била госпожа Роза.
	— Е, все едно, нали те намерих. Няма да повярваш какво чух току-що! Нося приказни новини! Съобщи ми ги Инге, а тя ги чула от първия тромбон. Чистата истина!
	Фрици сведе поглед към чинията си, после към дъските на пода. Там, откъдето идваше, не се целуваха по устата на публично място. Единствената целувка по устата пред очите на много хора се случваше пред олтара, след размяната на пръстените. А целувка между двама мъже — Фрици остана шокирана, макар да знаеше, че най-добрият приятел на баща й всяко лято заминаваше в отпуск с един счетоводител, а баща й използваше случая да й прочете морална проповед. Тема: „Параграф 175* е отвратителен. Какво я засяга държавата кого обичаме?“
	[* Параграф 175 от германския наказателен кодекс, съществувал от 1872 до 1994 г., определя сексуалните действия между лица от мъжки пол като престъпление. — Бел.прев.]
	— И така, чуй какво е станало — продължи Влад. — Вчера, както всяка неделя, Гейбъл излязъл на сцената в „Зимната градина“, а в публиката седяла някаква блондинка. — Той най-сетне забеляза Фрици и попита с интерес: — Какво прави тя тук? Мислех, че си я оставил при Ханс.
	— Лак ще нощува при нас. Докато ни разказваш страхотните си новини, не е зле да й донесеш чаршафи. — Роза весело намигна на Фрици. — Донеси чисто бельо. Лак е дама, няма нищо общо с уличниците на Гейбъл.
	— Дама? Ама разбира се! По-късно ще ти разкажа какво съм чул — отвърна Влад, засмя се и се изкатери по стълбичката към таванското помещение. През цялото време си тананикаше: — „Обичам те, любов моя, тази нощ забрави всичко останало, тази нощ…“
	Фрици слушаше ококорена. Дали взема дрога? Навярно от онзи… кокаин.
	— И така, започвам — подхвана Влад от тавана. — През почивката блондинката отишла зад сцената, Гейбъл тъкмо бил зает със сегашната си любима. Нали го познаваш: когато е под пара, няма спирка. Ще ми запалиш ли една цигара? Имам още няколко в табакерата. Значи, според Инге, докато се занимавал със сегашната, блондинката влязла и му поискала автограф. — Влад придружи разказа си с хвърляне на възглавници, одеяла и хавлии по стълбичката. Спалното бельо беше малко влажно, но миришеше утешително на „Перзил“* и лавандулови торбички срещу молци. — И така, блондинката най-неочаквано влязла в гримьорната на Гейбъл с бележник за автографи. Сегашната му любовница лежала върху купчина палта, самият той бил почти разкопчан и знаеш ли какво казал на блондинката?
	[* Първият прах за пране, създаден през 1907 г., който отделя перли кислород. — Бел.прев.]
	— Уважаема госпожице, почакайте, докато ви дойде редът — извика Роза и развеселено намигна на Фрици.
	Горе се възцари обидено мълчание. След малко Влад попита недоволно:
	— Защо ме остави да ти разкажа цялата история, щом вече я знаеш? Защо не си ми я разказал досега?
	— Ти не ме остави да взема думата, скъпи. Чух я от готвачката, а тя я чула от саксофониста. — Той отново намигна на Фрици и й пошепна: — Желая ти приятни сънища.
	Това бяха последните думи, които Фрици чу през този първи ден.

	* * *

	Събудиха я бесни крясъци. Някой викаше на сантиметри от главата й. Жена хленчеше и пищеше, хълцаше и ревеше. От време на време се чуваше и гласът на Роза: успокояващ, вразумителен. Опитваше се да спре виковете на жената. Ухаеше на кафе, сварено мляко и пресни хлебчета.
	— Естествено, Инге, естествено — прозвуча отново гласът на Роза.
	На свой ред жената изхълца и простена:
	— Това беше. Веднъж завинаги слагам край. Никога повече няма да вляза в стаята, в която е той. Няма да му позволя да се държи с мен като с…
	— Според мен Ханс е прав — обади се Влад. Неговият глас дойде от задната част на стаята и бе придружен от тракане на чинии. Перспективата да получи закуска накара Фрици да отвори очи.
	Обляна от ярката светлина на пролетното утро, върху широките гърди на Роза, покрити с игликово жълта пижама, лежеше непозната госпожица и плачеше сърцераздирателно. По хубавичкото й лице се стичаха вадички туш.
	Фрици намести възглавницата си, за да вижда добре какво става, докато се преструва на заспала. Облечен в син халат с разкошна яка от чинчила, Влад тъкмо нареждаше масата. Цветът на халата обаче се губеше между игликово жълтата пижама на Роза и патешкото жълто на плюшения диван.
	— Защо се е ядосал толкова? Просто си разменила буквите. Не е редно да вдига такъв шум. Негрофилия или некрофилия — почти същото е, нали? Негрофилия, написано с к! Ханс прекалява! „Paint is black или некрофилията на обикновения берлински нощен мечтател“! Какъв ужас. Онези от „Улщайн“* наистина не разбират от шега — продължи Влад. В гласа му звънна подигравка.
	[* Издателство, създадено през 1877 г. от Леополд Улщайн, едно от най-успешните през ранния XX век; издава най-големия за онова време германски ежедневник „Берлинер моргенпост“. — Бел.прев.]
	Инге изплака силно и се притисна до Роза. Той хвърли зъл поглед към приятеля си.
	Фрици неволно се ухили. Много по-приятно беше да я събудят с такава сцена, отколкото да види вечно намръщеното лице на леля си. От друга страна, не знаеше колко още ще може да се наслаждава на диван и закуска. Нямаше никакви пари, нито изгледи да припечели нещо.
	— Няма да търпя това отношение! — проплака Инге и шумно си издуха носа в подадената й от Влад кухненска кърпа. — Не и не! По-добре да се върна при статистите. Петнайсет марки на ден!
	— Направи го. Щом предпочиташ да те щипят по гърдите, вместо да овладееш правописа, направи го — предложи Влад, демонстративно опули очи и се обърна към Роза: — Какво ще кажеш сега за женското самоопределение? Жените са лениви, мислят само за удобството си! Тя предпочита да проституира, но не и да научи нещо. Големи лозунги, но зад тях не стои нищо!
	— Няма да се оставя онзи да ме ругае само защото не мога да разчитам почерка му. Диктува със скоростта на картечница — захълца отново Инге и Фрици наостри уши. — Няма да позволя такъв като него да ми нарежда какво да правя! А ти да мълчиш! — обърна се тя към Влад. — Всички знаят, че живееш от статиите на Роза. За нищо друго не те бива. Тъпите ти стихове не стигат за масло върху хляба!
	— Недей, Инге, не бива така… — опита се да я укроти Роза.
	Преди да е успял да продължи, вратата се отвори с трясък и на прага застана граф Фон Келер. Този път без патериците, само с бастун, но нездраво блед, с почти черни сенки под кафявите очи.
	Инге изпищя и изскочи навън през отворения прозорец.
	— О, Ханс, въздействието ти върху жените е легендарно! — изкоментира сухо Роза. — Желаеш ли да закусиш с нас? Имаме достатъчно храна. Да ти сваря ли рохко яйце? Или предпочиташ хайвер? Белият хляб е съвсем пресен. Останала е и малко торта от вчера.
	— Мока ли е това? — Без да попита, графът отвори хладилника, потопи пръст в крема на тортата, облиза го и заяви: — Не понасям лешници. Искам само една ябълка.
	— Няма да закусиш ябълка — възрази Роза с необичайно строг тон. — Ще седнеш на масата и ще хапнеш нещо нормално. И не ми се оправдавай с липса на време! Много добре знам, че вчера си предал на Улщайн статията за боядисания в черно певец от Мюнцингерщрасе. Следващата статия за рубриката „Хора от днес“ ще пристигне от редакцията едва по обед и чак утре ще научиш дали новото ти предложение им харесва. На всичкото отгоре току-що загуби поредната машинописка.
	Роза донесе дървен стол и натисна противящия се граф да седне.
	— Не би било зле да се научиш да пишеш на машина — предложи Влад. — Роза вече пише статиите си без чужда помощ.
	Графът въздъхна дълбоко.
	— Ако случайно не си забелязал досега, той е гей, а аз не съм. Затова си пише статиите сам и живее с теб, аз няма да направя и двете.
	— Бедничкият Ханс — промърмори Роза и му връчи филийка с мармалад. — Да изядеш хляба до последната трохичка — изкомандва той и прибави с примирителен тон: — Щом обслужването на пишеща машина не се съчетава с мъжкото ти достойнство, не е зле да се постараеш да понамалиш очакванията си. Или да назначиш истинска машинописка, не поредната лека жена, която си съжалил, защото е останала без работа. Тази е осмата прогонена от последното лято.
	— Деветата — поправи го уморено графът. — Забрави да преброиш полуглухата.
	Фрици се прозя широко и се протегна. Бе настъпил моментът да привлече вниманието върху себе си. Фон Келер се стресна и я погледна изумен.
	— Още ли сте тук? Какво стана снощи? Не казахте ли, че ми предлагате услугите си като машинописка? Вижте, положението се промени. Нуждая се от вас. Кога ще започнете?
	„Веднага — отговори наум Фрици — още след закуска, срещу временен подслон на дивана и двайсет марки седмично.“ С две марки по-малко, отколкото вкъщи, но пък няма да дава и стотинка на леля си.
	Оказа се невъзможно да живее във вилата: повечето стаи бяха дадени под наем на хора на изкуството, използваха ги за жилища и ателиета. Дадени под наем не означаваше, че плащаха на графа. Според уговорката наемателят заявяваше абстрактно намерение един ден да плати известна сума — стига да постигне успех в своето изкуство. Един-единствен път, разказа й Влад, докато тя се приготвяше за работа, Ханс получил малка сума от преуспял художник. Всички разходи си оставали за негова сметка.
	Известният Виктор Клингенберг, мечтата на всички интересуващи се от живопис вдовици, наел стаичка във вилата в самото начало на шеметната си кариера. Изнесъл се още след първите продажби, но не и преди да си плати наема за целия престой и дори да вароса стените. С изключение на тази посрещната с всеобщо недоверие проява, останали само Влад и Роза да си плащат наема. По-точно, плащал Роза, защото стиховете на Влад не се продавали. Той ги подарявал. Пишел ги на ръка върху мънички картончета, подобни на визитни картички, всяка била уникат. Раздавал ги на минувачите на Александерплац, в електричката и на всеки, който според него не бил съвсем загубен.
	Курт Пинтус* го попитал няма ли да му даде поне едно стихотворение за „Залеза на човечеството“ — голям сборник с експресионистична лирика, но Влад отказал.
	[* Германски писател, журналист и публицист (1886–1975), свързан с литературния експресионизъм. Антологията „Залезът на човечеството. Симфония от най-млада поезия“ излиза през 1920 г. — Бел.прев.]
	Отговорил с не и на молбата на Пинтус да напише предговор към сборника.
	— Според мен изкуството губи оправданието си, ако някой го вземе и го затвори в книга — заяви Влад. — Все едно да окачиш великолепен розов цвят, изпълнен с живот, да съхне с главата надолу. В крайна сметка сигурно ще получиш дълготрайно сухо цвете, но то ще стои във вазата безжизнено, прашно, укротено, послушно, недостойно дори да го погледнеш, а един ден ще го извадиш от вазата и ще го хвърлиш на боклука между огризки от ябълки и яйчени черупки.
	— Точно там му е мястото! — завърши той разсъжденията си върху своето творческо саморазбиране и нежно целуна по тила наведения над масата Роза.
	Приятелят му се готвеше да напише хиляда думи за бягството на неуспелите художници. Трябваше да завърши текста още днес, до редакционното приключване на „Бухал“.
	— Двамата живеем от такива текстчета — обясни Влад на Фрици и й отвори вратата. — Роза пише и репортажи, най-често спортни, но разглежда спортните събития от обществена гледна точка. „Елегантните берлинчани и шестдневното надбягване“. „Баронеса Фон Витманстал играе тенис.“ Такива статийки се пишат бързо и се продават добре. Роза не е човек на изкуството, но аз въпреки това го обичам. — Влад дари Фрици с крива усмивка. — Или тъкмо заради това. По-добре да не е творец, това се отразява много зле на връзката…
	Фрици кимна. Не знаеше какво да каже. Никога не се бе замисляла какво означава да имаш връзка с човек на изкуството, освен това й беше трудно да свикне с естествените целувки на публично място.
	— О, виж, лалетата са цъфнали! Най-после!
	Първите лалета наистина отваряха червени и жълти главички и изобщо паркът изглеждаше много по-приятен под бялата светлина на хладното пролетно утро. Все така напълно занемарен, моравата обрасла с мъх, а каменните плочи — с бръшлян, но някой си беше направил труда да засади иглики, кокичета, минзухари и цели гнезда виолетови зюмбюли. Освен това някой — навярно същият любител градинар — бе подрязал розите през есента и сега те покарваха, изпълнени с жажда за живот.
	Всъщност Фрици намираше градината почти красива. Малко необичайна, но по специфичен начин красива. Влад й откъсна голямо жълто лале.
	— Заповядай! За теб е! За Лак, момичето, дошло с разцъфването на лалетата! Сложи си го на бюрото в кабинета на Ханс и ако издържиш, докато цъфнат маргаритите, ще заслужиш уважението ми. Според мен ти си жилаво момиче.
	— Благодаря — пошепна плахо Фрици. — Много благодаря.
	— Знаеш ли, Ханс не е лош човек, само дето е с гореща кръв и се пали лесно. Освен това в момента не се чувства добре, заради Гейбъл и историята с кучешкия камшик. Все още смятам, че трябваше да го изхвърли. О, ама ти не знаеш какво се случи! Добро утро, господин Шмит!
	Последните думи бяха отправени към възрастен господин, който изглеждаше някак не на мястото си. Пременен в ушит по мярка строг костюм, с елегантна кожена чанта под мишница, той сякаш отиваше в своята банка или може би в лекарския си кабинет.
	— Как сте днес?
	— О, добре, разбира се. В такова време! — Със завършена, макар и малко старомодна учтивост той се наведе над ръката на Фрици, положи лека целувка, после се обърна към Влад и повдигна шапка. — Чухте ли вече? Ново сърце се радва на благоволението на нашия господин Зафир.
	— Истинското име на Гейбъл е Курт Зафир — обясни Влад на Фрици и отново се обърна към господин Шмит: — О, да не е блондинката от вариете „Зимна градина“?
	— Тази история приключи! Няма да повярвате, но снощи господинът изчезна с красивия любовник на граф Савицки. И то след като любовникът за пореден път бе заплашил графа да се самоубие от ревност.
	— Невероятно! — Очите на Влад заблестяха. — А как реагира граф Савицки?
	— Продължи да разговаря за сюрреализма. След време двамата се върнаха ужасно разрошени, графът завърза вратовръзката на красивия си любовник и попита господин Зафир какво му е мнението за произведенията на Макс Ернст*. Не знам докъде ще стигнат. За съжаление трябва да вървя. Точно в десет имам среща с розовия храст край езерото, не бива да го оставям да ме чака. Той е невероятно нетърпелив. Да не говорим за бодлите му, но който е толкова красив… Довиждане, господин Маркс! Довиждане, млада госпожице!
	[* Макс Ернст (1891–1976), германски живописец, график и скулптор, виден представител на дадаизма и сюрреализма. — Бел.прев.]
	Господин Шмит придружи последните думи с лек поклон и забърза по алеята.
	Едва сега Фрици забеляза, че е без обувки и върви бос по влажната от утринната роса трева.
	— Господин Хелмут Шмит, един от постоянните наематели. Постепенно ще опознаеш и другите — обясни Влад и продължи напред. — Мил човек, нали?
	— Защо е без обувки?
	— Винаги ходи бос, дори когато е навалял сняг. Така поддържа креативността си. — Влад вдигна рамене и изрита една празна бутилка от шампанско, захвърлена на площадката пред вилата. — Всяка седмица ходи на педикюр в „Мадам Брос“, салон за разкрасяване на Паризер плац. Ханс и Роза се редуват да му плащат процедурите, защото гледката на занемарени крака се отразява зле върху моята креативност.
	— Не може ли просто да си обуе обувки? — попита Фрици.
	Чувстваше се зле — много скоро щеше да види отново ужасния граф. Радваше се, естествено, че я е назначил на работа, но при мисълта за деветте прогонени машинописки сърцето й биеше чак в гърлото.
	— Не бива да ограничаваме никого да упражнява личните си свободи — прекъсна мислите й Влад и й отвори вратата към вилата. — Щом господин Шмит държи да ходи бос, за да се развива като творец, аз проявявам пълно разбиране. Въпреки това не понасям да гледам мазоли.
	Фрици кимна несигурно. И баща й казваше същото за личните свободи, но връзката с педикюра беше нова.
	— О, точна сте! — Лицето на графа изразяваше искрена изненада. Той премести неколкократно поглед между Фрици, Влад и ръчния си часовник. — Трябва да призная, не ви очаквах толкова рано…
	Разтърси глава и къдриците му се разпиляха още повече. Отстъпи от вратата и ги пропусна да влязат.
	— Последният ми шеф ни глобяваше за всяко закъснение с определена сума от заплатата — обясни сухо Фрици и се огледа.
	Предвид величествената къща кабинетът на графа изглеждаше малък и препълнен. Както в музикалния салон, и тук по пода се виждаха купчини книги, ярко изрисувани платна, смачкани хартии между валма прах и препълнени пепелници. Празното бюро, поставено в средата на хаоса, изглеждаше странно чуждо.
	— Вашето място. — Графът посочи тежката мебел от орехово дърво, Фрици извади вярната си „Орга Приват“, сложи я върху плота и остави лалето до нея. През това време графът пускаше в чашата си с кафе таблетки аспирин. Една, две, три, четири, преброи Фрици с известно учудване, но Влад изобщо не се развълнува.
	— Тръгвам си — заяви той, излезе и шумно затвори вратата зад гърба си.
	— Задачите ви са съвсем прости — започна да обяснява графът и след кратко колебание сложи в чашата си още една таблетка аспирин. — Пиша месечна статия за „Бухал“. Навярно познавате новия развлекателен вестник на „Улщайн“? — Тя кимна и Фон Келер продължи: — Озаглавихме рубриката „Хора от днес“. Всеки месец представям интересна личност от нашето време. Хора, които оформят лицето на епохата, символи на настоящето. Всяка статия се базира върху интервю, но всъщност е портрет. Вече излязоха портретите на Ханс Фалада*1, Щреземан*2 и Карл фон Боймер.
	[*1 Немски писател (1893–1947) — Бел.прев.]
	[*2 Густав Щреземан (1878–1929) — политик и държавник от времето на Ваймарската република. — Бел.прев.]
	Звучеше гордо и Фрици попита любопитно:
	— Боймер и в действителност ли е толкова красив, колкото на екрана?
	Графът се засмя — отново с онзи безгрижен хлапашки смях от първата им среща.
	— Жените винаги питат за Карл фон Боймер, а мъжете — за Щреземан. О, да, Боймер наистина е забележително красив. Много рус, много млад, много разглезен. Озаглавих статията „Кралят слънце на Уфа“*. Най-успешната ми статия досега. В априлския брой ще излезе портретът на Анита Бербер. Очаквам реакциите с нетърпение.
	[* Филмова компания със седалище в „Бабелсберг“, квартал на Потсдам, тясно свързана с историята на германското кино. — Бел.прев.]
	— А тя каква е? — продължи с въпросите Фрици. — Непременно искам да я видя как танцува. Непрекъснато пишат за нея. Даже в провинцията. Наистина ли е съвсем гола?
	— О, не, просто е без дрехи. — Графът се ухили, опразни чашата с кафе и аспирин на един дъх и разказа: — Срещнахме се в апартамента й в „Адлон“*. Отначало разговорът вървеше трудно. Тя не беше подготвена. Без грим, несресана, облечена в мърлява мъжка риза, закопчана накриво. Изглеждаше ужасно потисната, защото предишната вечер по време на представлението й пак имало скандал. Някакви идиоти, отказващи да проумеят разликата между необлечена танцьорка и гола уличница, започнали да реват. Трогателно е как все още се вълнува от подобни неща… Предполагах, че вече е свикнала.
	[* Един от най-известните и най-луксозните хотели в Берлин, намира се на булевард „Под липите“ — Бел.прев.]
	Графът погледна внимателно Фрици, сякаш очакваше да чуе преценка или коментар, но тя си замълча.
	— И така, в началото разговорът вървеше трудно — повтори той, — освен това кранът през цялото време капеше и това ме изнерви. По някое време й заявих, че трябва да се оплаче на собствениците на хотела, че не издържам на това постоянно капане, направо ще полудея, и тогава тя се разплака. Не като дама, със сълзички, нависнали по ресниците. Направо се разрева, носът й течеше, устните й трепереха, бузите й бяха съвсем мокри. Обясни ми как многократно се оплаквала, но онези от „Адлон“ искали да я изгонят, защото бавела плащанията за стаята, а маймунката й уж късала завесите. Впрочем, това със завесите е вярно, наистина бяха изпокъсани. Изпитах силно съжаление към тази жена. Изглеждаше напълно безпомощна, като дете без майка, затова реших сам да поправя крана. Благодарение на тази полуразрушена вила съм добил известна опитност в ремонтите, а в крана на мивката няма нищо сложно — малко дъвка и клещи и готово. Тогава тя се уви в прекрасна кожа — огромна чинчила, обади се на румсървиса и поръча клещи и дъвка. Страхотно беше: Анита Бербер внезапно се превърна в познатата на всички кралица на нощта, не остана нито следа от разтрепераното дете. Дълго седяхме в банята й, мечта от стомана и мрамор, изпихме две бутилки шампанско, дъвчехме дъвка, маймунката й седеше в мивката, а аз поправих проклетия кран. На сбогуване тя ме придружи до фоайето и пред всички хора ме целуна по устата. Никой не иска да си изгуби славата, нали?
	Графът се засмя и поклати глава.
	— Наистина се надявам да харесат статията. Възнамерявам до есента да напиша серия за парижките сюрреалисти, но засега отказват да ми дадат пари за път. Писането на статии е единствената ми редовна работа, иначе пиша текстове за обложки, есета за съвременното изкуство, рецензии на книги — все дреболии. Надявам се да не ви уморя много, но ви моля да поемете и кореспонденцията ми. Занемарил съм я. — Той отвори със замах капака на висок шкаф, скрит зад черно платно, и по пода се посипаха писма. Фрици преглътна.
	— Наистина сте занемарили кореспонденцията си…
	— Нали разбрахте, персоналът се сменяше доста често. Освен това… — графът нервно завъртя между пръстите си табакера — … имах си и някои лични проблеми.
	— Ще се справим — заяви Фрици с любезния, ободряващ глас, който често беше използвала в общуването с баща си. Тонът подсказваше, че случващото се не е страшно, а дори дава поводи за смях. Все едно дали става дума за мокри чаршафи или забавена с месеци поща.
	Тя посегна смело към няколко писма, подреди ги до пишещата машина, вкара с опитни движения лист хартия и отвори първото писмо. Покана за новогодишно празненство с дата 15 декември 1924 година.
	— Каква е причината да не отговорите досега?
	Графът се загледа навън. След малко попита:
	— Вие не сте от Берлин, нали?
	Фрици си спести забележката, че преди по-малко от двайсет и четири часа му е разказала откъде идва, и само кимна.
	— Така си и мислех. Защото целият град знае.
	— Ако искате, ще напиша следното: Моля да извините дългото ми мълчание, бях възпрепятстван — предложи Фрици и реши още през обедната почивка да попита Влад какво се е случило с графа.
	— Да, звучи много добре. — Фон Келер щракна капачето на табакерата, извади цигара и я пъхна между бледите си устни. — Искате ли и вие? Турски са.
	Тя кимна бързо.
	— Не се притеснявайте от хорските приказки. Знаете ли, миналата година по Коледа написах детска пиеса за божествената служба и избухна такъв скандал, че повикаха полицаи от околийския град, за да защитят църквата. Писаха даже във вестника и след седмица годеникът ми ме остави. Не можете да си представите какъв шум се вдигна.
	— Представете си, мога — отвърна той, но не продължи, защото изпод планина от вестникарска хартия пронизително иззвъня телефон.
	— Говорите с кабинета на граф Фон Келер. С какво мога да ви… — обади се Фрици, след като най-сетне намери апарата, но бе прекъсната от властен женски глас:
	— Дайте ми Ханс! Пронто!
	И без това бледото лице на графа стана пепелносиво. Въпреки това той протегна ръка към телефона.
	— Да изляза ли? — попита винаги дискретната Фрици. — Ще се върна след пет минути.
	— Не се вълнувай толкова, това е просто новата ми машинописка — обясни графът в слушалката, обърна се към Фрици и изсъска: — Край за днес! Намерете предшественицата си… как се казваше… и й върнете пишещата машина. Не разбирам защо избяга без нея. Попитайте Роза какъв е адресът й и вземете такси.
	Силно зарадвана от перспективата да пътува за първи път с автомобил, Фрици излезе и внимателно затвори вратата. Последното, което видя, беше как графът извади от сакото си плоско шишенце.

	* * *

	— Чаша студена сода с малини и две цигари по шест пфенига — поръча Фрици с треперещ от вълнение глас. Седеше в „КаДеВе“, магазина на Запада. Тя, Елфриде Лак!
	„Откарайте ме в КаДеВе“, беше казала на шофьора, сядайки отзад, сякаш това беше най-естественото нещо на света. Той й бе кимнал, но изглеждаше леко смутен и Фрици много бързо осъзна, че си е отворила задната врата сама. Е, нищо, щеше да я помисли за ексцентричка.
	С времето се случи точно това. Пътуването с автомобил се оказа страхотно, колосално преживяване и тя не бе в състояние да сдържи въодушевлението си.
	— За първи път ли сте в Берлин? — попита шофьорът с крива усмивка и Фрици кимна, защото си беше очевидно. За да й направи удоволствие, той мина по целия „Курфюрстендам“ и тя се почувства като в експресионистично стихотворение.
	Нервно трепкащи и ярко светещи реклами в здрача, накъдето и да погледнеше; по улиците пред кафенетата маси и столове, сякаш беше лято; важни господа и дами, загърнати в кожи, седяха край мангали с пламтящи въглища, пиеха двойна мока или шампанско… в краен случай немско газирано вино.
	С какво самочувствие дамите протягаха крака в копринени чорапи и полуботи с токи — понякога се налагаше бързащите по улицата да ги прескачат. Колко пъстро, колко светло и блестящо беше тук. Фрици си въобрази, че чува възбуждащата музика от кафенетата, въпреки че двигателят на автомобила боботеше оглушително.
	— В отпуска ли сте? — надвика го шофьорът, спря пред огромна постройка от XIX век и гумите изсвистяха.
	— Не — отговори Фрици. — Ще живея тук постоянно. Харесва ми.
	О, да, харесваше й! „КаДеВе“ беше невероятен! Мрамор, плюш, излъскан месинг, докъдето стига погледът; усърдни продавачки в колосани блузи, до една много красиви, въртящи се поставки с шалове, джемпъри, поли, неколкометрови лавици с книги, двуметров картон с мъжко лице, красиво и меланхолично, с цигара в уста и лъскава коса. _Издателство „Улщайн“ представя новия бестселър на Ники Васерман, автор на романите за граф Льо Жюст._ След две крачки — кули от блестящи като огледало тенджери и кани за чай, а върху кадифена подложка „първата електрическа преса за сок, оригинал от САЩ“.
	Искаше й се още дълго да обикаля из магазина, но се уплаши от изпитателните погледи на продавачките и скептичните физиономии на продавачите. Попита няколко души и влезе в изложбеното помещение.
	Сега седеше край мраморна масичка, пиеше малинова сода в чаша, която със сигурност беше от кристал, а пред нея бе поставен пепелник от същия материал. Помещението постепенно се пълнеше с хора и макар че посетителките не изглеждаха толкова шик, колкото се беше опасявала, Фрици се почувства много зле във вълнените си чорапи, кърпената пола и избелялата от пране блузка. Дощя й се да се вмъкне в кашончето, в което носеше пишещата машина, ала влязлата Инге я позна и й махна.
	Сутринта Фрици нямаше време да я огледа по-внимателно, но сега, докато Инге вървеше към нея, навакса пропуснатото. Светлоруса коса като захарен памук, перфектен тен, безупречни яркочервени нокти и невероятно дълги крака в копринени чорапи!
	— Здравей, ти навярно си Лак — поздрави я младата жена и разтърси русия си бубикопф.
	Фрици кимна. От какво да се срамува на първо място — от избледнелите лунички по ненапудрения нос, от равно подрязаните, нелакирани нокти на машинописка, от израсналия бретон, негримираните очи или острата брадичка?
	Брадичката беше най-ужасна.
	В нетипичен за него пристъп на фантазия веднъж Густав бе заявил, че брадичката й стърчи като поанта на неприличен виц. Такава брадичка няма как да се скрие. Жените си боядисват миглите, подстригват си косата, пускат си дълги нокти, но брадичката, подобна на неприлична поанта, си остава завинаги.
	— Значи графът си е намерил поредната глупачка! Внимавай, той мрази жените. Ударил една от предшественичките ми с роман на Йозеф Рот*.
	[* Йозеф Рот (1894–1939) е австрийски писател и журналист, автор на произведенията „Хотел Савой“, „Иов“, „Радецки марш“, „Гробницата на капуцините“ и др. — Бел.прев.]
	Фрици само кимна. Не разбра защо е толкова осъдително да хвърляш романи на Йозеф Рот. Дали всичките са дебели томове? Или са подвързани с кожа?
	— Мило невинно момиче, та той е чалнат!
	Фрици нямаше понятие какво означава тази дума, но въпреки това въздъхна:
	— О, да, истински чалнат.
	— Тотално побъркан — потвърди Инге и извади от джоба на сакото си табакера.
	Сакото й беше необикновено: от букле в люляков цвят, с широка яка от полярна лисица и кожени маншети. — От друга страна обаче е много сладък. Харесвах вечно разбърканите му къдрици и тъмните очи. Ако не беше чалнат, можех да си помисля и да му дам шанс. Не е мой тип, но щях да проявя любезност, за да е щастлив. Това не е много лошо, нали? Искам да кажа, след цялата бъркотия с французите тук ни липсват мъже, а той е красив млад аристократ… Добре де, няма пари, но ако продаде онази грозна вила, ще му дадат предостатъчно. А и дори да си остане без пари, не бих искала да го видя изгубен за женския свят. Направо ми иде да се разплача. Няма да го направя, разбира се, защото съм гримирана, но трябва да знаеш, че не одобрявам поведението му!
	— Защо да е изгубен за женския свят? — Фрици се възползва от момента, когато Инге си запали цигара и се наложи да млъкне за момент.
	— Момиче, ама ти си много лошо информирана! — Инге се усмихна самоуверено. — Мислех си, че всички знаят. От Коледа насам целият град клюкарства само за това. Поне знаеш коя е Кински, нали? Знаеш и историята с кучешкия камшик!
	Фрици поклати глава и се почувства още по-зле.
	— С теб човек явно трябва да започне от нулата. За съжаление нямаме достатъчно време, в четири имам уговорка. — Издуха дима през носа си и май се замисли. — Тази вечер не става… в „Зимна градина“ ме чака Райбетанц, а после среднощна вечеря у Шванике… Бих те завела, но… — Закиска се. — Знаеш ли, ужасно е скучно. Той наистина се казва Райбетанц и е започнал да оплешивява. Темето му е почти голо, само отстрани му е останала по малко коса. В нормалния случай не бих излизала с такъв, нали разбираш, но се нуждая от ново манто за лятото, а след като шефът ме изхвърли, трябва да ми го плати някой друг. Какво ще кажеш за утре? Тогава ще ти разкажа цялата история! Ще пием по чаша шампанско в „Под липите“. Там идват много хора от „Бабелсберг“, понякога дават съвети как да се представиш в киното, веднъж даже ме взеха за статистка направо от кафенето. Там пее Гейбъл, чувала ли си за него? Мили боже, той е страхотен тип! Каква сила само! Миналата есен му бях актуалната приятелка и беше невероятно!
	Фрици престана да слуша. Мислите я отнесоха към „Бабелсберг“ и статистите.
	— Смяташ ли, че там ще се намери нещо и за мен? — попита тихо тя. Каза го с огромно колебание, предчувствайки категорично не. Името й върху филмов плакат — тъпакът Густав ще има да се чуди, да не говорим за всички онези провинциални клюкари, те направо ще паднат. Би било страхотно. Още като малка си мечтаеше един ден да участва във филм.
	— Защо не? — Инге изобщо не се впечатли. Вдигна рамене и огледа Фрици. — Много си хубавичка с тази котешка брадичка. Изглеждаш малко старомодна, но принципно е възможно.
	— Наистина ли? Винаги съм искала да стана филмова актриса, още след първия филм, който изгледах. Помня го като днес. „Истината побеждава“ с Миа Мей*. Гледах го четири пъти.
	[* Veritas vincit — германски игрален филм в три части от 1918 г. на режисьора Джо Мей; трите главни роли се изпълняват от съпругата му Миа Мей. — Бел.прев.]
	Послъгваше. Истината беше друга: голямото й желание беше да пише сценарии. Истински добри сценарии. Голата истина в цялата й зловеща красота заслужаваше да бъде показана на екран много повече от онзи глупав кич „Истината побеждава“. След провала на коледната пиеса обаче си бе направила извода, че навярно е по-лесно да изпълнява режисьорски указания, така поне няма да я обвиняват за текстовете й.
	— Наистина ли нямаш нищо против да ме представиш? Смяташ ли, че ще ме приемат?
	— Ама разбира се, нали живеем в свободна страна! В „Под липите“ може да влезе всеки. Там не ти проверяват обувките. Боже, колко си сладка! — Инге се изкиска и грабна кашончето с пишещата машина. — До утре в пет следобед в „Под липите“!
	— Почакай, почакай! — спря я уплашено Фрици. — Не мога да си го позволя. Ще си получа първата заплата чак в петък!
	— Глупачето ми, и ти май си чалната! Няма да плащаме ние!
	Инге поклати за последен път платинената си главица и затрака с токчетата към вратата за персонала. Не пропусна обаче да погледне назад и да извика на Фрици:
	— Остани да изгледаш представянето! Не се сърди, но явно имаш нужда от модно вдъхновение!

	* * *

	— Мога ли да ви помогна? Търсите ли някого?
	Фрици стоеше вцепенена и безмълвно се взираше в непознатия мъж. Той навярно си помисли, че не го е чула, и повтори въпроса си:
	— Кого търсите?
	Никога, никъде, дори на екрана не беше виждала толкова красив мъж. Висок, широкоплещест, с остро изсечено лице, обрамчено от чисто черна коса, блестяща от помада.
	Откри го в кухнята на вилата. Беше се съблякъл гол до кръста и гладеше.
	— Аз… ами… — измънка тя и се постара да не го зяпа чак толкова демонстративно. — Вижте, аз… всъщност търся Влад и Роза. Поканиха ме. Изпратиха ми бележка. Върнах се от „КаДеВе“ и намерих на масата бележка. Бележка с покана.
	Мъжът я гледаше втренчено. Черните му очи блестяха влажни, нещо в погледа му й подсказа, че я смята за пияна или слабоумна, или и двете.
	— На какво ви канят? — осведоми се той и продължи да си глади ризата с опитни движения. — И вие ли ще участвате в призоваването на духове?
	— Точно така, поканена съм на сеанс. Само че са забравили да напишат къде ще се състои. Пише само „във вилата“, а тук има ужасно много стаи и аз…
	— Доколкото знам, такива неща се правят обикновено в мазето. Навярно заради атмосферата. — Мъжът вдигна рамене. — И вие ли сте художничка в търсене на подсъзнанието? Или се опитвате да намерите миналите си Аз?
	Фрици поклати глава. Мъжът извади няколко въглена от печката и сръчно напълни ютията.
	— Не съм привърженик на подобни сеанси. Не разбирам защо постоянно трябва да се ровим в подсъзнанието. А понякога това не им е достатъчно и започват да призовават духа на старата си леля! За мен е загадка какво се надяват да получат за творчеството си. Може да съм старомоден, но ако нямате нищо против да чуете съвета ми, ще ви кажа: стойте далече от цялото това богохулство.
	— О, аз не бих го определила като богохулство — възрази Фрици. — Единствената цел на такива сеанси е да развалят неосъзнати блокади. Връщане към детството, рисуване както в миналото, преди да ти кажат прави това, а не онова, само така е правилно.
	— Моята публика непременно ще ме освирка, ако започна да пея като някой, който никога не се е учил да пее — засмя се развеселено мъжът и белите му зъби блеснаха. — Моля, не ме разбирайте погрешно, нямам нищо против Влад и Роза. Те са добри момчета, напълно луди, но страхотни. Знаете ли кои са в действителност?
	Фрици изобщо не беше помислила, че новите й приятели не са тези, за които се представят. Роза, естествено, беше странно име за мъж, но пък тя имаше приятелка от училище, наричана от всички Ули. Защо и при мъжете да не е същото?
	— Роза е най-младият от синовете на фамилията Фон Орлс, те са роднини по пряка линия с кайзера и с царя. Михаил фон Орлс, героят от битката при Таненберг*, му е по-голям брат. По майчина линия притежават огромен имот в Куршската коса, а той какво прави? Захвърля всичко, за да живее в градинската барака на Фон Келер. И приема името Роза — на Роза Люксембург, предполагам.
	[* Сражение между германската и руската армия през Първата световна война. — Бел.прев.]
	А Влад в действителност се казва Феликс Хартен — от семейство Хартен, онези с многото фабрики долу в Рурската област. Хубава двойка, нали?
	Мъжът остави ютията и с доволна усмивка облече перфектно изгладената риза.
	— Понякога си мисля, че на хората с много пари нещо не им е наред. Ако моите родители бяха безумно богати, нямаше да живея в градинска барака без течаща вода и с външна тоалетна. И в никакъв случай нямаше да раздавам стихчетата си на минувачи като Влад. „Излекувай се чрез изкуство“ — звучи много мило, но повечето хора хвърлят хартийката в най-близкото кошче. Ако се надява да промени нещо, тогава по-добре да почне работа в някоя от фабриките на родителите си и да види как да подобри положението на работниците. Ако пита мен, най-умното е да се присъедини към комитета на творците, създаден от Мюнценберг в Международната работническа помощ*.
	[* Организация, близка до Комунистическата партия на Германия, която през 20-те и 30-те години на XX в. оказва социална помощ на работниците и произвежда пролетарски филми. — Бел.прев.]
	— Според мен вие представяте нещата твърде опростено — заяви енергично Фрици. — Става дума за принципни промени в мисленето. Какъв е смисълът да подобриш живота на няколкостотин работници, като им увеличиш заплатата с десет пфенига и им даваш по една безплатна бира вечер? Това е връщане към Бисмарк и „революцията отгоре“*. Обществото ни трябва да се промени из основи. Да започнем да мислим поновому.
	[* Ото фон Бисмарк, известен като „Железния канцлер“, е германски държавник, изиграл основна роля в обединяването на Германия; принципът „революция отгоре“ означава реформи от страна на управляващите, за да се предпазят от заплашваща ги революция на бедните. — Бел.прев.]
	— И да раздаваме стихчета на Александерплац, както прави Влад? Е, желая ви успех! — Мъжът извади от джоба на панталона си ръкавели. — Аз знам едно: ако имах техните пари, нямаше да остана нито секунда в тази мръсна дупка, нито щях да пея в „Под липите“, дето вони на гнило. Щях да им кажа да си потърсят друг глупак да изпълнява парчета по вкуса на немузикалните им посетители.
	— О, вие сте Джони Гейбъл!
	— Същият. Подлият разбивач на сърца. Мъжът с кадифен глас и безброй връзки. Не вярвайте на всичко, което пишат и говорят за мен. В действителност съм още по-покварен.
	Той се ухили подигравателно, взе си сакото от кухненския стол, облече го, хвърли поглед към стенния часовник и изохка.
	— По дяволите, закъснях! Ще вечерям в автоклуба с граф Савицки. Ама че гадост! Не бива да го карам да чака. Налага се да взема такси. Уважаема госпожице, ужасно ми е неприятно, но ще ми заемете ли една марка? Предстоящата вечеря е жизненоважна за мен. Навярно не знаете, но граф Савицки не само изглежда по-добре от Рудолф Валентино* след шестседмичен курс за разкрасяване, но и му се носи славата на страхотен любовник. Ще ми услужите ли, моля? Поне петдесет пфенига! До следващата заплата!
	[* Американски филмов актьор (1895–1929) от италиански произход, секссимвол на нямото кино. — Бел.прев.]
	— Добре, но се надявам да ми върнете парите. Роза ми ги даде назаем за такси.
	Фрици му подаде отвореното си портмоне, за да си вземе една монета, но той грабна банкнота от десет марки.
	— Много ви благодаря, малка госпожице! Непременно ще ви върна парите — увери я, целуна я бегло по устата и изскочи навън, преди тя да е успяла да каже дума.
	Ето какъв беше Джони Гейбъл.


>>	2 глава

	Точно в осем Фрици почука на вратата на кабинета, но не получи отговор. Поколеба се, после натисна бравата. Оказа се отворено. В тази къща никой не се заключваше. Вчера, докато търсеше Влад и Роза, бе попаднала на разгорещен спор за смъртта, респективно оцеляването на експресионизма и беше смутила творческия процес на грамадна каменоделка — истинска великанка, която се трудеше над някакво четириъгълно образувание. Оказа се, че творбата й изобразявала копнеж и на всяка цена трябвало да е готова до 14 юни, за да бъде изложена в Кьолн — именно по тази причина грамадната госпожица реагирала така раздразнено на всяко прекъсване. След това Фрици срещна Гейбъл, а след срещата с него реши, че й е достатъчно за този ден. Прибра се в градинската барака, изтегна се върху яркожълтия диван и зачете книгата, оставена върху бюрото на Роза.
	Оказа се от Йозеф Рот, автор, с когото шефът й обичаше да замеря некадърни машинописки. Разказът за нещастната любов на един пътешественик й хареса много. Толкова й хареса, че в момента се чувстваше много уморена. Прозя се широко и вдигна капака на пишещата си машина.
	В малката стая цареше тишина. Навън дъждът чукаше по перваза на прозореца, някъде далеч гърмеше грамофон, но звуците му минаваха през много стени и стигаха до нея приглушени. Липсваха й другите машинописки на стария адвокат Финкенбайнер. Страшно й се искаше да поговори с някоя от тях за Гейбъл или за великолепната романтична история на Йозеф Рот, но в момента беше съвсем сама. Въздъхна и засили газената лампа. Погледна към бюрото и едва сега забеляза, че някой е сложил лалето, подарък от Влад, в гарафа за коняк и я е напълнил с вода.
	Фрици се усмихна. Носталгията изчезна. Днес следобед ще отиде с Инге в „Под липите“ и ще срещне хора от киното. Може пък да станат приятелки с Инге…
	Внезапно в коридора се чуха стъпки, Фрици прогони мечтанията и се зае с първото писмо.
C>
	Уважаеми господин Бу…
C$
	Почука се.
	— Влезте!
	На вратата застана жена в мокра мушама. От тясната периферия на шапката й също капеше вода.
	— Добро утро. Моля за извинение, че ви преча, наистина ми е неприятно, но минавах оттук и… — започна да обяснява жената. В стаята нахълтаха две деца, момче и момиче в жълти дъждобрани, очевидно брат и сестра — и двамата бяха с пламтящочервена коса.
	— Позволиха ни да отидем на гости на вуйчо, той живее зад ъгъла — съобщи весело момчето. Изглеждаше около седемгодишно. — Живее при господин доктора. Днес няма да ходим на училище. Вуйчо ни е малко луд, затова се радваме, когато ни позволяват да му отидем на гости.
	— Татко ти каза да не употребяваш думата „луд“! Татко каза, че вуйчо Бамби сега е мишка и това е заради войната, защото е бил засипан, той за нищо не е виновен — спря го сърдито малкото момиче.
	Братчето, по-голямо само с една година, заяви поучително:
	— Не е мишка, а плъх, и е бил засипан в някакъв бункер. Колко си глупава, Паулинхен, ужасно си глупава!
	— Стига, Конрад, спри да дразниш сестра си! Паулине, ако още веднъж те видя да се плезиш на брат си, ще ти набоцкам езика с карфици. Нали ви казах да чакате отвън, докато аз си свърша работата? Излезте веднага! Ако чуя и най-малък шум, няма да видите вуйчо Бамби, а ще се качим на електричката и ще се върнете в училище. След малко започва третият час. Разбрахме ли се?
	— Да, мамо — отговори унило Конрад, излезе навън, придърпа вратата и изсъска на сестра си: — И татко казва, че е луд. Нали го чух, когато…
	Майката въздъхна, пое дъх и се обърна към Фрици:
	— Моля за извинение. Децата са много развълнувани. Не са виждали вуйчо си от Никулден.
	— Няма нищо — отговори с усмивка Фрици. Много й се искаше да предложи на гостенката нещо загряващо — тя беше мокра и трепереше от студ, но не разполагаше с нищо, освен със сандвича си за обяд. Затова каза: — Заповядайте, седнете. За какво става дума?
	— Трябва да говоря с граф Фон Келер. Казвам се Аугуста Генцер, дъщеря на месаря Грайф.
	— Графа още го няма, не знам кога ще дойде. Наистина съжалявам — отговори искрено Фрици. — Дали бих могла да помогна? Аз съм секретарката му.
	— Писах му. Става въпрос за сметката.
	Фрици посочи с глава огромната купчина писма и посетителката въздъхна шумно.
	— Разбирам — промърмори тя. — Изпратихме му сметка за месо, предназначено за кухнята. Междувременно сумата нарасна до 236 марки и 18 пфенига. Многократно му напомняхме, но без успех. Господин баща ми реши да се обърне към адвокат, но аз го убедих да почака и дойдох лично.
	Мекото кукленско лице доби решителен израз.
	— Не е редно да постъпва така. По време на войната съпругът ми служеше при графа като ротен командир и трябва да призная, че сме му много задължени. Без господин графа сигурно щях да съм вдовица… Освен това чух, че не бил добре със здравето. Затова си помислих, дали пък да не дойда лично и да си поговоря с него. Навярно е забравил, разбирам го, няма да се разсърдя и ако плати само част от сметката. Знам какво е да пресмяташ всяка стотинка, повярвайте. Имам четири деца, лекарят на брат ми ни струва много пари. Проявявам разбиране към господин графа, но не може повече така. Трябва да занеса пари на баща ми, иначе ще се появи тук с адвокат и ще разкаже на всички. Ние доставяме месо на целия „Груневалд“.
	Фрици кимна. Добре виждаше набързо напудрените сенки под очите на жената, не й убягнаха и зачервените, загрубели от домакинска работа ръце.
	— Напълно разбирам в какво положение сте. Моля, не се притеснявайте. Аз ще говоря с господин графа и най-късно в началото на следващата седмица ще получите цялата сума — обеща Фрици и още докато говореше, се запита как ще изпълни обещанието си. Доколкото знаеше, графът не се къпеше в пари, но поне вилата беше пълна с всевъзможни антики. Защо да не продаде няколко?
	— Наистина ли? — Невярваща радост озари лицето на госпожа Генцер и Фрици внезапно осъзна, че изтощената посетителка е горе-долу на нейните години. — Наистина ли ще го убедите да ни плати цялата сума? Би било прекрасно!
	Откъм коридора прозвучаха викове. Сияещата майка стана и отиде при децата си. Фрици дълго гледа в затворената врата. 236 марки и 18 пфенига до идващия понеделник… По-добре да не ги пресмята в месечни заплати.
	Наведе се отново над своята „Орга Приват“ и пламенно се помоли графът да е в добро настроение. Тъкмо бе стигнала до третото писмо — покана за бал с маски, когато в коридора се чу приглушена караница. В първия момент помисли, че двете деца са се върнали, но после вратата към кабинета се отвори с трясък и на прага застана мъж. Имаше луничките и златнорусата коса на графа, но къдриците му бяха грижливо сресани и подредени. Носеше отлично скроен и ушит официален костюм, ала си личеше нещо провинциално, Фрици долови полъх на ниви с пшеница, ловни компании и конска пот, обилно ядене и прости, ясни мисли. Очевидно пред нея стоеше по-големият брат Фон Келер.
	— Наистина искам да знам защо се държиш толкова зле — каза братът и хвърли гневен поглед назад към графа, който го следваше с мрачно изражение.
	— Ако все още не знаеш, тогава не виждам смисъл да ти обяснявам. Добро утро, госпожице Фрици. — Кимна й бегло и продължи: — Просто нямам желание. Преглътни го най-после.
	— Както желаеш. Всъщност ми е все едно. Ще ти кажа само, че или ще дойдеш в петък, или няма. Ако не дойдеш, започни да мислиш отсега откъде ще вземеш пари за ремонта на покрива. — Гостът взе книгата, вероятно извадена специално за него и оставена на перваза: „Гражданинът“ от Леонард Франк*. — Във всеки случай аз не се ожених за най-красивата дебютантка през 23-та година и не прекарвах нощите си пред затворени врати само защото изисканият ми господин брат е на мнение, че има право да капризничи. Погледни поне веднъж от перспективата на Гретхен: какво ще си помислят приятелките й, ако господин шуреят й не се яви на частния й вернисаж? Само като си помисли за това, започва да плаче. Толкова е чувствителна.
	[* Леонард Франк (1882–1961) е немски писател, автор на романи, новели, разкази и пиеси. Романът „Гражданинът“ е от 1924 г. — Бел.прев.]
	— Можеш да й предадеш от мое име, че съжалявам, ако съм я наранил. Въпреки това няма да дойда на вернисажа.
	— Божичко, Ханс! Не те разбирам! — Братът остави книгата и подаде на графа цигара да му я запали. — Често си ми казвал колко се възхищаваш на господин Клингенберг. Отлично си спомням с какво въодушевление описваше „смелия му избор на цветове“ — твои думи. Ако питаш мен, комбинацията на синьо със зелено е безвкусна. Никога няма да разбера защо днес всички рисуват толкова абстрактно, че в картините им не се вижда нищо. Моля те, пощади ме с безумните си теории, изобщо не искам да знам.
	— Естествено. Ти искаш да знаеш само каква е цената на пшеницата. Е, може би и моментното състояние на борсата.
	— Правилно. — Братът кимна няколко пъти и се усмихна с отровна любезност. — И понеже познавам моментното състояние на акциите си, мога да ти съобщя, че ще платя ремонта на покрива. Дойдеш ли в петък, в събота ще си получиш парите. Ти презираш капитализма, знам, но повярвай, много по-лесно е да го презираш, когато покривът ти не е пробит. От теб се иска само да се появиш за кратко. Ще постоиш половин час, ще се усмихваш, ще поздравяваш гостите, ще си поговорите за времето. Ако желаеш, дръж се като брата на баронеса Фон Витманстал, онзи, дето си въобразява, че е актьор: появи се на двайсет и петия й рожден ден и се напи като свиня. От мен да мине. Само няма да ти предоставя подаръци за отваряне.
	— Верен ли е слухът? Наистина ли е отворил подаръците за рождения й ден?
	— Да. — Големият брат с мъка потисна смеха си. — Накрая си взе своя подарък и обясни, че прекрасната ваза нямало да се чувства добре сред толкова безвкусни подаръци… Но това няма нищо общо. Не ме карай да ставам лош. Готов съм да ти дам парите за покрива, но какво да кажа на Гретхен? Скъпият ми брат се държи невъзможно с теб, а за благодарност ще му платя ремонта на покрива. — Направи няколко стъпки из стаята и попита гневно: — Знаеш ли изобщо какво говорят хората?
	— Не ме интересува — отвърна кратко графът. — Вече свикнах със злобните приказки. Нямам никакво желание да стоя и да гледам как творбите на Виктор Клингенберг служат за фон, пред който се изявяват жена ти и приятелките й. Сърцето ме боли, че той позволява да употребяват таланта му за глупости. Достатъчно лошо е да го знам, не желая и да го видя.
	— Пак твоите безумни идеологии! — Големият брат се потърси. — Пощади ме. Не желая да слушам повече тези глупости. От теб искам единствено да дойдеш в петък, и то не сам, а с придружителка. Затворен в своята творческа кула от слонова кост, ти навярно не си чул, но сега ти казвам: пренасяме нашето жито с корабите на Кински. Какво означава това? Госпожица Кински също ще присъства на вернисажа.
	— Прекрасно. Вечерта изглежда все по-привлекателна.
	— _Tout cela ne m’interesse pas._ Защо не се държиш като всеки що-годе нормален мъж в Берлин? Намери си някоя малка уличница, например от ревю или манекенка, дори старлетка не би било зле! За бога, Берлин е пълен с красиви жени. Например, машинописката ти.
	Хвърли поглед към Фрици и попита стъписан:
	— Нова ли сте, или наскоро сте си боядисали косата? Не бяхте ли руса?
	— Нова е — отговори графът вместо Фрици. — Предишната беше блондинка.
	Фрици почервеня от срам. Всъщност би трябвало да се засрами братът на графа, но той продължи съвсем спокойно:
	— Няма никакво значение. Намери си някое мишле — повечето жени не могат да си представят нищо по-прекрасно от връзка с истински граф — и го доведи на вернисажа. Ще се справиш, знам. Ако не дойдеш, приготви си кофи, защото скоро ще завали.
	— Това е шантаж!
	— Много по-лошо: това е капитализъм. — Гостът си сложи шапката и върна избраната за него книга на Ханс. — Благодаря, не я искам, вече си ми давал книги на този автор. Доколкото си спомням, една се казваше „Човекът е добър“. Повярвах в заглавието и очаквах да прочета интересни разказчета, да се посмея, а се оказа ужасна глупост. Нямаш ли някой хубав криминален роман, нещо пиперливо, с повечко убити и малко… нали знаеш?
	— Нямам такива книги — отговори решително Ханс.
	Брат му простена демонстративно, поклони се кратко в посока към Фрици и излезе от кабинета.
	За известно време се възцари тишина. Едва след като чуха как изрева мотор от сто конски сили и гумите на автомобила изсвистяха по мокрия паваж, графът промърмори мрачно:
	— Проклятие! Ама че гаден ден! Сутринта, още не се бях събудил истински, се обади господин Пфефер, главният редактор на „Улщайн“, и отказа статията ми за Анита Бербер. Била твърде дръзка, читателите им щели да се шокират… Ако обаче съм им представел нещо хубаво до приключването на редакцията за следващата седмица, с удоволствие щели да го приемат. Сигурно Ото Ройтер* ще им хареса, но как, по дяволите, да взема интервю от Ото Ройтер през следващите пет дни? И като че ли си нямам достатъчно грижи, се появи и господин брат ми с досадния му вернисаж. Хайде, кажете ми нещо радващо, все едно какво.
	[* Германски певец, комик и автор на песни (1870–1931). — Бел.прев.]
	Опря се на бастуна и я погледна. Очите с цвят на боров мед, ужасно кървясали, умоляваха, Фрици се поколеба за миг.
	— Тази сутрин пропуснахте случайна посетителка. Госпожа Аугуста Генцер, съпруга на ваш бивш ротмистър, намина да ви види, придружена от двете си деца. Разказа ми как без вас сигурно щяла да остане вдовица и се сбогува с хиляди благодарности.
	— Генцер? Генцер… О, да! Вилхелм Генцер, невероятно широки рамене, червена коса… Хората му много го обичаха. Само дето беше дяволски напорист. Другите офицери го наричаха „сводника“ — много му вървеше с госпожиците. Един ден го пратих в Берлин да свърши някаква работа и тогава се запознал с бъдещата си жена. Ожениха се много бързо и доколкото знам, повече не е погледнал друга. Наистина беше влюбен в жена си. Всеки ден ми показваше снимката й и аз бях длъжен да се възхищавам! — Графът се засмя и поклати глава. — Значи, вече имат две деца?
	— Четири — уточни Фрици. Размишляваше напрегнато. — Господин Фон Келер, доколкото си спомням, вашата рубрика се казва „Хора от днес“. Казахте ми, че пишете за хора, които придават облика на нашето време, нали? Не е непременно необходимо тези хора да са широко известни, права ли съм? Защо не напишете статия за душевноболните от войната? Братът на госпожа Генцер бил засипан и оттогава си въобразява, че е гризач. Сигурна съм, че за семейството му това е по-важно от Анита Бербер и Ото Ройтер, взети заедно. Знам какво говоря, защото години наред се грижих за баща ми: всяка нощ плачеше от болки в краката, макар че вече нямаше крака. Защо не напишете нещо за такива хора? Жертвите на войната са символ на нашата епоха. Преди войната не е имало такива хора, а и твърде малко ще преживеят двайсетте години.
	— Госпожице Фрици, вие ме изумявате. — Графът поклати глава. — Първо сте точна, а сега и това! Великолепна идея! Мой добър приятел ръководи частна клиника за полудели от войната. Намира се някъде в провинцията, но не е далече. Той сигурно ще ми помогне. Току-що измислих и заглавието на статията: „Разкривената муцуна на мира“. Без проблеми ще я напиша до понеделник. Великолепна идея, госпожице Фрици — повтори въодушевено той, кимна й и попита: — Имате ли нещо предвид за петък? Нали чухте, господин брат ми ще ми даде пари да ремонтирам покрива само ако се появя на проклетия му вернисаж. Придружете ме, моля ви! Така ще станем двама разумни хора. С удоволствие ще ви подаря трайно къдрене или нова рокля, каквото искате. Знам, мъжът е длъжен да предложи на жената нещо хубаво, за да го придружи, особено когато куца и е постоянно в лошо настроение, а жената е красива като вас.
	— Благодаря за комплимента — отвърна Фрици и отново се изчерви. — С радост ще ви придружа, но моля ви, не ми подарявайте нищо. Ще ми бъде ужасно неприятно. Скрийте парите, защото имам чувството, че в бъдеще ви очакват големи разходи. А сега ме оставете да си върша работата.
	— С удоволствие, госпожице Лак — поклони се иронично графът и кимна послушно като гимназист. — После обаче ще ми разкажете как успяхте да предизвикате обществен скандал с религиозна пиеса и защо се е стигнало до идване на полицаи от околийския град. Много ме интересува.
	— В петък ще ви разкажа, обещавам, сега обаче трябва да работя.
	Надяваше се до петък той да забрави. Наведе се над пишещата машина и затрака по клавишите.
	Хитростта й успя. Графът се накани да си върви, но изведнъж попита:
	— Може ли да прочета пиесата?
	— Не! — почти извика Фрици. — Унищожих я. Беше ужасна.
	Тя си спомни как изгори ръкописа и хвърли пепелта в тоалетната, придружена от тържествена клетва никога повече да не пише сценарии.
	— Нямате ли други произведения? Не е нужно да е театрална пиеса, може да е кратко разказче. Много искам да прочета нещо ваше.
	— Нямам нищо. Спрях да пиша — заяви категорично Фрици и демонстративно заби нос в своята „Орга Приват“.
	— Жалко. Наистина ме интересува… — Графът отвори вратата, но спря на прага и пак се обърна към нея. — Искам да ви се извиня за понеделник вечерта. Постъпих подло, като ви изгоних от дома си. Нямам какво да кажа в своя защита, но ви уверявам, че обикновено не съм такъв. Много съжалявам, наистина.
	Кръвта отново нахлу в бузите й. Незнайно защо, извинението му я зарадва много. Опита се да скрие грейналото си лице зад лист хартия и отвърна шепнешком:
	— Всичко е наред.

	* * *

	— О, скъпа, неутешима съм! — проплака Инге, прегърна Фрици и я обви в облак от парфюм, тютюн и прашна кожа. — Отдавна ли ме чакаш?
	— Не, не — излъга тя.
	От страх да не пристигне твърде рано, Фрици бе слязла още на Александерплац и измина пеша цялото разстояние: прекоси река Шпрее, мина покрай Шинкенплац и вървя бавно до Паризер плац. От половин час седеше на пейката, но нищо не помрачаваше блестящото й настроение. Изпълнена с учудване, наблюдаваше как пристигат и заминават гостите на хотел „Адлон“, елегантните движения на носачите, огромните планини от куфари с презморски етикети и кутии за шапки, обшити с пастелна коприна. Възхищаваше се на дамите, стройни като лилии, на умението им да се качват в излъскани автомобили, опрени на ръцете на елегантни господа, въпреки зашеметяващо високите токчета и тежките кожени палта. Слънцето се подаде иззад облаците и според Фрици единствената му цел беше да осветява брилянтини огърлици и грижливо ондулирани къдрици. Нямаше нищо против да седи тук часове наред.
	— Забавлявах се добре — обясни тя. — Чувствах се като в някое от градските стихотворения на Бен*1 или Хайм*2.
	[*1 Готфрид Бен (1886–1956) е германски поет и есеист, лекар по професия, считан за патриарх на модерната немска поезия. — Бел.прев.]
	[*2 Георг Хайм (1887–1912) е считан за един от най-значителните немски поети; проправя пътя на експресионизма. — Бел.прев.]
	— Какви са пък тези? Е, все едно, тръгвай!
	Инге я издърпа да стане и пресече улицата, без да обръща внимание на оживеното движение и настървено натискащите клаксона шофьори.
	— Четох някъде, че Боймер живеел наблизо — заразказва тя, докато тракаше с високите си токчета в посока Фридрихщрасе. — Мили боже, толкова е красив… но един приятел ми издаде, че бил женен. Никой не бива да знае, нали разбираш, заради почитателките му! Затова не се показва с жена на публично място, само понякога го придружава сестра му. Да, мила, много скоро ще разбереш, че в киното много неща не са, каквито изглеждат. Впрочем, пристигнахме.
	Тя придружи думите си с театрален жест към внушителна сграда от началото на века. Под тенти на бели и зелени ивици бяха наредени лакирани в бяло метални масички и високи столове. Повечето бяха празни — въпреки мангала с разпалени въглища на гостите явно им беше твърде студено да седят отвън, Фрици с готовност би се опълчила на ниските температури — досега бе седяла навън само в бирария, но Инге се усмихна кокетно на мъжа в ливрея на входа и той галантно им отвори вратата.
	— Бедничкият, стои тук без палто, сигурно мръзне — пошепна Фрици, но още с влизането забрави всичките си дребни грижи.
	Посрещна я топлина, наситена с цигарен дим и миризма на кафе. Шумните смехове явно не се смятаха за проява на неучтивост, високото говорене беше почти необходимост, а над всичко гърмеше джаз. Оркестърът свиреше в самата зала, нямаше сцена, която да раздели музикантите от масите на клиентите, само електрическото осветление създаваше сенчеста граница, а в светлината на прожекторите, в отворен вечерен костюм, едновременно елегантен и небрежен, стоеше Джони Гейбъл.
	— Ох, този човек изглежда колосално! — въздъхна Инге.
	Фрици измърмори утвърдително. Интересуваха я единствено парите, които Гейбъл й дължеше и които всъщност бяха на Роза — нищо, че досега не я беше попитал защо не му ги връща. Този момент неизбежно щеше да настъпи и какво ще му каже тогава? _Поискай си ги от Гейбъл!_
	— Неустоим мъж — продължи замечтано Инге и макар отново да кимна утвърдително, Фрици си каза, че лично на нея Ханс й харесва много повече. Харесваше момчешкия му смях, начина, по който се въодушевяваше от работата си. Освен това твърде малко мъже цитираха Елзе Ласкер-Шюлер.
	Тя разтърси глава. Как се осмеляваше да нарича шефа си на малко име и да си изброява какво харесва у него! Само преди два дни той замалко да я изхвърли на улицата, а веднага щом започна да се отнася с нея горе-долу човешки, тя вече си въобразяваше какво ли не. Да не говорим, че нямаше какво да облече за онзи вернисаж.
	— Как мина сеансът снощи? — изтръгна я от мислите й Инге и се настани на масичка до прозореца. — Защо всъщност го правят?
	— Влад твърди, че искат да си върнат първичното, естественото, за да го вложат в изкуството си. Да освободят несъзнателното, отнето им от възпитанието.
	— Да им имам грижите! — Инге се изкиска надменно и изкомандва приближилия се келнер: — Бутилка шампанско. Ледено!
	Фрици преглътна и изстина от страх. Парите щяха да й стигнат само за електричката.
	— Инге, аз…
	— О, няма да ми говориш за сметката! Ще я уредим. — Тя щракна шумно капачето на табакерата си и продължи: — Ама ти наистина си ужасна провинциалистка. Имаш късмет, че ме срещна. О, сетих се, нали щях да ти разкажа историята за графа и онази Кински!
	Фрици поклати глава. Да, искаше й се да знае какво се е случило, но като си спомни как Ханс разтвори в кафето пет таблетки аспирин и извади плоското шишенце с алкохол, преди да говори по телефона с онази жена, осъзна, че не е редно да изслуша историята като страхотна клюка.
	— Фон Келер открай време си е странна личност. Започна се след войната — тогава наследи полуразрушената вила и отказа да я продаде на брат си, въпреки че той е главният наследник. Щеше да й вземе добра цена, а брат му щеше да разруши онази непотребна грамада и да построи нещо модерно. Ами заниманията му с изкуство? Разправят, че пишел роман. Само си представи! Кой пише романи в наше време?
	— Очевидно господин Фон Келер — изкоментира доста остро Фрици.
	Реши никога да не споменава пред Инге за провалената си пиеса. Щеше да си заслужи поредните подигравки.
	— Нали за него говорим! Никой разумен човек не се държи така! Е, вече няма значение. Във всеки случай никога не е имал сериозна връзка. Виждала съм го да извежда жени на танци, някои оставаха за закуска, но не съм чула дори да се шепне за годеж. Постоянно повтаря, че жените само отклонявали мъжа от същественото. Същественото е изкуството. Благодаря, сами ще си налеем. — Инге наля шампанско в двете чаши, своята напълни доста повече от чашата на Фрици. — Миналата година, късно през есента, граф Савицки го заведе на най-важното парти за сезона. Томас Метенкамп, онзи със стоманените заводи, обяви планираната за тази година женитба с Кински, наследница на корабостроителници и красива като картинка. Истинска сензация! Кински е… ами, тя е невероятна! Красива и толкова тъничка, сякаш всеки момент ще се разтвори във въздуха. Господин баща й е ужасно богат, затова постоянно я канят в обществото и тя се появява с дръзки тоалети. Веднъж отишла на прием с джинси — мъжки сини панталони от Америка, представяш ли си да идеш на прием с такова нещо! И когато я попитали защо е избрала такъв тоалет, заявила, че си имала друга работа и нямала време да се преоблича по три пъти на ден. Занимава се редовно със спорт: язди, плува, управлява яхта. И е разведена! Ох, само да знаеш! Историята на развода й също е страхотна, но оттогава минаха три години. Просто така, от днес за утре, казала на стария Кински да се маха. Той е офицер, приказно богат, а тя преспокойно му заявила, че вече не го обича и при никакви обстоятелства няма да остане с него до края на живота си. Всички очакваха да си избере някой младеж, но не! Живееше си сама, ту в Хамбург, ту в Берлин, излизаше с всички ергени от доброто общество, но не се обвързваше. Един ден, като гръм от ясно небе, дойде вестта за годежа й с Метенкамп. — Инге пийна малко шампанско, за да се подкрепи, и продължи: — Да се върнем на нашата история. На празненството по случай годежа Кински срещна графа — не се познаваха, защото той не обича да излиза. И този път отишъл само за да не обиди Савицки. Представили ги един на друг десетина минути след обявяването на годежа и двамата изчезнали. След няколко дни телеграфирали от Виена, че през лятото ще се оженят.
	Фрици кимаше усърдно и се опитваше да си представи какво е да ти се възхищават от всички страни, да си най-желаната дама в обществото и да те представят на графа, да погледнеш в очите му с цвят на боров мед и да проумееш, че си намерил любовта на живота си. Първата част й костваше много усилия.
	— Никой не можеше да си обясни какво са намерили един у друг. Тя е жена от класа, суперкрасива, с пари и място в обществото, а той? Няма нищо, само безумни идеи и онази грозна къща. Да не говорим, че куца.
	— Ранили са го през войната — уточни Фрици, макар да нямаше понятие откъде са дошли патериците. Но щом е започнала да лъже, най-добре да продължи: — Заради това раняване са го наградили с Железен кръст първа степен, и то за трети път.
	— Какво ме е грижа откъде го има! По-важното е, че изглежда ужасно, когато танцува.
	— Ти имаш забележително разбиране за благодарността. Бил е ранен, защото е воювал за теб, за мен, за всички нас. Да не мислиш, че го е правил за удоволствие! — Малко се обърка, но нищо. Случваше й се винаги когато се гневеше, а в момента беше бясна. — Без нашите смели войници болшевиките щяха да ни прегазят и сега всички щяхме да говорим английски.
	— Божичко, ти си здраво хлътнала по него! — Развеселена, Инге изръкопляска. — Леле-мале! Да знаеш само колко си сладка!
	— Я не говори глупости! — изсъска остро Фрици и си заповяда да млъкне.
	Да, естествено, той беше красив и тя обичаше да разговаря с него, само да не я пита за пиесата й, но принципно не понасяше мъже, които се нуждаят от алкохол още сутринта в единайсет. Не изпитваше желание за бърза връзка с шефа си — една позната го бе направила и накрая беше останала и без работа, и без годеник.
	— Защо дамите са толкова сериозни? — Ядосана на себе си, Фрици не бе забелязала приближаването на двамата мъже. Изглеждаха много елегантни в тъмните вечерни костюми. — Позволявате ли да ви поканим?
	— Ами не знам… — отговори замислено Инге, докато въртеше чашата между пръстите си. — Всъщност имам уговорка с господин Моргенщерн, но се боя, че съм сбъркала датата. Ужасно съм разсеяна, знаете ли? Заповядайте, седнете при нас. Но само за малко, нали?
	Господата се усмихнаха учтиво и седнаха. Инге май бе успяла да ги сплаши с лъжите си.
	— И вие ли сте от киното? — обърна се по-дребният от двамата към Фрици.
	Тя поклати глава, но не каза нищо. Мъжът не й хареса. Миришеше силно на евтин одеколон, освен това седеше твърде близо.
	— Тя е съвсем нова, не познава никого, милата. Затова я изведох днес, искам да я запозная с моя агент. Невероятно талантливо момиче. Четири години е учила в театралното училище във Виена. — Инге се усмихваше като мадона… или като невинно агънце. — Нали знаете, господин Моргенщерн винаги успява да грабне най-добрите и да изпревари конкуренцията. Точно така постъпи някога с Боймер: взе го направо от училището и го обвърза с договор. Мога да си представя, че и с Фрици ще се случи същото.
	Фрици пламна. Защо Инге дрънка такива глупости? Тя не притежаваше дори картичка с изглед от Виена, камо ли да е живяла там и да е учила в театрално училище.
	— Моля, извинете ни за момент — рече учтиво тя и даде знак на Инге да я придружи. — Какви ги говориш? На дванайсет играх Червената шапчица и оттогава не съм се качвала на сцена. Никога не съм била във Виена! — изфуча гневно, щом боядисаната с бял лак врата на тоалетната се затвори зад тях.
	Инге само я изгледа отегчено.
	— Искаш ли да влезеш в киното, или не?
	— Искам, естествено, но…
	— Няма но! Остави ме, аз знам как се прави. Толкова си наивна! Явно не знаеш кои са онези двамата! — Инге се обърна към жената в тоалетната, сякаш търсеше съчувствие, тя изкриви лице и хвърли обвинителен поглед към Фрици. — Дребният, дето те зяпаше жадно, е Акерман, шеф на операторите в „Уфа“*. Едра риба! Не мога да повярвам, че пожела да седне точно при нас. Сигурно е заради сладката ти котешка брадичка. Бързо, сложи си малко руж и да се връщаме на масата. Ако онези си тръгнат, ти ще си виновна.
	[* Уфа (Universum Film AG) — филмова компания, основана през 1917 г. — Бел.прев.]
	— Не съм учила в театрално училище — повтори отчаяна Фрици. — Кой е този господин Моргенщерн? За какво ти е необходим агент?
	— Сладкото ми невинно агънце! Господин Моргенщерн е най-великият агент в републиката! Истински евреин от книжка с картинки: кожено палто, пура, „Майбах“*1 с двойни стъкла. Всички са на договор при него — и Конрад Вайд*2, и Ото Ройтер, и самият Боймер. Излизай оттук!
	[*1 „Майбах“ — немска фирма за луксозни автомобили, основана от Вилхелм Майбах и сина му Карл в началото на XX в. — Бел.прев.]
	[*2 Конрад Вайд (1893–1943) е германски филмов актьор, през 20-те години на XX в. един от водещите актьори на експресионистичното кино. — Бел.прев.]
	Инге я цапна по дупето и Фрици се подчини. Върнаха се в голямата зала, огласяна от звуци на джаз и шумни смехове. Отново я блъсна миризма на тютюн.
	Господата не си бяха отишли. Бутилката в кофичката с лед беше празна, келнерът тъкмо носеше нова.
	— Бихте ли искали да танцуваме? — предложи учтиво ниският, така нареченият Акерман, преди Фрици да е успяла да седне.
	Тя кимна колебливо. Нямаше никакво желание да я прегръща мъж, вонящ на евтин одеколон, но може би той наистина щеше да й отвори вратата към филмовия бранш. Навярно и там беше както навсякъде: подчинените бяха длъжни да угаждат на началниците. По-миналата година на коледното тържество старият Финкенбайнер, порядъчно пиян, я нарече „мое сладко дете“ и я целуна по бузата… И какво от това? Нищо повече не се случи. С миризмата на стария господин в носа Фрици последва Акерман и облака от евтин одеколон към танцовата площадка.
	В момента Гейбъл изпълняваше „Подстрижи се бубикопф“. Господинът от „Уфа“ явно не се справяше добре със стъпките на фокстрота, но това не му попречи да я уверява разгорещено:
	— Дете, от теб ще излезе голяма актриса! Само стой далеч от Инге, чуваш ли? Тя не е за момиче като теб. Не говори! — задуши той възражението й в зародиш. — Ти си напълно естествена. Изрисувани уличници в Берлин с лопата да ги ринеш, а ти имаш класа. Ти си различна. Имаш ли вече нещо предвид за утре вечер?
	Въпросът дойде толкова неочаквано, че Фрици поклати глава, преди да е успяла да помисли.
	— Ето, виждаш ли? Опитните уличници като Инге щяха да ме накарат да им се моля. Нали я видя как се държа преди малко, а всичко беше заради шампанското! Нима смятат мъжете за толкова тъпи? Играта им ми е ясна! — Той толкова се ядоса, че излезе от такта и я настъпи по крака. Май не усети какво е сторил, защото продължи невъзмутимо: — Онази наистина ли смята, че някой вярва в твърденията й за договор с Моргенщерн? Проклети, нечисти жени! Защо ни смятат за глупаци?
	Фрици му кимна успокоително. Не знаеше какво да каже. Чувстваше се зле.
	— Но ти, малката ми, ти си друга. Аз съм специалист и веднага го разбрах. Само дето краката ти са дебелички. Ще се наложи да ти вземат дубльорка. — Засмя се и внезапно я погледна като вярно куче. — Утре в осем на вечеря в автоклуба, разбрахме ли се? Кажи на рецепционистката, че си приятелка на Дитмар Акерман. Ще те представя на важни хора. Донеси си бански, може да се наложи, фигурата има значение, нали знаеш? Само не си помисляй да довлечеш приятелката си!
	С тези думи Акерман рязко приключи танца и отведе слисаната Фрици на масата при Инге. Втората бутилка беше на свършване, а Инге и другият мъж си шушукаха интимно.
	— Ставай, Франц, тръгваме си! — изкомандва Акерман. Придружителят му моментално изпълни заповедта.
	— Доскоро — изпрати ги весело Инге, изчака ги да излязат и се обърна тържествуващо към Фрици: — Почти сигурно ще имам ново лятно манто. В петък ще съм статистка в нов филм. Видя ли, струва си да идваме в „Под липите“! Какво се получи при теб?
	Фрици не отговори веднага. Не бе забравила предупреждението на господина от „Уфа“. Все още се гневеше на Инге, че е говорила лошо за Ханс, от друга страна обаче й беше благодарна за идването тук. Да не говорим, че си нямаше бански и се налагаше да поиска от Инге. Тя трябваше да й помогне да изберат и рокля за вернисажа.
	— Хайде да си вървим — предложи тя. — По пътя ще ти разкажа всичко.

	* * *

	Фрици слезе от електричката и се запъти бавно към вилата. Вече се здрачаваше. Надявайки се никой да не я гледа, тя разпери ръце и тръгна по ръба на тротоара. После заподскача на един крак.
	Имаше много материал за размишления. Инге остана възхитена от резултата на разговора й с Акерман и сама предложи да й заеме бански, Фрици си позволи да изкаже някои съмнения: бански, оглед на фигурата, с чужди господа в автомобилния клуб, но Инге само се засмя и отново я нарече „невинно агънце“.
	Фрици въздъхна. Надигна се на пръсти, придърпа един увиснал над зида клон и помириса черешовите цветчета. Много й се искаше да участва във филм, дори да е само актриса, а сценарият да е написан от друг. Кой знае, може би един ден ще й възложат да напише и сценарий…
	Не! Енергично поклати глава. Решително не! Повече няма да мисли за сценарии и пиеси. Един провал й е достатъчен. Само при мисълта за онова грандиозно фиаско й се доплакваше.
	— Ехо, малка госпожице!
	Изненадана, Фрици вдигна глава. Потънала в мислите си, не бе забелязала спрялото такси. Гейбъл отвори прозореца и подаде глава навън.
	— Ще се качиш ли при мен, малка госпожице? Сигурно и ти се връщаш в артистичната колония.
	Тя кимна и шофьорът веднага слезе да й отвори вратата.
	— Благодаря ви! Хиляди благодарности! — кимна му сияеща и той се смути.
	„Тепърва ще трябва да свикна с равнодушната арогантност, с която тук се отнасят към персонала“, помисли си Фрици.
	— Днес беше в „Под липите“ — установи Гейбъл и се отдръпна, за да се настани тя удобно. — Видях те да танцуваш с Акерман. Отде се взе това честолюбие? В киното ли смяташ да се изявяваш?
	— Да — отвърна кратко тя. Трудно й беше да разговаря нормално с него. Загърнат в кожа, с дръзко килната назад шапка — като цяло, зашеметяващо красив мъж.
	— Само внимавай! Акерман има влияние, но прави жените нещастни. Ужасна свиня… всъщност това важи за всички мъже. — Гейбъл й намигна развеселено. — Чуй съвета ми: не вярвай на мъжете. Отворим ли си устата, ние лъжем. Аз съм изключение, но понякога и аз правя изключение. Заговоря ли се с някоя сладка госпожичка като теб, често се случва да…
	— Как мина вчера с господин Савицки? — прекъсна го тя, за да смени неудобната тема, но и защото се надяваше да му напомни за заетите пари. — Интересно ли беше?
	— Мила моя госпожице, ако исках да прекарам интересна вечер, щях да ида в кафене „Рай“ или при Шваник, да се тъпча с телешко печено, да си говоря глупости с досадни сноби, да злословя как някой си пак е надебелял… Запомни: една вечер в Берлин е или изгубена, или отвратителна.
	Под светлината на уличните лампи тъмните му очи светнаха гневно.
	— Снощи наистина прекарах интересно. Савицки закъсня с половин час, но аз изгълтах два джина и ми стана безразлично. Той изглежда страхотно. Обичам английските му ризи, ушити специално за него. Пихме по едно, защото масата ни вече беше заета и тъкмо се готвех да му предложа да вечеряме у тях, когато го повикаха на телефона. Изпих още един джин, той се върна и ми заяви, че се налагало да се прибере вкъщи, любовникът му си бил прерязал вените. Взех си дама от вариете „Зимна градина“, отидохме в руската кръчма на Алекс и се натряскахме здраво. Не знам от какво си правят водката, но цял ден ми е зле.
	— Наистина ли приятелят на господин Савицки е направил опит за самоубийство?
	Фрици не бе сигурна дали е разбрала правилно. Казаното от Гейбъл й изглеждаше несъвместимо с кроткото наливане с коктейли.
	— О, да! Персоналът го намерил във ваната.
	— Как е сега?
	— Нямам понятие — вдигна рамене Гейбъл. — Тази вечер Савицки ще си остане вкъщи да бди до леглото му и да му държи ръчичката.
	— Така е редно. Господин Савицки да благодари на Бога, че все още може да го прави. — Очите й блеснаха гневно. — Ако е вярно, каквото говорят за вас и любовника на Савицки, би трябвало да се обадите и да попитате как е бедното момче.
	— Какво ме интересува как е? Не си е разрязал вените, защото е бил весел и щастлив, нали? Каква полза да харча пари за телефон?
	— Ще направите мил жест. В живота има моменти, когато човек е много благодарен за такива жестове. — И понеже още му се сърдеше, задето се бе подиграл с амбициите на Влад да промени обществото, добави: — Не са необходими непременно богати родители, за да превърнем света в достойно за живот място. Понякога са достатъчни десет пфенига за градски разговор.
	— Амин! — Мъжът вдигна вежди, после неочаквано посочи навън. — Я виж, имате гости!
	Пред верандата на градинската барака бе спряла огненочервена състезателна кола. Под светлината на фаровете приличаше на пожарна.
	— Благодаря, че ме докарахте. Навярно не желаете да влезете с мен? — Дано я разбере правилно. — Не би било особено прилично, щом Влад и Роза имат гости.
	— Нямам никакво желание да се срещна с Ханс. Той е вътре, знам. Нали е голям приятел с Роза.
	— Довиждане тогава. — Успя да му се усмихне учтиво и се обърна към шофьора: — Не ставайте, сама ще си отворя вратата, не ми е ампутирана ръката.
	— Много си забавна, знаеш ли, малка госпожице! Особено когато си сърдита — ухили се Гейбъл и още докато говореше, даде знак на шофьора.
	Фрици се загледа след пълзящия по входната алея автомобил и поклати глава. Повърхностен, егоистичен задник! Явно се смята за неустоим.
	Все още ядосана, тя влезе в дневната и въздъхна дълбоко. Миришеше на пресен хляб и прясно сварено кафе. Най-прекрасните миризми на света.
	— Прибра се! — изкоментира Роза доволното й изражение, а Ханс, стиснал топлата чаша с две ръце като дете, допълни:
	— Радваме се, че се върнахте. Тъкмо обсъждаме какво е любовта и търсим общ знаменател. Внимавайте да не се спънете в куфара!
	Предупреждението дойде късно — Фрици вече си беше ударила коляното и я заболя.
	— Какво прави тук това нещо?
	— С Влад заминаваме в провинцията и ще се върнем чак в петък следобед. Затова има куфар, а автомобилът чака отпред.
	Роза се засмя.
	— Двамата отиват в лудницата: Ханс заради статията, а Влад — за да пази Ханс. Иначе може да го задържат там. Шегувам се, разбира се. Влад смята, че ще открие нови импулси за работата си.
	— Чакам го поне от два часа. Бяхме решили да тръгнем по светло — въздъхна Ханс и отпи глътка кафе. — Малкият Фон Брунен, любовникът на Савицки, опитал да се самоубие. Влад отиде да види как е.
	— Савицки се държи много зле с бедното момче. Дори домашните котки получават повече обич. Краят няма да е добър, да знаеш. — Роза стана и намаза две филии с масло. — Не разбирам защо родителите на Фон Брунен не изпратят хлапето извън града. Сигурно не е пълнолетен…
	— И каква полза? Ако в началото на годината ме беше изпратил в имението на брат ми, също нямаше да ми помогнеш.
	— Да, добре, спести ми проповедите си. — Роза се усмихна развеселено и сложи чинията с хляба пред Фрици, която вече бе заела мястото си на масата. — Разпали ли се, Ханс започва да обяснява надълго и нашироко защо любовта е гибелна за човека на изкуството. Днес обаче не съм в настроение да го слушам. Кажи ми, Фрици, ако можеше да избираш, за коя историческа личност щеше да се омъжиш? Нужен ми е добър увод за статия, а от Ханс чувам само глупости.
	— Защо? Съвсем логично ти обясних защо не бих се оженил нито за Клеопатра, нито за Мария Антоанета. Приближавам се към проблема след изключването ми от университета. — Отново прозвуча момчешкият му смях. — Вървя насреща ти и вече съм съвсем близо: както ти казах, предпочитам човек от нашето време и този човек е майката на Влад. Дори когато съм паднал под масата, тя продължава да ми пълни чашата, без да я моля.
	— Майката на Влад! — изимитира го Роза. — Защо не Кики от Монпарнас*1 или Еми Бал-Хенингс*2? Твоето неквалифицирано мнение вече не ме интересува. Е, Фрици? За кого би се омъжила?
	[*1 Кики (1901–1953), френска певица и актриса, прочут модел на сюрреалистите и художниците от Парижката школа. — Бел.прев.]
	[*2 Еми Хенингс (1885–1948) — немска писателка и кабаретистка, една от създателките на дадаизма. — Бел.прев.]
	— За Калигула — отвърна незабавно тя и обясни в настъпилото слисано мълчание: — Според мен той е бил много мил човек. Било му е ужасно трудно да се справя сам — цялото му семейство е било избито, нямал си е нито един човек, на когото да се довери. По мое мнение той е бил твърде крехък за живота, който е бил принуден да води, и се е опитвал да го скрие. С малко помощ е щял да стане велик император.
	— Още някой като него? — простена театрално Роза. — Джак Изкормвача? Хаарман*? Ще се намери ли някой не съвсем луд или поне непризнат гений на лудостта?
	[* Фриц Хаарман — сериен убиец, причинил смъртта на 24 момчета и млади мъже, осъден на смърт през 1924 г. — Бел.прев.]
	— Какво ще кажеш за главния герой в „Април“ на Йозеф Рот? Младият мъж, който копнее да спаси сламките от удавяне? — предложи тя. — И е влюбен в болното от туберкулоза момиче, което вижда на прозореца. Много го харесвам.
	— Ох, вие сте непоправими, и двамата! Забравете. — Роза ги изгледа обвинително и се запъти към вратата. — Останете тук. Аз ще ида до вилата да се обадя в дома на Фон Брунен и да проверя дали Влад си е тръгнал. Иначе няма да потеглите днес.
	След излизането му двамата мълчаха дълго, слушаха прашенето на огъня и бавно замиращото пеене на птиците. В стаята се възцари мрак. Единствено горящите в печката въглища хвърляха малко светлина.
	— Защо господин Фон Брунен е направил опит за самоубийство? — попита Фрици, за да поведе разговор. — Болен ли е?
	— Страда. — Ханс стана, отиде до малкия прозорец и се загледа в нощта. — Обича другия човек искрено, с цялата отдаденост, на която е способен, но онзи не го заслужава. Това е истината. Другият не знае какво да прави с голямата любов, която му подаряват. Никога няма да проумее какво отхвърля. Нима смисъл да му обясняват, да му показват. Този човек не заслужава нищо, защото смята всички хора за нищожества. За него другите са само моментни лица в дълга, дълга редица. Звучи просто, но прозрението е жестоко. Навярно болката от разрязаните вени е нищо в сравнение с него…
	Фрици кимна безмълвно. Ханс очевидно беше забравил за присъствието й. За миг се запита дали той говори за любовника на граф Савицки, или за себе си. Ако не беше прекъснала Инге, сега щеше да знае цялата история за него и Кински.
	— Знаете ли какво, госпожице Фрици? — Графът се обърна рязко и я погледна. — Откакто се съгласихте да ме придружите, очаквам с радост онзи идиотски вернисаж. Звучи безумно, нали? Защо ме гледате така тъжно? Нима да останем дълго. После може да отидете другаде.
	— О, не, нямам желание да ходя другаде. — Фрици решително поклати глава и преди да е обмислила следващите си думи, изтърси: — Току-що осъзнах, че няма да ви има до петък. Ще ми липсвате — и вие, и лошото ви настроение. Смешно е, знам. Искам да кажа… познаваме се само от няколко дни и преди не сте ми липсвали.
	— Не съм сигурен. — Той я погледна сериозно и направи крачка към нея. — Аз почти вярвам, че вие сте ми липсвали и преди.
	— Какво ти липсва? — гръмна гласът на Влад. Как бе влязъл, без да го усетят? Той щракна ключа на осветлението, хвърли коженото си палто върху близкия стол, окачи шапката на куката и отиде да си стопли ръцете на печката. — Защо стоите на тъмно? Да не пестите електричеството? Какво пак си забравил да вземеш? Ще ни трябва ли масло? Във вестника не пише нищо за дъжд, но дали това важи и за четири часа път с кола извън Берлин? Взе ли си мушамата? А галошите? Там сигурно ще е кално. Нали знаеш, аз обичам селския живот, луд съм по чистия въздух, а тишината на село, тази великолепна тишина, е най-важното за мен, обаче не понасям вечната мръсотия. Само като си помисля колко е мръсно и ми става лошо. Какво ви е, защо мълчите? Да не сте се скарали?
	— Всичко е наред. — Ханс изпъна рамене и посегна към куфара и шапката. — Излизам. Не съм сигурен дали проверих резервната гума. Щом се приготвиш, потегляме. Желая ти всичко хубаво, Фрици. Ще се видим в петък.
	— До петък — усмихна се тя и допълни тихо: — Довиждане, Ханс.


>>	3 глава

	— Много се надявам двамата да са стигнали без произшествия. Влад е трагичен шофьор, а колата е бърза. Любовникът на мама им я зае, той е автомобилен състезател. — Роза въздъхна угрижен и подаде на Фрици поредната измита чиния от закуската да я избърше. — Влад за нищо не го е грижа, а Ханс… Ханс е по-зле и от него.
	Грегор, удобно изтегнат между мивката и бюфета за съдовете, изръмжа съчувствено, после продължи да хърка блажено.
	— Не се притеснявай. По това време на деня няма много движение — опита се да го успокои Фрици, но думите й не прозвучаха особено убедително.
	Чувстваше се уморена. През половината нощ се беше мятала в леглото. Размишляваше поред за предстоящата вечеря с господин Акерман и за вернисажа с Ханс в петък. Какво да облече? Не притежаваше вечерна рокля. Какво да каже, ако Ханс я попита за мнението й за картините? Нямаше понятие от изкуство. Училищното й образование бе спряло на класиката. Би могла, естествено, да го помоли да й обясни посланието на картините — знае се, че мъжете обичат да обясняват, — но накрая ще се наложи и тя да се изкаже. Сега беше неин ред да въздъхне и Роза, почувствал се разбран в тъгата си, й се усмихна.
	— Ако се беше случило нещо, вече щяха да са ни уведомили — рече той и отиде да затвори прозореца, защото пролетният вятър развяваше завесите. — Знаеш ли, освен тези двамата си нямам други близки хора. Родителите ми не стават за нищо, а брат ми в момента е в Шанхай — с разбито сърце и пиянски черен дроб. Как да се добера до него?
	— Всъщност вие откъде се познавате? Ти и Ханс, искам да кажа. — Фрици се стараеше да говори небрежно, тонът й да покаже следното: За мен не е особено важно, питам само за да поддържам разговора. Не си и помисляй, че се интересувам от Ханс. Изобщо не ме вълнува.
	Веднага й стана ясно, че няма защо да си хаби усилията пред човек като Роза. Той прие интереса й съвсем естествено. Наведе се над мивката, сипа гореща вода от чайника и започна да разказва:
	— Познавам Ханс от студентските години. И двамата следвахме класическа филология. — Изправи се и устреми поглед към градината. Точно пред прозореца цъфтеше бадемово дърво. — Бях един семестър преди него и много добре си спомням кога го видях за пръв път. През октомври 1913 година. Дърветата вече се бяха оцветили в червено и златно. Случи се в библиотеката на Хумболтовия университет. Той стоеше в коридора и четеше някакви указания, реда на помещенията или сроковете за заемане на книги, нещо такова. Носеше тъмносиво палто и зелен шал. Есенната светлина падаше върху косата му, а когато се обърна и се отдалечи, леко провлачвайки крак, с мен беше свършено. Веднага разбрах: той и никой друг. — Засмя се, очевидно с желанието да покаже, че е помъдрял и проявява снизходителност към младежката си лудост, но в смеха му нямаше радост. — Винаги съм си мислил, че ловната злополука е най-доброто нещо, което е можело да се случи на Ханс. На възраст, когато другите юнкерски синове яздят, стрелят и гонят слугинчетата, той е бил прикован към леглото и не е правел нищо друго, освен да чете и пише. Обезумелият кон го е спасил от съдбата на мнозинството хора, осъдени да живеят на повърхността. Благодарен съм на Бога за това. Представи си само: ако кракът му беше здрав, нашият Ханс навярно щеше да стане като ужасния си брат!
	— А после? Как се сприятелихте?
	— Нищо подобно не се случи. Според мен той изобщо не забелязваше колко го харесвам. Тъкмо беше публикувал първите си статии в „Дер Щурм“* и когато се влюбваше, то беше в произведение на печатан там автор. — Роза вдигна рамене, изтърка до блясък една чаша за кафе и продължи делово: — С времето станахме добри приятели. Въпреки всичко станах част от живота на Ханс. А сега си имам Влад. Възхитително хлапе, нали? С тези черни къдрици… Обичам косата му. Прилича на персийски принц.
	[* Списание „Дер Щурм“ (1910–1932) е първо седмично, после месечно списание на експресионизма. — Бел.прев.]
	— Влад е страхотен! — потвърди припряно Фрици. Малко му се сърдеше за вчерашното нахлуване, но се чувстваше длъжна да прогони тъгата от лицето на Роза. — Изглежда прекрасно и винаги е весел.
	— Права си. За съжаление Ханс е пълната противоположност. Е, той си има много грижи. Проклетата вила гълта много повече пари, отколкото печели с писане, а заради тъпата връзка с Кински го изхвърлиха от университета.
	— Какво точно се случи?
	Фрици толкова се стараеше да говори равнодушно, че Роза я погледна учудено.
	— Да не си настинала? Гласът ти звучи странно. Виж, историята с Кински беше ужасна драма. Ханс не умее да управлява чувствата си. Случваше се да покани някоя дама на закуска, но не завързваше сериозни връзки. Има си строги принципи. На първо място стои романът му, после има голямо празно пространство, след това идват приятелите му и накрая е любовта.
	— Какъв роман? — полюбопитства Фрици, макар да не беше сигурна дали е разумно да отклонява Роза от темата. — За какво пише?
	— За войната. Каквато е била в действителност — за войниците и за онези, които са били длъжни да пращат войниците на смърт, така са изисквали заповедите им, ако не го направят те, ще се яви някой друг. Ако Ханс успее да завърши романа си, книгата ще има феноменален успех. Такова нещо не се е появявало. Цяла Германия очаква да прочете такава книга, само дето хората още не го знаят. Консерваторите ще го ругаят, десните ще го мразят. Какво по-хубаво може да се каже за една книга? — Роза се усмихна криво и се върна към темата за Кински, без да го подсеща Фрици. — Ханс влагаше в книгата си всяка свободна минута, но после се появи онази вещица. Запознали се на парти по случай годежа й с някакъв богаташ и избягали във Виена. Изведнъж се заговори за женитба. Ханс и брак! Та той отдавна е женен за писането! Не след дълго обаче тя започна да му изневерява. Една вечер я заварил с Джони Гейбъл. Всеобщият любимец тъкмо я налагал с кучешки камшик.
	— Тази свиня! — изфуча разярено Фрици, макар че в действителност му беше благодарна. Без него Ханс навярно е щял да се ожени за онази невярна коза. Дори не смееше да си го представи. Мисълта я разтреперваше.
	Роза я забеляза, че настръхва, и заяви загрижено:
	— Ако ти е студено, ще ти дам вълнената си жилетка. Първо говориш дрезгаво, а сега трепериш на стайна температура. Нищо чудно да е пролетен грип. Има още малко гореща вода, ще ти направя чай.

	* * *

	— О, не, да знаеш, че се пръскам от завист! — Инге разтърси русите си къдрици и пламенно целуна Фрици по бузата. — Това е обществената сензация на седмицата! Цял Берлин ще присъства. Със сигурност ще дойде и много народ от киното. Знам за Емил Янингс*1 и за Пола Негри*2, но нищо чудно да се появи и Боймер. Представяш ли си да те забележи и да се влюби в теб? Направо ще падна! Ще ти заема и кожата от сибирска катерица. Ще изглеждаш супер. Това е твоят шанс! Ще свири оркестърът на Джак Джаксън. Със сигурност ще присъства и баронеса Фон Витманстал, тя е много близка с Гретхен Фон Келер. После непременно, ама непременно трябва да ми разкажеш с какво са били облечени! Да знаеш, с моята кожена наметка ще засенчиш всички дами. Завиждам ти! И ще се запознаеш с куп важни хора. Какви добри възможности! Ще се движиш сред най-доброто общество с моята сибирска катерица!
	[*1 Емил Янингс (1884–1950) — немски филмов актьор, популярен в Холивуд през 20-те години на XX в., първи носител на Оскар. — Бел.прев.]
	[*2 Пола Негри (1897–1987) — полска филмова актриса, звезда на нямото кино. — Бел.прев.]
	Фрици кимна и се постара да изглежда въодушевена. Запита се как най-любезно да откаже ужасната сибирска катерица. Да, би било чудесно да се появи с кожа, тя беше топла и приятна, но като си представи колко катерици са били убити и одрани, се почувства нещастна и й стана студено. И най-топлото кожено палто нямаше да й помогне.
	— По дяволите, побързай! Тук слизаме — изкомандва Инге и скочи от вече потеглилия автобус.
	Отиваха на обявената в „Берлински вечерен вестник“ разпродажба на последни бройки рокли и обувки в източната част на Берлин. Очевидно не бяха единствените, прочели обявата. Големи тълпи жадни за покупки берлинчани вървяха в същата посока. След минута Фрици се озова в пренаселен заден двор, притисната между десетки, стотици говорещи на висок глас и силно потящи се домакини.
	Как мразеше човешко множество на тясно пространство!
	Пое дълбоко дъх, но това се оказа грешка.
	Обгърната от облаци пот и миризма на лук, блъскана от всички страни, тя мина покрай няколко стари кръчмарски маси, отрупани с огромни кутии, пълни с великолепни платнени рози в турскосиньо, яркожълто и още по-ярко розово. Видя вечерни ръкавици, обшити с пайети и изкуствени диаманти с големина на слива — предлагаха ги в кутии от обувки. На закачалки, окачени на силно опънато въже, се редяха рокли за танци от тюл, тафта и коприна, палта, украсени с „фина къртича кожа“, и „чувствено дантелено бельо от Брюксел и Париж“. Следваха маси, отрупани с носни кърпички и хавлиени кърпи, салфетки, пелени, памучно бельо. Имаше и детски дрешки: шапчици, чорапки, ританки и така нататък, а на други маси се продаваха само ръкавици от кожа, коприна, дантела, памук или копринено кадифе.
	Фрици се държеше здраво за ръкава на Инге, която изобщо не се впечатляваше от навалицата. През цялото време не спря да бърбори.
	— Само си представи някой богат аристократ да се влюби в теб! Или индустриалец! Е, ако не стане, си имаш поне Акерман и филмовата кариера. Ти си късметлийка, невинно агънце! Знаеш ли вече какво ще облечеш?
	— Ще ми се да си купя нещо ново — отговори Фрици с висок глас. — Получих си седмичната заплата.
	Парите я очакваха в плик върху пишещата машина и след кратко колебание тя реши да похарчи част от тях за дрехи. Нуждаеше се от рокля за автоклуба и за вернисажа. И от обувки, естествено, не би могла да се яви в обществото със старите си половинки.
	— Започваме с обувките. Те са най-важни. Всеки берлински портиер гледа първо обувките, запомни това от мен! — продължи да я поучава Инге и я повлече през човешките маси към щанд с голяма табела „Обувки втора употреба, покупко-продажба, всички размери“.
	— Искам обувки на ток. Модерни и удобни — изкомандва Инге възрастния мъж, който седеше зад масата и се опитваше да излъска един вехт ботуш.
	— Знаете ли си размера, или да го измерим? Според мен е най-добре да ви измеря стъпалото. Нямате представа колко хора си разрушават здравето с неудобни обувки! — Той размаха насреща им шублер с форма на стъпало. — Повечето смятат, че обувката е за украса, за да топли и да не си мокрим краката. Аз обаче ви казвам: обувката е много повече. Идете в Англия. Англичаните са разбрали тази истина. Виждали ли сте някога ботуши на английски пехотинец? Правят ги само от най-фина кожа. Мека като масло! И дума не може да става за сравнение с тромавите, корави ботуши на нашите пруси. Войници с пришки по краката не могат да победят.
	Фрици остана много учудена. През последните години беше чула какви ли не причини за загубата на войната — от евреите до социалистите, — но никой не бе обвинил ботушите на войниците. Малко скептична, тя седна на предложеното й столче и позволи на възрастния мъж да й измери стъпалата. Докато действаше бързо със специалния си шублер, той обясняваше колко добре било жените да спрат да си лакират ноктите — изпаренията прониквали в кръвта и причинявали рак и туберкулоза. Освен това лакираните нокти били признак на лош морал.
	— Точно както си мислех — заключи той и зарови в кашоните си. — Намерих ги! — провикна се след минута. — Точно като за вас, млада госпожице! Перфектните обувки за вас!
	Фрици преглътна. Взря се в обувките и веднага разбра: те са. Точно за такива обувки беше мечтала винаги. На ток, обшити с тъмносиня коприна, с токи, изчистени, само с мъничък камък точно над тока. Пое ги с леко треперещи ръце и ги обу. Ставаха й. Малко я стискаха, но й ставаха.
	— Точно осем марки. Вижте, тези прекрасни обувки почти не са носени и са в най-добро състояние. Струва си да дадете осем марки за такава красота. Никога няма да излязат от мода и са много издръжливи: спокойно можете да ги завещаете на внучката си.
	Омаяна от чудото, безсилна да възрази, Фрици забрави да се пазари и просто връчи исканата сума на смаяния търговец.
	— Дядката е напълно луд, но разбира от обувки. Винаги си купувам от него — довери й Инге и я поведе към щандовете с рокли. — Според мен ти е нужно нещо скромно, най-добре в розово. Ще изглежда чудесно с моята сибирска катерица.
	— Предпочитам нещо в сиво. Виж, аз харесвам твоята катерица, много мило, че си готова да ми я заемеш, но…
	— Сиво! С тези обувки? Мили боже, ти си напълно побъркана! Няма да ти позволя да носиш сиво. Жълто? Да, жълто е страхотно. Ще ти отива на косата. Впрочем, не би било зле да си я боядисаш или поне да й подсилиш цвета, така няма да изглежда като избеляла от пране. Как мислиш, това отива ли ми? — Тя вдигна към лицето си една лента за челото, налепена с искрящи стъкълца, но само след миг я захвърли небрежно в кашона. — Толкова се впечатлих от вернисажа, че забравих да ти кажа последните новини. Снощи кавалерът ми, онзи непоносимо скучен Райбетанц, ме заведе на шери коблер*1 в „Хаус Фатерланд“*2 и кой беше там? Гейбъл! Представи си, разпита ме за теб!
	[*1 Напитка от шери, захар, плодове и много лед, много популярна по онова време. — Бел.прев.]
	[*2 През 20-те и 30-те години на XX в. „Хаус Фатерланд“ е голямо увеселително заведение на „Потсдамер Плац“ с почти един милион посетители годишно. — Бел.прев.]
	— Защо, за бога?
	Макар да признаваше голямата му заслуга за раздялата на Ханс с Кински, Фрици не го понасяше. Да, имаше хубав глас и изглеждаше добре, но нищо повече.
	— Според мен той те харесва. Разпита ме какво знам за теб, буквално ме изстиска. А после предложи в събота да отидем заедно в „Инферно“: ти, аз, Райбетанц и Гейбъл. Хайде, кажи да!
	— Хм… — промърмори Фрици и откачи от въжето сребърносива рокля в стил ампир*. Не желаеше да прекара цяла вечер с онзи надут пуяк. — Не знам дали ще имам време. Господин Фон Келер отсъства. Прави проучвания за статиите си и ще се върне след два дни. До понеделник трябва да сме готови с материала. Сигурно ще се наложи да работя. Ще пробвам тази рокля.
	[* Стил в архитектурата и изкуството от началото на XIX век, който се отразява и в дамското облекло. — Бел.прев.]
	— Вземи и люляковата! И тази розовата! Не я пипайте, ние я видяхме първи! — Със замах и с поглед, способен да обърне в бягство и най-смелия френски пехотинец, тя изтръгна една тюлена розова рокля от ръцете на млада жена със ситно накъдрена коса.
	— Тази е перфектна за довечера. Като те види в нея, Акерман веднага ще ти даде главната роля, дори да е заета от Пола Негри. А тази е много подходяща за събота, за „Инферно“. О, а виж това!
	Инге напълни ръцете й с официални рокли и я бутна към грубо скованата пробна кабина със завеса отпред.
	— Побързай, защото трябва да хванем автобуса в и петнайсет. Ще те подстрижа и тази вечер най-после ще изглеждаш като човек.

	* * *

	— Моля уважаемата госпожица да ме последва. Господин Акерман вече ви очаква.
	Мъж в черен фрак поведе Фрици към дълбините на площад „Лайпциг“ №6, където се намираше Автомобилният клуб на Германия. Минаха покрай безброй червено-кафяви клубни кресла, украсени с месингови нитове, прекосиха приемната зала, изкачиха мраморно стълбище, покрито с килим, където миришеше на восък и студен цигарен дим, и спряха пред затворената врата на трапезарията.
	— Позволявате ли да взема палтото ви?
	Фрици остана с усещането, че мъжът в черен фрак се поколеба да произнесе думата „палто“. Бе успяла да се пребори с Инге и вместо кожата от сибирска катерица носеше вярното си ежедневно палто. Отказа се и от предложените й вечерни и танцови рокли, купи само сребърносивата, въпреки че Инге я убеждаваше да изхарчи цялата си заплата за нови тоалети. В знак на добра воля Фрици си купи четири яки за ежедневните си блузи, но нищо повече. Цупенето на Инге не продължи дълго и докато й къдреше косата под критичния поглед на Роза, тя продължи да бъбри без прекъсване.
	— Желая ви приятна вечер.
	Мъжът в черен фрак й отвори вратата, Фрици влезе в елегантното помещение. Акерман, заел маса до прозореца, стана да я поздрави и тя усети как успешно изтласкваната досега нервност отново я връхлита с пълна сила. Какво ще й донесе вечерта? Дали ще положи началото на кариерата си като филмова актриса? Възможно ли е животът й да се промени? Пое дълбоко дъх, погледна сините си обувки и закрачи към очакващия я човек от киното.
	— Радвам се, че дойдохте! — посрещна я с усмивка той. — От момиче като вас може да се очаква и да не се появи.
	— Нали дадох съгласието си…
	Фрици се огледа за другия господин — нали Акерман искаше да я представи на някого? От него нямаше и следа, а масата беше сложена само за двама. Това не й хареса. Преди да се запита дали няма да изглежда неучтива, изтърси:
	— Къде е вашият познат?
	— Ще закъснее. Хората от киното никога не са точни, от мен да го знаете, а важните личности винаги закъсняват. — Той поклати развеселено глава и Фрици усети миризмата на одеколон и помада за коса. — В момента господин Моргенщерн си има сериозни грижи. Предстои премиерата на „Граф Жюст“ и Боймер е изпаднал в истерия. Разправят, че по време на репетиция започнал да повръща и припаднал. Сутрин изглежда ужасно подпухнал и гримьорите си имат много работа с него. Не му харесвала датата на премиерата, представяте ли си!
	— Бедничкият — промърмори Фрици.
	Наистина ли Акерман щеше да я представи на големия Моргенщерн? Внезапно се сети за дръзките лъжи на Инге. Само при спомена за казаното от приятелката й стомахът й се сгърчи от болка. Моргенщерн със сигурност ще поиска свидетелството й от театралното училище във Виена. Нищо чудно да я помоли да изиграе сцена от последната си роля, да изпълни монолог или нещо подобно. Тогава ще се наложи да му признае, че никога не е играла в театъра (с изключение на Червената шапчица в училище), но много иска да играе във филм, защото държи тъпакът Густав да види лицето й на киноплакат. А сега искаше и Ханс да се гордее с нея…
	Представи си колко неловко ще се почувства и изпита ужас от предстоящия разговор. Господинът си имаше предостатъчно грижи и щеше да дойде тук само заради нея, а тя щеше да му провали вечерта. По-добре да му спести идването и да обсъди проблемите си с Акерман. И без това й е несимпатичен, няма да му се разсърди, ако я нарече лъжкиня. Ще го помоли да се обади на Моргенщерн и да му каже да не идва.
	— Боя се, че стана недоразумение — започна признанието си тя, пламнала от срам. — Моята приятелка ви каза, че имам театрално образование, но това не е вярно. Аз съм машинописка. Но ще се постарая да науча всичко необходимо.
	Акерман мълчеше. Известно време погледа отражението си в тъмния прозорец — там се виждаше и залата, пълна с клиенти, — после се обърна към приближилия се келнер:
	— Уважаемата госпожица ще вземе шери коблер, а за мен двойно уиски.
	— Не, благодаря! — възрази твърдо Фрици. Ужасно мразеше да поръчват вместо нея, особено ако не са попитали предварително за желанията й. Това я вбесяваше. И сега се вбеси толкова силно, че пренебрегна възможните последствия за кариерата й в киното. В момента тя и без това не изглеждаше многообещаваща. — Бих искала чаша вода.
	Единственото питие, което можеше да плати сама.
	— Скъпа госпожице, вие не преставате да ме изненадвате. — Акерман я зяпаше с доброжелателен интерес. — Всички жени в града обичат шери коблер, но дори да не е така, никоя не би го признала пред кавалера си, ако е решил да й поръча това питие.
	Фрици кимна, но премълча забележката, че той не й е кавалер.
	— А знаете ли какво ме уплаши истински? Не признанието ви, че не сте учили в театрално училище, о, не! Стреснахте ме със самия факт, че си признахте. Къде останаха обясненията, извиненията? Какво да правя сега с вас?
	— Най-добре се обадете на господин Моргенщерн да не идва напразно — предложи Фрици. — За мен това означава край, нали?
	— Не, детенце, не! Ти имаш класа.
	Акерман се усмихна и Фрици бе обзета от несигурност. Усмивката му изглеждаше толкова мазна, толкова… мръсна. Не понасяше да решават вместо нея, не понасяше да я наричат „детенце“.
	— Ти ми харесваш, наистина — продължи Акерман. — Какво ще кажеш да ти дам ролята на Грушенка? Ти, разбира се, не знаеш коя е Грушенка, но…
	— Напротив. Тя е една от главните героини в „Братя Карамазови“ — прекъсна го Фрици с лека усмивка. И понеже се нуждаеше от време, за да обмисли внезапното му предложение и преминаването на ти, обясни: — Преди войната господин баща ми работеше в библиотека. Прочела съм почти всичко от Достоевски.
	— Чудесно, значи не се налага да обяснявам — нацупи се Акерман и отпи голяма глътка уиски. — Във всеки случай се очаква суперпродукция. Първи режисьор ще е Хьофген, Боймер ще играе единия от братята. Според мен ти ще бъдеш чудесна Грушенка.
	— Благодаря ви — усмихна се несигурно Фрици.
	Не знаеше дали да се радва. Предложението звучеше твърде добре, за да е истина. Грушенка на Достоевски беше забележителна жена: смела, красива, страстна и ранима като дете. Роля мечта. Навярно всички я искат. Защо да я дадат точно на нея? Ако Акерман й беше казал, че ще й осигури роля на прислужница с една сцена, в която да сервира чая на Грушенка, тя щеше да подскочи от радост и да танцува около масата, но сега… Ако наистина възнамерява да я предложи за ролята на Грушенка, защо поиска да я види по бански? В романите на Достоевски нямаше сцени в басейн.
	— Ще има ли прослушване? — попита предпазливо тя.
	— Прослушване ли? — Акерман разклати чашата си и кубчетата лед иззвъняха. Странно, изглеждаше ядосан. — Виж, официалните интервюта са определени за следващия четвъртък, но ако се придържаш към указанията ми, ролята ти е сигурна. Работил съм много с господин Хьофген. Знам как си представя Грушенка.
	Фрици кимна и отпи глътка хладка вода. „Звучи логично“, каза си. Но защо точно тя? И преди всичко: какво ще поиска Акерман като ответна услуга за помощта си?
	Тя погледна в кръглото, зачервено от уискито мъжко лице. Той й се усмихна и изведнъж я обзе копнеж по Ханс. Закопня да погледне в очите с цвят на боров мед и да види в тях искреност. За радост и изненада на Роза той й бе изпратил телеграма, за да съобщи, че са пристигнали живи и здрави и работата му върви много добре. Какво ли прави в момента?
	— Искаш ли да започнем още тази вечер? Хубаво ще е да се вживееш в ролята. — Акерман махна на келнера да напълни отново чашата му. — Нужно е да станеш Грушенка с всяка фибра на тялото си. Хайде, най-добре да импровизираме кратък диалог. Аз съм Дмитрий Карамазов, любовникът ти, а ти…
	— Не помня точно какво се случва с Грушенка, чела съм романа доста отдавна. Предпочитам първо да го прегледам отново — възрази бързо Фрици. — Кога ще дойде господин Моргенщерн? Кажете ми поне приблизително. Не ме разбирайте погрешно, приятно ми е да разговарям с вас, но утре ще ставам рано. Шефът ми е строг и много държи на точността.
	— Би трябвало да се появи всеки момент. Освен ако не се е случило нещо непредвидено. Когато работиш с хора на изкуството, не знаеш какво те очаква. — Акерман поклати съжалително кръглата си глава и към Фрици отново заплуваха облаци от миризми. — Да те придружа ли до таксито? Искаш ли да се видим пак утре вечер? Непременно ще си поговоря с господин Моргенщерн за неспазената уговорка.
	— Съжалявам, но утре вечер съм заета. — Фрици махна на келнера и въпреки гневния протест на Акерман си плати водата. Докато си обличаше палтото, заяви: — Какво ще кажете да се срещнем в понеделник следобед в „Под липите“ и да си поговорим за ролята? Дотогава ще съм прочела книгата.
	— Тогава не мога.
	Той й помогна да си облече палтото с ненужно според нея старание и успя да я опипа, Фрици се постара да не вдишва миризмата на уиски, смесена с воня на одеколон и помада за коса.
	— През цялата следваща седмица съм зает. — Не прозвуча особено нещастно, затова пък й се стори значително по-пиян, отколкото преди минути. Отвори й вратата към Лайпцигер плац и продължи: — Писна ми от този глупав театър. Хайде, малката, спри да се правиш на невинно селянче. Много добре знаеш как стават тези неща. Светът е лош, никой не ти дава нещо за нищо.
	Фрици кимна уплашено и се огледа за свободно такси. За щастие едно тъкмо зави зад ъгъла и тя му махна.
	— Разбира се, господин Акерман, вие сте напълно прав.
	— Прав съм, естествено! Знам какъв е животът. Знам какво става в този град, затова престани да се правиш на глупачка! Изглежда много мило, но започна да става досадно. Хайде, тръгвай. Прати шефа си по дяволите. Одобрят ли те за Грушенка, вече няма да преписваш глупостите му.
	Таксито спря пред тях. Акерман се наведе към шофьора и му каза някакъв адрес в „Шмаргендорф“*. Отвори вратата и натика Фрици в автомобила. Тя падна тежко върху кожената седалка и той я бутна навътре, за да седне до нея.
	[* Берлински квартал в „Шарлотенбург-Вилмерсдорф“, запазил специфичния си вид на самостоятелен малък град. — Бел.прев.]
	— Хайде, спри да се превземаш, госпожичке Недосегаема. Искаш ли да влезеш в киното, или не?

	* * *

	По-късно, трепереща и хълцаща, тя седеше на яркожълтия диван и пиеше горещ чай със солидна порция алкохол. Грегор се бе разположил удобно в краката й, силната ръка на Роза я прегръщаше, Фрици не беше в състояние да обясни какво точно се е случило. Не си обясняваше и защо не се е отбранявала по-енергично, защо изобщо е позволила на Акерман да я натика в таксито. Навярно заради момента на изненадата. Или се е надявала Акерман да се въздържа в присъствието на шофьора?
	Не помнеше нищо конкретно, запомни единствено внезапния шум от оглушителна плесница. Уплаши се силно от яростта, с която го бе зашлевила, а в следващия момент изскочи от движещия се автомобил, загуби равновесие и падна, одра си ръката на паважа, стана и незнайно как стигна до някакво нощно кафене, обади се по телефона на Роза и го помоли да дойде да я вземе.
	Запомни сервитьорката в дълбоко изрязана блуза, която й свари силен грог, за да я отърве от шока, както и уличницата с красиво накъдрена коса, която проми раните й с ракия и залепи отгоре лейкопласт. Най-вече запомни Роза. Как дойде да я вземе, силен, широкоплещест, спокоен. Дойде и я отведе вкъщи.
	Там, седнала на дивана, Фрици притисна глава върху широките му гърди, скрити под игликово жълта пижама, и вдъхна дълбоко утешителната миризма на прах за пране.
	— Знаеш ли… — въздъхна тя. — Ако вече не бях лудо влюбена, щях да се влюбя в теб…
	Той се засмя тихо, уви я в одеяло и рече:
	— Ти си в шок, освен това си пияна, но ако не бях гей и силно влюбен, щях да се оженя за теб. Непременно!


>>	4 глава

	Фрици взе Грегор в къщата. Съзнаваше колко е глупаво: първо, Акерман не знаеше къде работи тя, второ, надали щеше да я нападне на работното й място посред бял ден и трезвен, но въпреки това се чувстваше по-спокойна в компанията на огромното куче. Никой не знаеше, че Грегор би задушил евентуален нападател с прояви на пламенна симпатия или би проспал драматичната случка.
	Напредваше бързо. Вече бе обработила голяма част от писмата. Отдели няколко, защото държеше Ханс да ги прегледа лично. Откри, например, неотворено писмо от студентите му, които възнамеряваха да протестират срещу уволнението му заради „начин на живот, недостоен за член на преподавателското тяло, и липса на морал“. За съжаление оттогава бяха минали два месеца. Откри и писмо от Съветско-германското културно сдружение в Берлин, което проявяваше интерес към отпечатването на дисертацията му и очакваше отговор до първи февруари.
	Сред купчините хартия Фрици намери и дисертацията на Фон Келер. Темата — „Рецепция на ранния капитализъм в лириката на романтизма“ — му бе донесла само _rite_ (удовлетворително), а върху корицата беше надраскано, че при режима на Сталин щял да получи за тези „безмозъчни глупости“ _summa cum_ (с най-голяма почит). Авторът на посланието изразяваше желание Ханс да отиде да живее в Русия и да изживее там „политическата си обърканост“. И нещо забележително: подписът беше същият, както под заповедта за уволнение.
	Разгневена, Фрици се замисли върху тази интересна случайност, докато закрепваше с кламери отговорите на най-новите писма. Внезапно вратата се отвори с трясък и на прага застана млад мъж в художническа престилка, цялата на петна.
	— Къде е Ханс? — провикна се той и огледа стаята с кървясали очи. — Непременно трябва да видя Ханс!
	— Господин Фон Келер е извън града — отговори спокойно Фрици. — Ще се върне днес следобед.
	— Ами Роза?
	— Отиде да види старата си бавачка. Тя го подстригва.
	Роза многократно й беше обяснил, че си бръсне главата от солидарност със затворниците и пациентите на лудниците, Фрици не се съмняваше в благородството на мотивите му, но с усмивка си казваше, че не му е останала много коса за обръсване. Роза обаче забраняваше на Влад подобни прояви на солидарност, защото не можеше да се лиши от синьо-черните му къдрици.
	— Желаете ли да предам нещо?
	— Да! Кажете на Ханс следното: не е зелка! — Лицето му грейна. — Най-сетне реших проблема. Всички, естествено, си мислят, че е зелка, но то е само изображение. Нищо не е, каквото изглежда, всичко е измама и илюзия. Ще нарека картината „Платон или сънят в пещерата“.
	— Хубаво име — промърмори Фрици. Нямаше представа за какво става дума.
	— Хубаво име? Самодоволно ли го намирате? Е, все едно, кажете на Ханс: не е зелка. Това е само сън, илюзия, въображение. Не е зелка, запомнете!
	С тези думи младежът изчезна също така внезапно, както се беше появил. Затръшна вратата толкова силно, че бутилката от коняк с лалето подскочи, Фрици дълго седя загледана в цветето. Радваше се колко добре се е запазило и си припомняше как сутринта във вторник Ханс — въпреки петте аспирина в кафето и шишенцето с алкохол, въпреки разговора с проклетата Кински — бе видял изсъхналото лале и задоволил нуждите му.
	Силно чукане я изтръгна от мечтанията. Предположи, че отново е младежът със зелката, и попита леко изнервено:
	— Какво има пък сега?
	— Наистина ли не ме харесвате поне мъничко?
	Гейбъл.
	— Защо? Какво съм ви направил?
	— Аз… — заекна Фрици.
	Той беше прав, но тя не можеше да му заяви, че се отвращава от цялостната му личност. Затова избра нищо незначещо обяснение:
	— Нямам нищо против вас, съвсем нищо. Ние почти не се познаваме. Помислих ви за друг.
	— За кого по-точно? — Гейбъл приседна на бюрото й и залюля крака. — Няма как да е Ханс.
	— Не го познавам. Един от художниците навярно. Не господин Фон Келер, естествено.
	— Естествено. — Ъглите на устата му се вдигнаха подигравателно. Запали клечка кибрит от подметката си.
	— Господин Фон Келер отсъства, затова казах „естествено“. — Нима започваше да се оправдава пред него? Луда работа! Спомни си съвета на леля Хулда: „Колкото по-силно се гневиш, толкова по-учтиво говориш“, и попита любезно: — С какво мога да ви помогна? Както казах, господин Фон Келер отсъства.
	— Знам, естествено — отговори Гейбъл с тих смях. — Повярвайте ми, ако си беше вкъщи, нямаше да седя тук и преспокойно да си бъбря с вас. Навярно вече са ви разказали, че не друг, а подлият Гейбъл е отнел на бедничкия Ханс любовта на живота му. И не само това. Милото момче със златни къдрици провали университетската си кариера и твърдо вярваше, че онази полска уличница му е вярна. Точно на него! Не знам как момчето с чувствителна душа не се застреля веднага. Вероятно причината е, че не е успял да си намери пистолета във вечния хаос, в който живее.
	— Прощавайте, но се налага да се извиня. Преди малко не ви казах истината. — Леля Хулда можеше да се гордее с методите си на възпитание. Думите се сипеха от устата й като перли от гердан. — Наистина не ви харесвам ни най-малко. Бих стигнала дори дотам да твърдя, че се отвращавам от вас. Не понасям, когато се надсмивате над чуждото страдание, и мразя цинизма ви с цялото си сърце. Моля, направете ми услуга и веднага напуснете работното ми място.
	В тъмните очи с влажен блясък светна смайване. Въпреки това Гейбъл не мръдна от мястото си.
	— Вървете си. Веднага.
	Мъжът кимна, плъзна се с котешка елегантност от бюрото и се запъти към вратата. На прага се обърна, явно с намерението да й каже нещо, но Фрици го изпревари.
	— Сбогом.
	Гейбъл кимна отново, излезе и тихо затвори вратата.
	Фрици незабавно се наведе над своята „Орга приват“ и заудря силно по клавишите. Докато гневът й бавно отшумяваше, тя се питаше дали очите на Гейбъл наистина се бяха напълнили със сълзи. Или е било само игра на светлината?

	* * *

	— И тогава му зашлеви шамар? На големия Акерман? Ти си невероятна!
	Инге падна върху жълтия диван и зарита от удоволствие. Краката в копринени чорапи и пръстите с яркочервени нокти се вдигнаха високо във въздуха.
	Беше се появила изненадващо — първо, защото много държала да чуе как е минала срещата в автомобилния клуб, и второ, защото не понасяла мисълта как Фрици ще отиде на вернисаж с „онзи сребърен парцал“. Бе донесла пълна чанта рокли и в момента Фрици ги пробваше.
	— Не беше особено приятно — призна Фрици, докато се бореше със закопчалките на рокля за танци от морскосиня коприна с едно голо рамо. Тя отметна несръчно шлейфа и добави тихо: — Уплаших се. Ужасно се уплаших.
	— Тази рокля е от виенската модна къща „Макс Бекер“. Купих я много изгодно, нали съм манекенка. В магазина струва най-малко двеста марки. Шлейфът се закрепва на хълбока, някъде има скрито копченце. Допълнението към тоалета е… — Инге порови в чантата и триумфално размаха нещо лъскаво. — Лента за челото! Страхотна е, нали?
	— Абсолютно. — Фрици се усмихна насила и се запита още колко ще издържи да бъде учтива и да се преструва, че би облякла подобно безумие от плисирана коприна и би го допълнила с този лъскав кошмар. — Как мина в „Бабелсберг“? Нали днес щеше да бъдеш статистка?
	— Не ме взеха — отвърна кратко приятелката й. — А сега пробвай антрацитната. Творение на „Теа Гоун“, но нали знаеш, вернисажът е междинна забава, не е истинска вечерна покана, нито танци. Не го ли намираш малко скучно?
	Фрици кимна и вдигна роклята от шумолящ крепдешин. Ниска талия, изчистена кройка, фини сребърни орнаменти по колана и по маншетите на ръкавите с форма на фуния. Пламенно се помоли роклята да й стане. Най-сетне една свястна дреха. Не понасяше тъпите тюлени поли — те сякаш казваха, че носещата ги си няма друга работа, освен да се преоблича по три пъти на ден. Внезапно се сети за Кински — как отишла на вечерно забавление по джинси. Не я харесваше, но одобряваше поведението й. Разбираше защо мъжете полудяват от любов към такива жени.
	Ханс и Влад се върнаха към четири, закъсняха само с половин час. Ханс изобщо не слезе, свали Влад пред градинската къщичка и отиде да върне колата. Влад изгледа строго двете жени и отказа да отговаря на въпросите им. Изглеждаше някак разсеян, но Фрици не разбра по каква причина.
	Влад се готвеше да роди стихотворение. Само си смени пътническите дрехи и изчезна. След многократни настойчиви въпроси от страна на Фрици той благоволи да разкрие, че смята да отиде в аквариума на зоологическата градина, но отказа да обясни какво ще прави там. Младата жена спря да го разпитва и си обеща да попита Ханс. При мисълта да го види отново сърцето й ускори ритъма си. Оставаха по-малко от два часа.
	— Роклята е на Валентин Манхаймер — изтръгна я от мислите й Инге и закопча копчетата на гърба. — Наистина е малко скучна, но ти отива.
	Фрици се усмихна на отражението си в огледалото. Роклята наистина й стоеше много добре. За миг си представи как отива на премиера. Не като филмова звезда, а като авторка на сценария.
	— Супердължина за теб, скрива дебелите ти прасци. — Инге доста грубо я върна в действителността. — Това е твоята рокля. Ще ти заема и габардинената наметка, защото кожата от катерица ми трябва за довечера. Райбетанц ще ме води на кабаре.
	Фрици толкова се зарадва на възможността да се отърве без борба от мъртвите катерици, че подмина думите на Инге без коментар. Седна пред огледалото, облегнато на купчина книги, и се начерви.
	— Помоли Ханс да ти плати трайно къдрене. Мама ще ти даде много добра цена. — Инге провери щипките във влажната коса на приятелката си и неодобрително поклати глава. — Без къдрици прическата не стои добре.
	— Според мен Ханс не може да си го позволи — призна Фрици. — Не печели много. Трудно му е дори да плаща на машинописка.
	— Виж, мила, той е мъж. Аристократ. Следвал е! Как да не може да си го позволи! — Тя се намръщи заплашително, после внезапно помилва нежно подстригания тил на Фрици, погледна я в огледалото и продължи с мек глас: — Чуй ме, невинно агънце. Ти го харесваш, знам, той е красив и умен, но ако наистина няма пари, не се влюбвай в него. Никога не се влюбвай в мъж без пари, защото ще си нещастна. Безпаричните мъже са опасни за нас, жените. Подлудяват ни с проклетия си идеализъм, хранят ни с хлебчета без масло, но ни ги поднасят в леглото. Смятаме ги за честни, иначе щяха да имат пари. Повярвай ми, скъпа, те са по-лоши от другите. Не по-лоши, а гадни! — Гласът й натежа от сълзи, но в следващия миг, преди Фрици да е успяла да зададе въпрос, Инге заговори съвсем нормално: — Послушай ме, ако не ти направят трайно къдрене, косата ти ще изглежда ужасно. До утре вечер вълните ще изчезнат. Реши ли дали ще дойдеш с мен на танци в „Инферно“? Нали помниш, Гейбъл ни покани!
	Фрици направи неясен жест с червилото. Надяваше се приятелката й да разбере, че се налага да се съсредоточи върху устата си. Начинът, по който Инге бе реагирала на историята с Акерман, й отне желанието да опише разговора с Гейбъл. Инге нямаше да я разбере.
	— Трябва да дойдеш! Трябва, разбираш ли? Гейбъл е полудял по теб. Доколкото разбрах, здравата си му натрила носа. Каза ми, че от цяла вечност не бил срещал момиче като теб. А аз, тъпата крава, замалко да забравя за него! Виновни са глупавите рокли. Имаш пълно право да ме наругаеш. Накрая ще излезе, че съм осуетила любовното ти щастие. О, би било трагично! Знаеш ли, преди да дойда при теб, минах през „Под липите“. След ужасната сутрин в „Бабелсберг“ нервите ми не бяха наред и имах нужда да се подкрепя с шампанско. Да знаеш, Берлин ще ме прати в гроба.
	Инге въздъхна мелодраматично, разпери ръце и се отпусна на дивана.
	— И така, отивам аз в „Под липите“, Гейбъл също е там, естествено, още при първия удобен случай идва при мен и ми връчва това за теб. — Тя отвори чантата от крокодилска кожа и извади смачкан плик. — Веднага прочети писмото! Много ми се искаше да го отворя преди теб, знам как става, държи се на водна пара, но не съм чак толкова лоша. Хайде, отвори го!
	„За Фрици“, пишеше с детински разкривени букви върху плика. Фрици извади банкнота от десет марки — Гейбъл си връщаше дълга! — и нагънато парче хартия. Прочете писмото, опитвайки се да го скрие от любопитните погледи на Инге.
C>
	Скъпа госпожице Лак, аз не съм лош човек, само човек с лошо мнение за човечеството. В никакъв случай не исках да ви засегна или да обидя някого, който има щастието да ви се нрави. Впрочем, пиша ужасни писма, вероятно вече сте го забелязали… Ще бъда кратък: моля да извините лошото ми държание. Дайте ми още един шанс! Може би в събота?
@	С надежда, ваш Курт
C$
	— Какво ти пише? — изписка възбудено Инге. — Какво иска, кажи ми!
	Фрици вдигна рамене и продължи да се гримира.
	— Връща парите, които му дадох назаем. Крайно време беше. Бъди добричка, запали ми цигара и пусни грамофона. Плочата е на Джак Джаксън*.
	[* Джак Джаксън (1906–1978) — британски тромпетист и радиоводещ. — Бел.прев.]
	Прозвуча силно скърцане, след него първите тонове на „Обичам те, моя любов“, Фрици затананика и най-неочаквано си представи любовника на граф Савицки, младия мъж, опитал да се самоубие. Спомни си и историята с бившата годеница на Ханс и неколкократно кимна на отражението си в огледалото.
	Точно така. Гейбъл винаги иска, каквото не може да получи. Но най-вече иска онова, което принадлежи на друг.

	* * *

	— С тези вълни изглеждаш съвсем различна. Наистина си хубава. Всъщност не, искам да кажа, личи си колко си се постарала. О, по дяволите, не исках да кажа това! Проклятие! Проклятие! — В очите на Ханс светна отчаяние, примесено с паника. — Ти разбираш какво искам да кажа, нали?
	— Да, мисля, че да. — Тя се усмихна с леко смущение и седна до него на задната седалка. — Положихме много усилия да направим нещо с косата ми. Бедната Инге през цялото време ругаеше. Все повтаряше, че фризурата ще седи само ако си направя трайно къдрене.
	— Сега сигурно съжаляваш, задето отхвърли предложението ми. Не се безпокой, имам нещо много по-добро. Не е замислено като плащане, стойността му е чисто идеална. Бившата ми годеница беше така любезна да ми напомни, че не притежавам достатъчно пари, за да подарявам материални неща, без да се чувствам неловко.
	— Какво имаш предвид? — полюбопитства Фрици и си каза, че онази Кински наистина е тъпа крава, нищо, че имаше право да се явява в обществото по джинси.
	— Донесох ти три шпалти.
	Автомобилът бръмчеше и Фрици не беше сигурна дали е разбрала правилно.
	— Какво си ми донесъл? Три шпори?
	— Не, скъпа, три шпалти. В светската притурка на „Стил“. Посветени са на вернисажа. Всъщност те ме попитаха… защо ли… — Ханс вдигна рамене. — През есента, преди онази глупава история, публикувах кратък разказ в „Червена факла“, фабрична работничка, майка на четири деца, разговаря с приятелката си, бивша фабрична работничка, в момента безработна, майка на шест деца, какви кожи да си купят за предстоящия театрален сезон. И двете искат норка, но жената на фабриканта също носи норка. Май редакторите в „Стил“ не са усетили иронията… Във всеки случай си помислих, че това е нещо за теб. Ти имаш прекрасни идеи — помисли само за лудите от войната, остроумна си и пишеш абсолютно правилно. Просто опитай. Ще ти помогна, ако искаш, но отдолу ще стои само твоето име. Ти можеш, сигурен съм. Това е детска игра за момиче, на което наивен свещеник е възложил да напише пиеска за Коледа, а то е създало — цитирам — „комунистически пожар“.
	Фрици преглътна. Дойде й твърде много наведнъж. Подреди си мислите и попита:
	— Кой ти каза за реакцията на свещеника?
	— Никой. Ти се държа ужасно тайнствено, но спомена, че в пресата са писали за твоята коледна пиеса, затова си поръчах всички декемврийски издания на „Нов щутгартски вестник“. — Той се ухили гордо. — В Берлин щяха да ти целуват краката, ако беше показала на сцената бременна без баща за детето си и печалбар от войната като коравосърдечен собственик на хан. А кои бяха „уважаваните личности, почувствали се лично обидени и оклеветени“?
	— О, един земевладелец. Всички, наистина всички знаят как е разреждал млякото си през гладните зими, а сега кара „Хорх“*. Може да говорят, но е възмутително да го видят на сцената, нали разбираш? Актьорите, леля ми Хулда и аз получихме заплашителни писма. Някой смачка колелото ми… — Споменът все още извикваше сълзи в очите й. Тя ги изтри бързо и заяви: — Вече няма значение. Ясно е, че и двамата сме прекарали един ужасен декември.
	[* Автомобил от висока класа, създаден от Аугуст Хорх; през 20-те и 30-те години тези автомобили са по продавани от „Мерцедес“ и „Майбах“. — Бел.прев.]
	— Добре, да приключим с този въпрос. Вече няма да споменаваме пиесата ти, само ще кажа, че според мен си проявила истинска смелост.
	— По-скоро глупост. Имах си само ядове.
	— Да, защото мястото ти не е в провинцията. В Берлин също щяха да те охулят за неомъжената Богородица, но пиесата щеше да се играе пред пълна зала. — Той й се усмихна окуражително. — Жалко, че не мога да я прочета.
	— Не е жалко. Пиесата не беше добра. Накрая и годеникът ми ме остави. Не точно заради скандала, но и той изигра известна роля.
	Не че много държеше да се омъжи за Густав, всъщност винаги се беше надявала той да й предостави разбираем за всички повод да му върне годежа. Сериозна причина, с която да излезе пред леля си и пред момичетата в бюрото: друга жена, забравени рождени дни, тайно пиянство, такива неща. Не е редно да напуснеш бъдещ господин аптекар само защото ти е скучно с него, не и когато си дъщеря на ранен във войната библиотекар. Но да сложи край точно след историята с пиесата — това беше подло от негова страна, ужасно подло. Густав се бе проявил като страхливец и подлец. Точно затова заслужаваше да види името й върху филмов плакат, така щеше да разбере каква жена е отхвърлил. От друга страна, след преживяното с Акерман професията на актриса вече не й изглеждаше така желана. Сигурно щеше да се наложи да слуша безброй ругатни и да се ядосва с куп глупави хора. Не е ли по-добре да се осмели да напише сценарий? Тогава поне ще я критикуват за собствените й идеи и претворяването им на хартия. Актрисата беше длъжна да интерпретира ролята, както си я представяше някой друг, иначе никой не би я взел на работа. Във всеки случай трите шпалти бяха великолепен подарък, Фрици се върна в действителността и се усмихна на Ханс.
	— Много ти благодаря. Радвам се, че ще имам възможност да напиша статия.
	— Няма за какво да благодариш. Ако им хареса, сигурно ще поискат още. Ще припечелваш нещо допълнително.
	Завиха по алея, застлана с бял чакъл, обградена с прастари дървета.
	— Пристигнахме. Кьонигсалее 56–59. Съвсем спокойно бих могъл да измина разстоянието пеша, но при подобни обществени събития си длъжен да пътуваш с автомобил. Ще ти опиша накратко какво ни очаква. Домакинът ни е Лудвиг фон Келер, по-големият ми брат, а изтъкваният на преден план повод за събитието е частен вернисаж на Виктор Клингенберг. Истинската причина е следната: брат ми има връзка с готвачката. — Видял неразбиращото изражение на Фрици, Ханс обясни: — Връзката им е много отдавнашна, започна още преди войната. Имат три деца, две момиченца, а преди няколко седмици се роди момче. И понеже снаха ми не проявява разбиране, наскоро брат ми й окачи на шията перлена огърлица, която му струваше наема от три къщи. И сега, естествено, Гретхен иска да покаже новото си бижу, затова организира вернисаж. Брат ми е мил човек, типичен провинциален юнкер. Обича коне, кучета и животновъдство.
	— И готвачката. Защо не се е оженил за нея, а само й прави деца?
	— Защото не е от неговата класа, а брат ми се бои от обществен скандал. Намери си съпруга от своето съсловие. Гретхен фон Келер, родена Фон Щайн, която мрази коне, кучета, животновъдство и живота в провинцията. Затова пък познава всички и знае кой кого мами, кой с кого излиза и къде ходят. Знае даже кой ще изневери скоро. Аз лично не знам с кого Гретхен слага рога на брат ми, но съм убеден, че го прави.
	Колата спря рязко пред ярко осветена нова сграда. Изглеждаше като огромен зар, покривът й беше съвсем плосък. Долният етаж май се състоеше изцяло от прозорци и пристигналите гости се виждаха зад стъклата. Фрици се почувства като в грамаден аквариум, препълнен с много скъпи и много редки декоративни риби.
	Площадката пред къщата беше пълна с автомобили, до един нови и лъскави. От пристигащите слизаха също толкова блестящи господа и дами. Накъдето и да погледнеше, виждаше мъже да се кланят и жени да си разменят въздушни целувки или да си подават ръце, отрупани с пръстени.
	— А на изток деца продължават да умират от недохранване. — Ханс стисна устни, поклати глава и слезе. Във вечерен костюм изглеждаше необичайно елегантен, дори си беше сресал косата и я бе прилепил към главата с помощта на голямо количество помада. Хлътналите бузи му придаваха много изискан вид.
	— После ще ми разкажеш как мина пътуването. Защо всъщност отидохте в частна нервна клиника? Защо не избра държавна?
	В действителност й беше все едно, говореше, без да мисли. Ханс й подаде ръка, за да й помогне да слезе.
	— Защото статията е за „Бухал“, а хората, които си купуват „Бухал“, принадлежат към средната и висшата класа. Обикновено тези читатели пращат близките си в частни клиники и предпочитат да ядат хляб без масло, но не и да имат брат в държавна лудница. Спомни си за дъщерята на месаря.
	При споменаването й Фрици неизбежно се сети за неплатената сметка — въпреки сърцебиенето и ръката на Ханс. Той очевидно бе забравил да я пусне, такива неща се случваха. Живееха в трескаво време, постоянно забравяха. Сметката на месаря обаче трябваше да бъде платена.
	— Това ме подсеща да ти кажа, че сметката при месаря не е плащана от три години. Междувременно са се събрали почти триста марки.
	Внезапен рев попречи на Ханс да й отговори. Никой, освен тях не се развълнува от необичайния шум. Изисканите дами и господа вървяха невъзмутимо към входа на къщата.
	— Ето го и нашия велик художник.
	Ханс посочи с брадичка слаб мъж с блестяща черна коса, по която нямаше и следа от помада. Изглеждаше абсолютно изоставен. Въпреки вечерния хлад беше без палто, стоеше до каменния парапет на осветения фонтан с бутилка шампанско в ръка и зяпаше водните стълбове.
	— Господин Клингенберг. Ела, искам да му кажа добър ден. Май се нуждае от малко окуражаване.
	Фрици се поколеба — открай време се страхуваше от пияни мъже, но Ханс я поведе към фонтана.
	— Виктор! — извика той и подаде свободната си ръка на олюляващия се мъж. — Виктор, стари приятелю, какво правиш тук сам? Ще умреш от студ. Слез при мен, искам да те представя на някого.
	— Ханс! — Лицето на художника грейна, но само след миг отново помрачня. — Сигурно си дошъл да присъстваш на позора ми? — попита той с натежал език.
	— За какъв позор говориш, Виктор? Това е твоята вечер, твоят празник. Всички в колонията много се гордеят с теб!
	Фрици кимна, макар пренебрежителната забележка на Роза „може ли човек да се продава така“ да беше най-любезното изказване по адрес на Клингенберг в колонията. В момента й беше все едно, много по-важно бе да продължава да държи топлата тясна ръка на Ханс.
	— Коя е тази? — попита внезапно художникът и посочи Фрици. — Трябва ли да я познавам?
	— Това е госпожица Лак, тя е… ами, всъщност, тя е… моята машинописка. Моята секретарка.
	— Аха. — Клингенберг се усмихна развеселен. — Значи същинската ти машинописка. Много ми е приятно, госпожо Фон Келер, исках да кажа госпожице Лак, разбира се.
	Фрици се изчерви, но не пусна ръката на Ханс.
	— Спести си тъпите шеги, Виктор. Какво изобщо търсиш тук, при фонтана?
	Художникът се огледа и очевидно остана много изненадан от моментното си местоположение. Олюля се и се наведе към Фрици и Ханс. Лъхна ги миризма на алкохол.
	— Бягам. Бягам от онези там вътре. Наследница на куп фабрики с коса, по-жълта от дивана на Роза, поиска да купи моята Мария. Представете си само! Предложи ми хиляда марки, но аз не си представям картината в салона на жена с коса като жълтък. Тайно извадих платното от рамката, скрих рамката в тоалетната, а картината е тук, с мен.
	Той разкопча елегантния, макар и вече доста измачкан смокинг и им показа навито платно, Фрици понечи да го попита защо просто не е казал, че картината не се продава, но тогава Клингенберг разви платното.
	В ярки цветове, с много отровно зелено и сярно жълто, беше нарисувана майка с дете. Пропорциите бяха грешни, свръхголемите глави тежаха непоносимо върху измършавелите, обезобразени от екземи тела, а на заден план се издигаха странно разкривени фабрични комини. Само един мотив изглеждаше напълно реален: безграничното отдаване в очите на майката и доверието в очите на кърмачето.
	— Разбирам ви — заекна Фрици. — Това не е картина за изискан салон. Това е… не знам какво е, признавам си… но е страхотно. Невероятно впечатляващо. Това е всичко, което може да се каже за любовта.
	— Най-сетне! — провикна се въодушевено Виктор. — Най-сетне някой да разбере за какво става дума в картината. Вестниците дрънкат за социална критика и влияние на дадаистите в изкуството ми, а то е толкова просто! Любовта. Любовта и нищо друго. Любовта на майката към детето, на детето към майката. Елате ми на гости в ателието, още в понеделник! Ще ви покажа добрите си неща, не угодническите боклуци, които съм окачил тук.
	Той се потърси, залюля се опасно и замалко да падне във фонтана.
	— Ти си щастливец, Ханс. Същинската ти машинописка е възхитително създание. Ще я нарисувам. Нали нямате нищо против да ви направя портрет, госпожице Лак? Ти ще стоиш до нея, Ханс. Виждам картината във въображението си, трябва само да ми позирате известно време. Един сеанс е достатъчен, аз предпочитам да работя по снимки. Елате в понеделник! Ще ви платя триста марки.
	— Виктор, ти си пиян! Не мога да взема пари от приятел, нали знаеш! Ще ти позираме без…
	— Ще ви позираме с удоволствие — побърза да го прекъсне Фрици, която мислеше за сметката при месаря. — Съгласни сме да дойдем в понеделник, но е добре да ни дадете парите веднага.
	— Ама разбира се! — кимна Виктор и я помилва по бузата с малката си ръка. — Греховно красива жено, ти си прекрасно създание. Прозряла си, че изкуството и капитализмът са скарани братя. Нали виждаш как продавам таланта си. За ушит по мярка костюм и чифт блестящи лачени обувки. Сравни ме с Ханс. Виж колко зле му стои евтиният смокинг.
	— Не е вярно! — възрази възмутено Фрици, но художникът не спираше.
	— Той няма нито грош, но поне стихотворенията му не висят в домовете на богати наследници с коси като жълтъци и на тлъсти банкови директори. Понякога пише лоши стихове, но никой не го хули. При мен е друго. Хиените само чакат да ми се нахвърлят. С радост биха ме разкъсали. Мразят ме, защото съм по-добър от всички други. Да, по-добър съм от тях! По-красив и по-надарен!
	Клингенберг се изправи и се олюля. Изгуби равновесие и замалко да падне в ледената вода, но Ханс му протегна ръка и успя да го задържи.
	— Успех! Слава! Обожанието на масите! — изрева художникът, сякаш нищо не се беше случило, изтръгна се от Ханс и продължи: — Превърнаха ме в дресиран пудел. В пухкаво домашно кученце. Оформиха ме по своя еснафски вкус. Моето изкуство стана фон на техния разкош!
	— Стига си говорил глупости — опита се да го успокои Ханс.
	Фрици се оглеждаше на всички страни, но изисканото общество усърдно пренебрегваше спектакъла. Само някои неодобрително поклащаха грижливо фризираните си глави.
	— Хайде, Виктор, ти си пиян. Явно се отвращаваш от изисканите глупаци, затова е по-добре да се махнем оттук. Ще повикаме нашата кола и ще те отведем вкъщи. Ще ти сваря кафе и ще ни обясниш най-новите си произведения. Ще си поговорим на спокойствие. Горя от нетърпение да чуя как си решил въпроса с третото равнище.
	Фрици мислеше за пробития покрив. Боеше се, че при това развитие на нещата Лудвиг фон Келер надали ще плати на брат си обещаната сума. Художникът обаче не се съгласи с предложението на Ханс.
	— Да разрушим всичко! — изрева той и размаха бутилката. — Да го унищожим и да изградим от руините нов живот! Да ги изгорим! Да ги убием! Всички до един! Експресионизмът беше съвсем прав…
	Фрици се почувства зле. Не знаеше дали се страхува от или за пияния, бушуващ художник.
	— Ханс! — помоли жално Клингенберг. — О, Ханс, годините в колонията, при вас… най-доброто време в живота ми! Моят живот! После всичко тръгна надолу… надолу, казвам ти!
	— Глупости, Виктор! Но ако наистина се чувстваш зле, върни се при нас. За теб винаги ще се намери място. — Ханс се усмихна успокоително. — Хайде, ще те заведа в колонията. Ще прекараш една нощ там и ще се почувстваш като новороден. Какво ще кажеш?
	— Да повикам ли шофьора? — попита шепнешком Фрици.
	— Да, моля те, побързай — отговори Ханс. — Берлинските любители на изкуството не бива да го виждат в това състояние. Ще се скара с някого и утре ще съжалява.
	— Хайде да убиваме! — ревна отново художникът.
	Фрици хукна към изхода, а Ханс извика подире й:
	— Ако се удавя преди завръщането ти, Фрици, запомни: „Виктор Клингенберг си взе студена вана“ е много добро заглавие за статия.
	Тя се засмя, но преди да отговори, художникът започна да бълва лозунги, каквито могат да се чуят само от пияни работници на Първи май. Фрици му обърна гръб и тръгна да търси колата им.
	За съжаление не успя да я открие веднага под мъждукащото електрическо осветление. Най-сетне намери шофьора на паркинга, но се наложи да чака, защото той тъкмо играеше на седемнайсет плюс четири с шофьора на нов „Хорх“ и й заяви, че в никакъв случай нямало да си изпусне късмета. Едва когато загуби цялата си печалба, изрази готовност да отиде с Фрици до фонтана. По пътя постоянно забавяше ход, защото от градината долитаха застрашителни шумове.
	— Ако онзи ми измокри колата, ще ми платите допълнително — заяви шофьорът, докато Фрици го теглеше за ръкава покрай забележително безразличните гости.
	Най-сетне стигнаха. Двамата мъже седяха на парапета и си деляха една цигара. От вечерните им костюми капеше вода.
	— Никога не се бях къпал във фонтан — заяви Ханс с цялото достойнство, на което беше способен мокър мъж в мокър евтин смокинг. — Чувствам се страхотно освежен.
	— А аз искам да съм мъртъв — изхълца Виктор Клингенберг. — Защо не ми позволи да се самоубия? Защо, Ханс, защо?
	— Пияният струва допълнително — отбеляза шофьорът и протегна ръка към Ханс. — Ако се изповръща върху седалката, ще ви пратя сметка за почистването.
	— Няма ли и ние да си отидем вкъщи? — попита Фрици и проследи с копнеж отдалечаващия се шофьор. Изпитваше силно съчувствие към мокрия Ханс — устните му бяха посинели от студ. — Ще настинеш, нищо чудно да пострадат и дробовете ти. Моля те, Ханс, хайде да си отидем вкъщи.
	— В никакъв случай! Сега ще влезем в къщата и ще се държим очарователно. Благодаря ти. — Това се отнасяше до подадената му кърпичка. Успя да си избърше лицето поне отчасти. — Тръгвай с мен, греховно красива жено. В момента съм силно мотивиран. Съвсем ясно си представям как ще се чувствам през зимата, когато в спалнята ми прокапе.
	— О, Ханс — въздъхна Фрици, посегна към ръката му и попита кокетно: — А какво ще получа, ако утре Виктор продаде картината на дамата с коса като жълтък?

	* * *

	Още при полуотворената двукрила врата ги посрещна вълна от тютюнев дим и смесица от парфюми. Удариха се в стена от човешки гласове и оркестрово изпълнение. Огромната зала беше остъклена от три страни и съчетанието между прозорци, сив мраморен под и пълна липса на мебели пораждаше обезпокояващо усещане за празнота — въпреки голямата навалица. Висящият в средата чудовищен полилей хвърляше пъстра светлина върху обилно напудрените рамене на дамите и бледите, надменни лица на господата.
	— Ханс, дарлинг! Ти дойде! Наистина си тук! — Млада дама се хвърли към тях, нададе пронизителен писък, който вероятно изразяваше въодушевление, и прегърна графа. Само след миг обаче се отдръпна и заяви обидено: — Но ти си чисто мокър!
	„Горната част на синята й рокля също се намокри“, установи Фрици със злобно задоволство. Очевидно младата дама беше снахата на Ханс, Гретхен фон Келер. Тя беше от типа жени, за които е трудно да кажеш красиви ли са, или просто хубавички. Видът й показваше наличие на много пари. Косата й, подстригана равно до брадичката, блестеше във всички нюанси от платинено до бяло злато, а кожата, редовно глезена с ултравиолетова лампа и подхранващ крем, бе придобила мек бронзов тон. Дори звукът на гласа й наподобяваше дрънкане на монети.
	— Защо си мокър? — попита приближилият се Лудвиг фон Келер и измери Ханс с враждебен поглед. Смокингът му стоеше много по-добре, отколкото на по-младия му брат, но според Фрици беше доста опънат на корема. — Как успя да се намокриш целия? Отдавна не е валяло.
	— Двамата с господин Клингенберг се изкъпахме във фонтана. Популярно е сред хората на изкуството. — Ханс вдигна надменно лявата си вежда — намек, че само пълен идиот не е наясно с това основно правило в художествените среди. — Господин Клингенберг реши да си отиде вкъщи. Твърде късно се сети, че си е забравил хавлията.
	— Явно и ти си дошъл без хавлия!
	Лудвиг фон Келер даде знак на един прислужник да донесе кърпи и се обърна към Фрици.
	— Вие вероятно сте достойната за съжаление придружителка на моя луд брат?
	— Аз им подавах сапуни и гъби — обясни с мека усмивка Фрици. — Господин Клингенберг не влиза във водата без банска шапка. Някой трябва да е наблизо и да му я сложи — ако си я сложи сам, ще се отрази негативно върху креативността му.
	Господин и госпожа Фон Келер местеха погледи от Фрици към Ханс и обратно. Не изглеждаха особено убедени дали хората на изкуството си позволяват подобни волности.
	— Понякога си слага капитанска шапка, но само на големи празници или по случай рождения ден на Ленин. — Ханс си подсуши косата с хавлия и къдриците му отново щръкнаха на всички страни. — Къде са експонатите?
	— Експонатите? — повтори Гретхен фон Келер, която все още зяпаше девера си с отворена уста. Най-сетне си спомни за скъпото си възпитание и заекна смутено: — Ох, ами…, картините са в чайния салон, но аз заповядах да заключат вратата. Дарлинг, не ме разбирай погрешно, аз обожавам Виктор Клингенберг, наистина, но картините му… те са…
	Тя замислено нави на показалеца си перлената огърлица, струвала наемите от три къщи.
	— Картините му са толкова потискащи… въпреки красивите цветове. Да, цветовете му са много приятни, но как да организирам успешна вечер с ужасяващи картини по стените? Хората са дошли тук да се забавляват.
	Сякаш за да докажат истинността на думите й, от съседната стая долетяха звуци на джаз. Мина прислужник с табла и Гретхен подаде на всеки по чаша шампанско.
	— Хайде, дарлинг, подари на скъпата си снахичка първия танц. А после непременно трябва да те представя на приятелката ми, очарователната госпожица Хаузер. Вече съм й разказала за теб. Обзалагам се, че веднага ще се разберете, тя чете ужасно много. Затова и още не е сгодена, макар да е много хубавичка. Споменах ли, че баща й е собственик на фабрика за селскостопански машини? За съжаление тя е единствено дете, двамата й братя паднаха за родината. Каква трагедия! После имам и друга изненада за теб. Лудвиг, ти се погрижи за малката приятелка на Ханс. Покажи й кактусите!
	— Скъпа Гретхен, аз съм ужасен танцьор, нали знаеш… Кракът ми… А и не ми се ще да оставя госпожица Лак…
	Нищо не помогна. Гретхен се вкопчи като хищник в ръката му и го поведе към съседната стая, където свиреше оркестър. Фрици гледаше след тях, загубила ума и дума.
	— Жена ми е много темпераментна — отбеляза сухо Лудвиг фон Келер и направи поклон. — Приятно ми е, аз съм по-големият брат. С кого имам честта?
	— Елфриде Лак. Аз съм машинописката на брат ви.
	— О, машинописката му? Прекрасно е, че сте се съгласили да придружите нашия Ханс тази вечер. — Той я измери с преценяващ, но не непременно враждебен поглед, и й подаде ръка, за да я отведе при кактусите. Усмихвайки се любезно на всички страни, преведе Фрици през навалицата от гости. — Наистина се радвам, че сте тук. Никак не е приятно мъж да се появи сам на светско събитие, изглежда някак… гладен. Знаете ли, госпожиците са като пчелите. Щом една пчеличка установи, че някое цветенце си заслужава усилията, останалите пчелички се втурват към същото цветенце.
	— Май не ви разбрах…
	— Какво има за разбиране? — Погледът му издаде, че е свикнал жените да слушат премъдростите му безмълвни и възхитени. — Следващия месец скъпият ми брат ще навърши трийсет и пет години — продължи раздразнено Лудвиг. — Има си само онази чудовищна вила, иначе нито пфениг. И не желае да я продаде. Цялата мебелировка е моя собственост… всъщност не заслужава това означение, защото е ужасно износена. Година след година Ханс едва събира пари да си плати данъците, за ремонти да не говорим. Така нареченият му вечерен костюм е обида за всеки приличен човек, другите дрехи в гардероба му също. Той е талантлив автор, няма да го отрека. Убеден съм, че има сили да напише велик роман, но докато няма пари, ще продължи да пише портрети на съвременници и да ги публикува във вестниците… и ще благодари за всяка поръчка. За аристократ в това положение има само един изход: женитба за буржоазка. Задължително богата. Най-богатата. Ужасно е жалко, че Ханс пропусна възможността да се ожени за Кински. Знаете ли какво е състоянието й!
	— Тя го е измамила — възрази решително Фрици. — Нима очаквате брат ви да се ожени за жена, която му изневерява?
	— Какво значение имат изневерите? Живеем в двайсети век, войната свърши, човек трябва да върви с времето. Ако Ханс не беше вдигнал толкова шум, историята щеше да се забрави много бързо. След вас, моля!
	Той отвори лакирана в бяло врата и я пропусна да влезе. Помещението се оказа пълно с кактуси. Саксиите стояха върху шахматно подредените плочки на пода или бяха наредени в цветарници, а под един прозорец беше оформена истинска пустинна местност. Животинче, подобно на мишка, тичаше по чист, добре поддържан пясък, но Фрици не се заинтересува от него. Кипеше от гняв. Не успя да каже нищо, защото Фон Келер не спираше.
	— Ясно ми е, че няма да се съгласите с разсъжденията ми. Не желаете да разберете. Поведението ви е логично — от вашата за съжаление незначителна гледна точка. Вие имате слабост към Ханс, но повярвайте, един изгоден брак би бил от полза и за вас.
	— О, вярвам! — изфуча Фрици. — Вашата любима готвачка навярно отдавна е спряла да готви. Купили сте й жилище в хубав, но не твърде изискан квартал и сте я пратили там да седи по цял ден и да чака кога ще благоволите да я удостоите с посещението си. Намерите ли време за нея, тя е длъжна да бъде ведра и весела, всякакви обвинения и критики са забранени. Бедното създание не може да си ги позволи, защото много бързо ще се озове на улицата. Дори не си представя как ще поиска от вас издръжка за децата си! Затова е мила и благодарна, а ако е хитра, сигурно всеки месец пести от щедрите ви плащания, за да има с какво да живее на стари години.
	— Вие… вие сте…
	Лудвиг фон Келер не успя да се доизкаже. Ханс нахлу в помещението, улови ръката на Фрици и кресна:
	— Тръгваме си, веднага! А ти не забравяй чека за ремонта на покрива, чуваш ли! Обеща ми го, а аз искам и занапред да те смятам за човек на честта — въпреки всичките ти недостатъци. Най-добре го изпрати по куриер, не е нужно да го носиш лично. Да си вървим, Фрици. Не се мотай, отдавна трябваше да сме изчезнали!

	* * *

	Най-после излязоха от имението, заемащо номера 56–59 на „Кьонигсалее“. Спряха и поеха дълбоко хладния нощен въздух.
	— Какво се случи? — попита Фрици и си закопча палтото. — Нямах намерение да стоя дълго, скъпият ти брат е завършен задник… моля да ме извиниш за израза. Съвсем сериозно се опита да отнеме на Гейбъл първенството в личния ми списък на достойни за отвращение мъже.
	— Онази госпожица Хаузер се оказа горе-долу поносима. Сигурно е мило момиче, но аз не си падам по дебютантки, а ако книгите на Куртс-Малер*1 и Карл Май*2 означават четене, значи тя наистина чете много. — Ханс разтърси глава и се опря тежко на бастуна. Въпреки това изглеждаше развеселен. — Забележително момиче. Съвсем открито ми разясни намерението си да вложи петдесетте хиляди райхсмарки зестра само в брак с граф, художник или разбойнически главатар. Обясних й, че в наше време няма благородни разбойници. Шефовете в професионалния бокс, борците и агентите им навярно са модерните разбойници — тъкмо започнахме да обсъждаме този проблем и стана интересно, когато се появи Гретхен с изненадата си.
	[*1 Хедвиг Куртс-Малер (1867–1950) — немска писателка, авторка на повече от 200 любовни романа, много популярна приживе. — Бел.прев.]
	[*2 Карл Май (1842–1912) — немски писател, продуктивен автор на приключенски романи. — Бел.прев.]
	Тръгнаха бавно към вилата и Фрици по навик посегна към ръката на Ханс.
	— Доведе ми самата Кински, нагласена като елхата в „КаДеВе“ два дни преди Бъдни вечер. — Ханс се потърси. — Започна да ме разпитва как съм и дали още й се сърдя. Дали й се сърдя — точно това бяха думите й! Да й се сърдя? Човек се сърди на някого, който е забравил да свали млякото от печката или е закъснял десетина минути за уговорената среща. Тя изобщо не е разбрала какво се случи тогава. Какво означаваше за мен да я видя с Гейбъл и кучешкия камшик. С Гейбъл бяхме приятели. Винаги съм го харесвал. Толкова е земен…
	— Така ли мислиш? На мен винаги ми изглежда ужасно нагъл.
	— О, това е само маска! В действителност е несигурен. — Ханс претърси джобовете си за табакерата, запали цигара и продължи: — Всъщност Гейбъл е чудесно момче и талантлив певец. Когато се запознахме, беше без работа, за пореден път. Трудно му е, защото изглежда като евреин, в добрите заведения понякога не вземат такива. Тогава на Роза му хрумна да му дадем американски псевдоним — според нашите сноби всички американци са евреи, но пък американците са на мода. Прекръстихме го миналата година, през пролетта, с шампанско и светена вода — подарък от майката на Влад след поклонническо пътуване. Паметна вечер беше… Никога не бих помислил, че Гейбъл ще се забърка с годеницата ми, никога! Неговото предателство ме засегна много по-силно от изневярата на Кински.
	Отново спряха, вдъхнаха жадно аромата на нацъфтелите череши, вслушаха се в рядката за Берлин тишина.
	— Знаеш ли — продължи Ханс, — междувременно осъзнах, че обвързването ми с онази жена нямаше да завърши добре — със или без Гейбъл. Тя е прекалено много светска дама за мъж като мен, освен това чете единствено клюкарските страници. Искаш ли да си дръпнеш?
	Подаде й цигарата, Фрици пое дима и Ханс хвърли фаса на улицата.
	— Представи си, че наистина се бях оженил за Кински… Какъв ужас! — Той направи крачка към момичето. — Щеше да се наложи да се разведем.
	— Е, не е задължително — отвърна тя и изписа на лицето си замечтано изражение. — Уважаемият ти брат, например, ми заяви, че бракът ти с Кински щял да бъде и в моя изгода. Непременно съм щяла да получа трайно къдрене и дори малко жилище.
	— На Лайпцигерщрасе, точно над неговата готвачка — засмя се Ханс и продължи сериозно: — Аз не мога така. Аз съм прекалено старомоден или прекалено модерен или… не знам. С любовта е като с изкуството: ако го правиш с половин сърце, по-добре да се откажеш.
	— Като Абел, нали? Приятелят от „Април“ на Йозеф Рот! Имам предвид онзи, дето се връща съкрушен от Ню Йорк, защото е изгубил жената на живота си.
	Фрици го погледна с лудо биещо сърце и Ханс избухна:
	— Точно така! Сигурно ще ти прозвучи изненадващо, но те моля: остани при мен. Завинаги. До края на живота ми. Не желая да пропилея шанса си като Абел. Никога няма да намеря жена, която в такъв момент говори за Йозеф Рот!
	Фрици го прегърна и шепнешком изрецитира последното изречение на Рот:
	— _Животът е много важен, много важен — засмях се и заминах за Ню Йорк._

	* * *

	— Имаме си една поспаланка и един нощен мечтател. Досега не бях срещал такова съчетание — пошегува се Роза, когато Фрици отметна завивката и се надигна с широка прозявка. Часовникът над мивката показваше единайсет и половина. Почти обед.
	Пътят до вилата се бе проточил. Млекарят беше минал покрай тях и на отиване, и на връщане. Втория път ги посъветва да си вземат стая. Не му се разсърдиха. Едва когато мрачен старец, любител на ранното ставане, ги заплаши с нравствената полиция, Ханс отведе Фрици до градинската къщичка.
	— Искаш ли кафе?
	Тя му благодари с грейнало лице. Не й струваше ни най-малко усилие да свикне с кафето на Роза: истинско кафе на зърна с някаква тайнствена добавка, която той упорито отказваше да разкрие, но твърдеше, че уникалният вкус се дължи именно на това специално нещо, добавено на върха на ножа. Според Фрици тайната на добрия вкус се криеше в липсата на популярната карлсбадска добавка за кафе, на цикория и смляно цвекло, но беше достатъчно мъдра да не споменава какво мисли. Защо да разваля доброто настроение на Роза?
	— Представи си какво се случи — подхвана той в нетипичен за него пристъп на клюкарство. — Сутринта Влад отишъл в перачницата да се изкъпе. Неочаквано се появил Гейбъл и го попитал дали смята да посети малкия Фон Бруней. Нали се сещаш, красивия любовник на граф Савицки, дето си разряза вените. Влад потвърдил и знаеш ли какво станало тогава? Гейбъл заявил, че тъкмо отивал при него, минал само да си вземе чисто бельо от сушилката и казал на Влад, че ще го почака. Не повярвах на ушите си! Значи не е съвсем безразличен към съдбата на малкия Фон Брунен!
	Роза я погледна доволно, но тя само отпи глътка кафе. Днес дори ужасният Гейбъл нямаше да й развали доброто настроение.
	— Роза, ти си комунист, знам, искаш да вярваш в доброто у всеки човек, точно затова те обичам, но според мен в момента Гейбъл преследва граф Савицки.
	Лицето на Роза видимо се напрегна и Фрици допълни утешително:
	— Всъщност няма значение защо отива там. Най-важното е господин Фон Брунен да се зарадва.
	— Ох, не знам… Гейбъл е ужасна свиня, естествено, но понякога се държи много мило. — Роза седна до нея на жълтия диван и вдигна огромната глава на Грегор върху коленете си. — Винаги се притичва на помощ. Така например, не друг, а той тайно осигури на Ханс интервюто с онази Бербер, и то след историята с кучешкия камшик. Само не казвай на нашия рус приятел — той е прекалено горд, за да приеме нещо от Гейбъл. Според мен е глупаво, тази сутрин го казах на Ханс: той пише статия след статия за разбирателството между народите, а не може да прости на Гейбъл. Макар постоянно да повтаря колко се радва, че се е отървал от онази.
	— И какво още казва Ханс? — полюбопитства Фрици.
	Типично за Роза: сигурно знаеше какво става между нея и Ханс, но не се месеше. Сърцето й преливаше от щастие.
	— Как е той? Снощи се прибрахме пеша от къщата на брат му. Как е кракът му?
	— Нищо не ми каза, значи се чувства добре. Тръгнах си, защото се появи брат му, а в момента при него е Кински. Видях снобския й автомобил да спира пред входа. Сигурно после ще е в лошо настроение.
	— Кински?
	В главата й гръмнаха тревожни камбани. Ами ако двамата се помирят? Ами ако Ханс е искал само да я накара да ревнува? Добре, тази теория куцаше, но въпреки това онази жена нямаше работа при него. Отвратителният му брат също. Снощи Ханс изрично му бе заявил, че не е нужно да идва лично.
	— Какво искат от него?
	— Лудвиг донесе чека. — Роза се усмихна доволно. — В понеделник Ханс ще плати на лекаря, на продавачите на зеленчуци и на газовата компания. Сметката за въглища също не е плащана от месеци. Дано му останат пари да си купи и нови летни обувки…
	— Нали парите са предвидени за ремонт на покрива? — попита с отсъстващ вид Фрици. Защо Кински е отишла при Ханс? Защо се е разбързала?
	— Да, разбира се. Ако остане някой пфениг, ще купим керемиди. Един от художниците, едър, с белег на челото, познава майстор, готов да ни помогне за реденето. Според мен обаче парите няма да стигнат. — Роза въздъхна и допи специалното си кафе на малки, сладки глътки. — Виж, минава автомобилът на госпожа Кински.
	Фрици опита да се усмихне. Изведнъж й стана студено.
	— Ханс е завършил статията за лудите от войната. Отивам при него. Сигурно се нуждае от мен… от машинописка, искам да кажа.

	* * *

	Ханс я очакваше. Седеше на стълбището пред вилата, пушеше и подритваше празна бутилка от шампанско, останала от последното увеселение. Изглеждаше уморен, бузите му бяха хлътнали повече от обикновено, дори къдриците му висяха изтощени.
	— Здравей, Фрици. — Той се постара да се усмихне, но не се получи. — Мисля, че трябва да си поговорим.
	— Трябва ли? Аз не чувствам потребност да говоря, за мен всичко е наред — отговори тя. — О, Ханс, аз съм напълно щастлива. Не искам нищо повече.
	— Тогава съжалявам още повече за онова, което се налага да ти кажа. Ела, седни. — Той посочи стъпалото под неговото, запали й цигара от фаса на своята, запали и за себе си.
	Известно време седяха в мълчание, главата й облегната върху коляното му. Наблюдаваха мършавата котка, дебнеща плячка между дърветата в двора, Фрици почти свърши с цигарата, когато Ханс заговори отново:
	— Ние с теб нямаме бъдеще. Не ме прекъсвай, моля те, изслушай ме. Ужасно съжалявам за случилото се снощи… не, не съжалявам. Един писател, май беше Уайлд, е казал, че човек не бива да съжалява за неща, които са го направили щастлив. Не съжалявам за случилото се, но ужасно съжалявам, че се случи, защото няма да доведе доникъде. Не мога да се оженя за теб, защото нямам достатъчно пари дори за себе си. В момента не знам дори дали ще мога да ти платя следващата заплата.
	— Не говори така, Ханс. Били сме заедно само веднъж — възрази меко тя и стисна ръката му. — Не е нужно веднага да се оженим.
	— Да, разбира се, няма да идем в гражданското още в понеделник, но един ден и това ще стане. Аз те обичам. Влюбих се в теб в мига, когато влезе в музикалния салон, негримирана, с дебели чорапи, погледът ти пълен с надежда и любопитство. А после цитира Елзе Ласкер-Шюлер. Как мислиш, защо се опитах да те изгоня? И защо побеснях от ясно изразеното ти възхищение от пеенето на Гейбъл!
	Фрици кимна. Притисна се силно към коляното му, вкопчи се в ръката му. После обаче вдигна глава.
	— Аз също те обичам, Ханс, ти го знаеш, но ние живеем в двайсетте години, не е нужно да се женим. Просто ще бъдем заедно.
	— Да, но няма да сме женени. — Настойчивостта му я смути. — Юридически има разлика.
	— Юридически да, реално не. Аз искам да бъда с теб до края на живота си и ми е абсолютно все едно ще имаме ли обща семейна книга, или не. Въпросът е, че не мога да се оженя за теб, не мога и да излизам с теб, защото нямам пари. Не мога да си позволя дори машинописка.
	— Ако се ожениш за мен, ще си спестиш този разход — опита се да го развесели Фрици. — Стига, Ханс, за какво се притесняваш? Мога да си потърся друга работа. Добра съм и без проблеми ще ме назначат в някоя кантора. Ще си вземам работа за вечерта и ще печеля поне 120 марки месечно. А ти би могъл да се върнеш в университета или другаде, където търсят умни хора… Защо не попиташ по книжарниците, там сигурно плащат добре? Заедно ще се справим.
	— Няма да стане, Фрици. Ще ти разкажа една история. Става дума за мой приятел, казваше се Валтер. Участваше в представянето на бойни изкуства в училището по изкуствата в Лерхенфелд, там се запозна с бъдещата си жена Лавиния. Тя беше великолепна, страхотна танцьорка. Появата й като света Сузана предизвика всички консервативни берлинчани. Двамата започнаха да работят заедно, бяха гениални, макар и невинаги в хармония. Веднъж я видях да го влачи за косата през сцената. Но се обичаха безумно, вдъхновяваха се един друг. Заедно въведоха танца с маски в Германия. Правеха всичко сами: костюмите, постановките. Сами си бяха агенти и касиери. Парите им стигаха само за материали. Живееха на чай и сухари, нямаха нищо, освен любовта си и много, много идеализъм. Един ден Лавиния забременя. Случи се през есента на двайсет и трета. През юни двайсет и четвърта Валтер се прибрал една вечер вкъщи — тъкмо имал работа в танцов оркестър — и жена му го посрещнала със зареден пистолет. Заявила му, че не може повече, че е изтощена до смърт. Постоянен глад, безпаричие, безкрайни усилия — всичко това погълнало любовта им. Застреляла го, после и себе си. Това се случва, когато хората вярват, че могат да живеят само от любов.
	— С нас това няма да се случи. Ние сме други.
	— Всички така мислят, Фрици. — Той очерта с показалец линията на веждите й, усмихна се. — Толкова си хубава…
	— Тогава продай къщата! Ще се нанесем в малко жилище, казват, че в „Панков“* било евтино. Не искам нищо. Само теб.
	[* Източен район на Берлин, в началото на XX в. все още със селски характер. — Бел.прев.]
	— Не мога да продам къщата. — Ханс съжалително поклати глава. — Според завещанието брат ми има право да я купи, и то на половината от пазарната цена. Ако му я продам, той ще я разруши и ще построи поредния стъклен сандък. Но дори да не съжалявах за петстотинте години история, продажбата няма да ни помогне. Къщата е ипотекирана, защото трябваше да платя данък наследство, и щом изплатя ипотеката, няма да ми остане почти нищо. Ще покрия разходите по продажбата и край. Тази сутрин обсъдих положението с Лудвиг. Единственият изход от финансовата мизерия е да се оженя за госпожица Хаузер или за Кински. Точно по тази причина тя ме почете с посещението си тази сутрин.
	— Няма да го направиш, нали? — паникьоса се Фрици. — Моля те, не го прави!
	— Няма, обещавам ти. — В очите му светна упоритост, гласът му прозвуча решително: — Или ще се оженя за теб, или изобщо няма да се оженя. Не искам…
	— О, колко хубаво! — Господин Шмит се бе приближил безшумно с босите си крака и ги дари с бащинска усмивка. — Позволявате ли да ви поздравя?
	— Да, поздравете всички ни, но само защото преживяхме войната. Не желая други поздравления. — Понякога Ханс ставаше забележително арогантен. — Навярно отивате в градината. Моля, обаждайте се, за да ви направим място. — Той се отдръпна и господин Шмит слезе по стълбището с педикюрираните си стъпала. — Желая ви хубав ден.
	Старият господин го измери с унищожителен поглед и промърмори, без да се обърне:
	— Надявам се младата дама да каже не.
	— Не беше нужно да се държиш зле с бедния човек, Ханс, той не е виновен. — Фрици стисна ръката му и помоли пламенно: — Аз ще работя и ти ще работиш, така ще имаме повече от сега, защото няма да плащаш на машинописка, ще спестяваш заплатата ми. Ще завършиш романа си и кой знае, може би ще го филмират…
	— Не, Фрици, няма да направят филм от романа ми. Той не е подходящ за киното. Той е грозен, тъжен и брутален. Ще бъда щастлив, ако поне го отпечатат. Моята книга е за войната, но в нея не пише как нашите славни войници са изгубили въпреки невероятните си усилия и всеобщото великолепие, само защото еврейските социалисти са вдигнали въстание. — Ханс тръсна глава. — С такава книга не се печелят пари, а дори да взема някоя марка, няма да й се радвам. Чувствам се длъжен да употребя парите за нещо смислено, да ги даря на инвалиди, например. Не бих могъл да живея с пари, спечелени от описанието на страданията им. Разбираш ли какво се опитвам да ти обясня? Аз нямам пари и никога няма да имам. Затова не желая да подхранвам надеждите ти. Ти си прекрасна и си готова на всичко за мен, но няма смисъл да сме заедно, ако не мога да ти предложа бъдеще.
	— По дяволите, Ханс! — изфуча Фрици. Започваше да се ядосва. — Щом си убеден, че не можеш да живееш от писане на книги, потърси си добре платена работа и гледай на писането като на приятно странично занимание. Или почни да пишеш книги, които се харесват, например криминални романи!
	— Със сигурност няма да го направя! — Ханс пребледня от гняв. — Нима искаш и аз да се чувствам като бедния Виктор Клингенберг? По-добре да гладувам, но няма да се откажа от писането и няма да се продавам. И насън не бих си помислил да напиша кримка. Криминалните романчета са за идиоти. Преди да се принизя до тях, ще ида на Мюнцингерщрасе — там човек си продава тялото, но не и душата.
	Фрици кимна. Спомни си какво бе казал Роза: за Ханс изкуството винаги е на първо място, а след него идва голямо празно пространство.
	Тя пое дълбоко дъх няколко пъти и попита с овладян глас:
	— След като ми изясни становището си, бих желала да попитам как си представяш бъдещето ни.
	— Не знам. — В очите с цвят на боров мед се четеше безпомощност. — Наистина не знам. Никога не съм имал по-добра секретарка, но ако предпочиташ да си потърсиш друго място, ще ти напиша отлична препоръка. — Усмихна се криво. — Защо да не останем приятели?
	Тя кимна и пак си припомни думи на Роза: С времето станахме добри приятели. Така в крайна сметка получих място в живота на Ханс.
	— Добре — проговори, опитвайки се да запази самообладание.
	Дойде й твърде много наведнъж. Също както миналата есен, когато отиде набързо в библиотеката да вземе „Вълшебната планина“ за баща си, върна се вкъщи и го завари умрял. Проумя какво се е случило, но не го почувства. Сякаш онемя и оглуша.
	— Да — повтори тихо, — в това има смисъл.
	Какво казваше леля Хулда? „Дамата не противоречи на кавалера, никога.“
	— Да — каза за трети път, — звучи много смислено.
	Замахна и удари на Ханс оглушителна плесница. Той я зяпна изумен, а тя заяви:
	— Ударих те, защото си невероятно страхлив. Нямам думи да опиша колко ме отвратиха извиненията ти. Страх те е, признай си. Радвам се, че си изяснихме този въпрос. Представи си какво щеше да стане, ако чак след пет години брак бях разбрала колко ти е удобно да се криеш зад скъпото си изкуство. Направо ми се гади от теб. Хайде да влезем. Става студено, а и трябва да препиша цялата ти статия за „Бухал“. Ще се наложи да стоя до късно и ще искам допълнително заплащане.

	* * *

	Първата й работа беше да извади прецъфтялото лале от бутилката и да го хвърли в кошчето. После затвори здраво вратата на кабинета и понеже нямаше ключ, довлече до вратата стола за посетители и подпря бравата. Спусна дебелите, ужасно прашни завеси от копринено кадифе, за да не гледа навън. Не включи газовото осветление. Опря глава върху своята „Орга Приват“ и дълго остана така, разтърсвана от сухи хълцания. Искаше й се да плаче — спасителни сълзи след прозрението, че Инге се бе оказала права: и бедните мъже бяха свине. Единствената разлика с богатите беше, че богатите плащаха на жената да си накъдри косата, преди да я целунат, и след раздялата й оставаше нещо реално. А тя… тя си нямаше нищо.
	Фрици се поколеба дали да доведе тази мисъл докрай. Изгубила беше баща си, годеникът й я бе напуснал, пиесата й беше предизвикала скандал, Ханс я бе оставил заради изкуството — и ето я сега, без семейство, без пари, без любов. Не притежаваше нищо, нищо, нищо. _Зад очите ми стоят води_ — изрецитира наум Фрици, но после се сети, че стихът беше на Елзе Ласкер-Шюлер, а Ханс й бе развалил удоволствието от любимата й поетеса.
	Не знаеше колко време е останала така, взряна със сухи очи в мрака. Във всеки случай по някое време чу чукане, но не реагира. Навярно е дошъл Ханс и ще попита докъде е стигнала със статията. По-добре да скочи през прозореца.
	Чукането продължи.
	— Фрици, отвори, знам, че си вътре.
	Не бе в състояние да каже на кого принадлежи гласът. Роза? Влад? Не беше Ханс. Не искаше да вижда Роза — той беше най-добрият приятел на Ханс и щеше да й приведе хиляда и една причини защо Ханс не е мръсник. А Влад беше още по-ужасен, той щеше да разкаже новината на цялата колония.
	— Добре, остани си вътре. Ще ти сложа пред вратата купичка с ванилов пудинг. Още е топъл. Има и шоколад. Начупи го на малки парченца и ги пусни в пудинга, разбрахме ли се? Мама ми правеше пудинг с шоколад, когато се чувствах зле. Опитай, уверявам те, че помага — продължи мъжкият глас и Фрици разбра, че не е Роза.
	Роза си имаше бавачка, изрязваше статиите си и й ги носеше. Бе споменал майка си само във връзка с автомобила. Тогава Влад? Или някой друг, научил историята от господин Шмит?
	— Ще се отдалеча. Хайде, излез.
	Шумът от отдалечаващи се стъпки по скърцащия паркет потвърди казаното, Фрици се почувства глупаво. Стана и отвори вратата. В коридора я очакваше красиво подредена табла с купичка димящ пудинг, блокче шоколад и писмо, Фрици вдъхна дълбоко аромата на ванилия и осъзна колко е гладна. Вдигна таблата и още докато я носеше към бюрото, хапна една лъжичка пудинг. Имаше вкус на сметана и ванилия и наистина я утеши. Какво казваше леля Хулда? „Глад се римува с хлад.“ Поетите сигурно не биха го одобрили, но сентенцията звучеше съвсем вярно. Изгълта пудинга, дори облиза купичката. Чак тогава посегна към писмото. Отвори го и веднага позна почерка. Трогателно тромави буквички! Гейбъл, естествено!
C>
	Господин Шмит ми разказа какво се е случило. Много съжалявам. Ние, мъжете, сме свине, всички до един, но аз вярвам, че Ханс много Ви обича. Просто го е страх да не го наранят отново. Вие не бяхте тук, но аз знам колко зле се чувстваше след изневярата на Кински. Ако мога да направя за Вас още нещо, освен пудинг, моля да ме уведомите. А дотогава ми се доверете по следната точка: когато човек е изгубил всичко, може спокойно и без риск да рискува всичко. Понякога чувството е много хубаво.
@	Ваш Курт
C$
	— Много се радвам да се запозная с вас, господин Райбетанц — излъга Фрици и се постара да се усмихне учтиво.
	От пръв поглед й стана несимпатичен, навярно заради погледа, с който бе измерил недобре подстриганата й коса, а може би и защото предпочиташе да си остане вкъщи, а не да е тук, в препълнената кухня. Само че там беше Ханс, седеше на дивана и Роза го учеше да пише на машина. При появата на Фрици им стана неприятно, затова тя грабна сребърната рокля и червилото и изскочи навън. В гнева си затръшна вратата толкова силно, че съвсем ясно чу как чашите зазвънтяха.
	Не знаеше какво я гневи повече: брилянтната статия на Ханс за лудите от войната или усилията му да научи машинопис от Роза, което означаваше еднозначно намерение да я уволни. Не че тя много държеше да остане, вече си беше обещала довечера да попита Гейбъл дали би могъл да я препоръча някъде, той познаваше всякакви хора, но фактът, че Ханс планираше отстраняването й така открито и безсрамно, я вбеси. И то с помощта на Роза. Никога няма да му прости тази подлост. Всички мъже са свине, даже гейовете — безспорна истина!
	Тя отиде при Инге, която живееше с майка си и един наемател в жилище недалеч от Александерплац. За щастие майката бе излязла, а наемателят хъркаше оглушително зад избелелия параван и двете жени можеха да си поговорят спокойно.
	Приятелката й прие изповедта мълчаливо, сложи вода за чай и рече:
	— Ще ти направя прическа, казва се „Итън Кът“. Косата е много къса и няма нужда от къдрене. Ще те измия с оцветяващ шампоан.
	Фрици отново бе нападната от сухи хълцания. Чувстваше се пълна глупачка — да изгуби самообладание заради някакъв тип, когото познаваше едва от няколко дни.
	— Радвай се, че се случи сега — заяви Инге, докато смесваше някакви вонящи течности в емайлиран съд. — Първо, вече всичко е зад гърба ти, второ, ти си нова в града, лицето ти е ново, неупотребено. Сега е времето да влезеш в киното. Мъжете само пречат. Погледни мен. Ако не се случи чудо, ще си остана статистка, но преди пет години имах предложение — щяха да ми дадат стипендия и да ме пратят в училището за актьори в Кьолн.
	Тя вдигна рамене и започна да разпределя вонящата каша по косата на Фрици. Фрици тъкмо се готвеше да попита приятелката си защо не е отишла в Кьолн, когато някой отвори вратата със силен трясък. В стаята влезе дребен, доста дебел мъж. Господин Хелмут Райбетанц.
	— Мили боже, мислех си, че като си казала да дойда в пет, а аз идвам в шест, ще си напълно готова! — С дебелия си пръст той посочи обвинително захабения халат от изкуствена коприна. — Мислех, че ще ходим на кино. Нали непременно искаше да гледаш още веднъж филма с Боймер! Не помниш ли, че сме го гледали цели три пъти?
	— О, зайчето ми, това беше вчера. Днес не желая да виждам русо момче с нацупени устни — изкиска се Инге, отново в най-добро настроение. — Представи си, Фрици ще дойде с нас и с Гейбъл на танци! Хайде, престани да се мръщиш — днес не е нито Задушница, нито Денят на капитулацията. Бъди добричък и изтичай до магазина за деликатеси да ни купиш една бутилчица газирано вино. Щом се върнеш, ще ни видиш в пълния ни блясък. И изобщо, как посмя да ни се изтърсиш тук без предизвестие? Мили боже, ами ако бяхме полуголи?
	При тази представа лицето на Райбетанц светна. Той кимна на Инге и излезе без съпротива. Веднага щом вратата се затвори зад гърба му, Инге въздъхна сърцераздирателно:
	— Кажи ми, не е ли отвратителен? Най-отвратителният мъж на света! Плешив, а как само пристъпва! Прилича ми на гарван!
	— Ужасен е — кимна Фрици, изплакна си косата и попита: — Защо излизаш с него, като не го харесваш?
	— От съжаление и защото ми е все едно с кого излизам, стига да плаща питиетата и входа. Изисквам също да не пие и да не участва в сбивания, а ако някога все пак се наложи, да печели. — Тя отново въздъхна и захвърли вехтия си халат. — Принцът от мечтите ми не съществува. Даже Боймер сигурно е отвратителен в реалния живот. Нищо чудно да ходи по цял ден гол, само с мръсни чорапи, или да се тъпче с хлебчета със сурова кайма с лук…
	— Аз пък съм твърдо решена да си намеря мъж като онзи герой на Йозеф Рот, дето спасява сламките от удавяне. Намеря ли го, ще се омъжа за него и няма да го напусна, все едно иска ли ме, или не — заяви Фрици, взе си цигара от табакерата на Инге, дръпна няколко пъти и я подаде на приятелката си. — Мислех си, че Ханс е единственият, но той се оказа страхливец, той поставя тъпите си писания над всичко. Е, поне умее да се целува, не мога да му го отрека…
	— Веднъж излязох с едно момче пет вечери подред, беше много сладък, не ми се буташе и изведнъж разкри тайната: рана от войната! Избягах. Кажи ми, глупаво ли постъпих? Със сигурност нямаше да ми изневерява, но все пак… спалнята е много важна в брака, поне така мисля аз. — Инге кокетно издуха няколко колелца дим над голото си рамо и пак въздъхна дълбоко. — Сериозно те питам: какво да правят жените? Получават мизерни заплати, абсолютно недостатъчни за нормален живот, мечтаят си за семейство и деца… Затова се омъжват за най-малко лошия или за онзи, който им е подръка. Ако няма рана от войната, всяка година раждат по един бъдещ войник и са благодарни, ако мъжът не се напива на всяка заплата и не ги пребива от бой. Говоря от опит — баща ми беше точно такъв. За щастие жабарите го убиха. Веднъж да улучат правилния войник!
	— Не говори така, Инге! Ти си красива и сигурно ще успееш в киното. — Фрици се усмихна окуражително. — Защо не се кандидатираш за ролята на Грушенка? Официалните интервюта са в четвъртък. Ако искаш, в понеделник ще взема книгата от библиотеката и ще се упражняваме заедно.
	— Ще видим. Знаеш ли, кандидатствала съм за цял куп роли и в повечето случаи избираха някоя, дето си нямаше понятие за какво става дума във филма. Голяма кариера в киното? Не, не и не! Виж, аз се постарах много. Имаше време, когато пътувах всеки ден до „Бабелсберг“ и се явявах на всякакви прослушвания. И какво се получи? — Нищо! Останах си статистка. За да влезе в киното, човек има нужда от връзки или от пари, или и от двете. Аз нямам нищо.
	Инге започна да разресва русата си коса. Движенията й издаваха безкрайно изтощение. Изведнъж Фрици бе обзета от луд гняв, съчетан със също толкова луда жажда за живот. Гейбъл беше прав: когато човек няма нищо, може да рискува всичко.
	— Не говори глупости! — рече тя. — Говориш пълни глупости, Инге! Когато човек иска нещо, когато го иска сериозно, не бива да се предава. Жените трябва да научат това от мъжете. Погледни само Ханс: той ще продължи да пише до края на вечността, колкото и малко да му плащат. И ще гледа отвисоко на хората, постигнали успех, защото се продават. Не се предавай. Предадеш ли се, само доказваш колко прави са били всички онези задници. Те ще се радват на твоя провал.
	Фрици преглътна, вслуша се в думите си, силно впечатлена от истината в тях. И преди смелостта да я е напуснала, добави:
	— Ще напиша сценарий за теб. Ще създам страхотна женска роля, ти ще я изпълниш и двете ще станем известни.
	Точно така. Ще напише сценарий и ще презира всеки, осмелил се да й се подиграе. Ще го обяви за пълен глупак. Ще живее като Ханс: изкуството на първо място, винаги. Или още по-добре: само изкуство, нищо друго. Няма да позволи на някакви си жалки провинциалисти да я лишат от мечтата й. Няма да позволи на страхливеца Ханс да разруши вярата й в любовта. Не и тя. Ако беше съгласна да живее по този начин, щеше да си остане в провинцията.
	— Но ти изобщо нямаш представа как се пише сценарий — възрази колебливо Инге.
	— Напротив. Поставих пиеса за Коледа. Вярно, това беше театър, а не кино, но разликата не е чак толкова голяма. И знаеш ли, коледната пиеска предизвика скандал. Дойдоха зрители от околийския град, всички вестници писаха за представлението.
	— Мили боже, нямах представа каква си! — Инге я погледна с възхищение. — Въпреки това съм убедена, че няма да излезе нищо. Знаеш ли, първо трябва да напишеш сценария и да го представиш. Сигурно ще го отхвърлят и ще се наложи да го преработиш. Пак ще го отхвърлят и работата ще се проточи години. Дотогава ще остарея и ще погрознея. Нищо няма да се получи, повярвай ми. Въпреки това ти благодаря.
	Тя я целуна по влажната коса и затананика някакъв меланхоличен шлагер, Фрици се погледна решително в огледалото. Няма да се откаже. Никога.
	— Животът е много важен, много важен! — повтори шепнешком и жената в огледалото кимна утвърдително.


>>	5 глава

	Трудно й беше да каже как двамата с Гейбъл са се прибрали в „Груневалд“, но беше хубаво. Утринната мъгла, песните на будещите се птици, топлата ръка на Гейбъл близо до нейната.
	Започна се с връщането на Райбетанц с бутилка шампанско. Инге направи коктейли: ракиена чашка черешов ликьор, ракиена чашка водка, останалото шампанско. Вкусът им беше вълшебен. После отидоха в „Под липите“, за да потанцуват и да изчакат смяната на Гейбъл да приключи, Фрици вече смяташе Райбетанц за доста по-симпатичен, а след второто шери коблер изобщо не беше в състояние да каже какво лошо е намирала у този добросърдечен и забавен мъж. Вечерта се оказа изключително забавна. Разни господа я канеха на танц, възхищаваха се от роклята и прясно боядисаната й червена коса, наричаха я остроумна и сладка, а всеки път, щом се почувстваше изтощена от въртенето и блъсканицата на танцовата площадка или ожаднееше, на масата я чакаше пълна бутилка шампанско, по която се стичаха капчици вода. След всяка чаша се чувстваше по-лека и по-свободна. Джазът, танците и шампанското я опияниха, обградиха я с плътна стена и тя забрави глупавия Ханс и още по-глупавите му целувки. По някое време се преместиха в друг клуб, целият в червен плюш, там танцува първо с Гейбъл, после само с Гейбъл, Инге се разхълца и всички се смяха много. „Вземете й яйчен ликьор — посъветва ги някой, — изпитано домашно средство.“ Всички пиха яйчен ликьор и главата на Фрици съвсем се замая. Изведнъж се почувства ужасно уморена. Помнеше как се облегна на рамото на Гейбъл и това рамо се оказа много по-широко, много по-мускулесто от рамото на Ханс. Доплака й се. А после стояха на улицата, светлинните реклами оцветяваха лицата на приятелите й, Фрици зъзнеше и Гейбъл й даде палтото си. То миришеше на тютюн, утешително и ужасно чуждо. Следващият й спомен беше от завръщането в „Груневалд“. Обраслият с трева чакъл на входната алея скърцаше под стъпките й, а въздухът беше толкова свеж, сякаш се намираха на село.
	— Ще ти оставя палтото, донеси ми го следобед, но и да проспиш началото на смяната ми, не е толкова страшно. Имам и яке — каза Гейбъл и Фрици кимна замаяна. — Добре ли си? Хубаво ли си прекара?
	Фрици кимна повторно. Как да му обясни какво й е? С Ханс щеше да е лесно: ще му каже, че вечерта е била като в „Нощно кафене“ на Готфрид Бен, и той ще я разбере. Ханс й липсваше, ужасно й липсваше.
	Внезапно се почувства смъртноуморена. И тъжна. Лудото веселие от вечерта и нощта се бе изпарило.
	Безсмислието на изминалите часове, безсмислието на всички бъдещи часове я улучи внезапно и с голяма сила.
	— Ще се справиш ли сама? — попита Гейбъл и тя кимна. До края на проклетия си живот щеше да си ляга сама. — Сънувай нещо хубаво. И не забравяй предложението ми за зоологическата градина. Много искам да отида там с теб.
	Той й отвори вратата и здраво стисна ръката й.
	— Само още едно нещо, Фрици. Искам да ти благодаря. Много мило от твоя страна да ми дадеш шанс. Невинаги е лесно, знам. Знам също какво говорят хората за мен. Понякога… О, стига, ти си уморена, а и не е толкова важно. Желая ти приятни сънища и ще се видим утре.
	Обърна се рязко и я остави сама.

	* * *

	Фрици реши да напише трите шпалти в кабинета — въпреки опасността да срещне Ханс. В къщичката на Роза и Влад й беше невъзможно да размишлява, двамата й съжители спореха на висок глас за италианския фашизъм: според Влад футуризмът му не бил лошо нещо, Роза обаче защитаваше пълната освободеност на изкуството от политиката и изискваше неутрално представяне на действителността, което в крайна сметка да привлече обществото към демокрацията. Влад се ядоса и го обвини, че е страхливец и е предал експресионизма, отсече: „Цялата тази нова вещественост е едно размекнато лайно“ и строши бурканче с мармалад, за да подчертае тезата си.
	Понеже се опасяваше да не започнат да я замерват с ножове или чинии, Фрици избяга от къщата без кафе и аспирин и сега, наведена над своята „Орга Приват“, се прозяваше, притискаше болезнено пулсиращата си глава и съжаляваше за бягството си.
	Озаглави статията си „Гретхен фон Келер кани на баня“, но не написа нито едно изречение. През цялото време мислеше за сценария си — въпреки скептицизма на Инге идеята не й даваше мира. Какво имаше да губи? Надали ще преживее по-страшна катастрофа, отколкото с коледната пиеса. Въпросът беше за какво да пише. За нещо познато, естествено, но за какво?
	Не желаеше да сътвори стотната мелодрама за смела млада машинописка, нямаше желание и за криминална история, въпреки че тези две теми бяха най-популярни. След „Кабинетът на доктор Калигари“* не беше гледала филм, който би желала да е по неин сценарий.
	[* Германски пълнометражен ням филм от 1920 г., един от първите експресионистични филми. — Бел.прев.]
	Тъкмо реши да отиде в кухнята да си потърси хапче за глава, когато вратата се отвори и влезе Ханс.
	Само той й липсваше.
	Изглеждаше съвсем по неделному: с пуловер и панталон от туид. И изобщо нямаше вид на страдалец.
	За момент се възцари неприятно мълчание, после Ханс каза вместо поздрав:
	— Знаех си, че си дошла. — Фрици преглътна забележката, че в такъв случай той няма работа тук. — Помислих си… навярно имаш нужда от аспирин? — Непохватен като дете, той й поднесе кутийка таблетки. — Понеже снощи се прибра много късно и аз си помислих…
	— Не. Добре съм. — Направо се пръскаше от гняв. Да дойде тук и да й предложи аспирин — това беше върхът на нахалството. И какво го засяга кога се е прибрала? — В момента пиша статия, Ханс. Нали знаеш, моите три шпалти.
	— Естествено. — Той кимна няколко пъти и къдриците му — несресани, както обикновено — се разлюляха. Изглеждаше толкова сладък… — Само си помислих…
	Да беше започнал по-отрано с мисленето. В последно време му се удаваше доста добре.
	— Какво?
	— О, нищо, просто си казах, я да видя как е Фрици и има ли нужда от нещо. — Той завъртя кутийката между пръстите си. — А и ми се иска да чуя как си прекарала снощи.
	— О, беше много приятно, благодаря за заинтересоваността — изфуча Фрици. — Нещо друго?
	— Не, не. Радвам се да го чуя. С Инге ли беше? Само вие двете?
	— Не. Кавалерът на Инге беше с нас — отвърна Фрици и добави със злобно задоволство: — По-късно се присъедини и Гейбъл. Прекарахме си страхотно. Не помня кога се прибрах.
	— Наистина се радвам за теб. — В гласа му нямаше и капчица радост. — Чудесно е да си прекараш добре. Гейбъл сигурно е отишъл после при Савицки?
	— Не. Всъщност не те засяга, но той ме доведе вкъщи. А сега ме остави да работя, трябва да си напиша статията.
	Сложи демонстративно нов лист в машината и отново натрака заглавието.
	— Да, разбира се, няма да ти преча. — Ханс закрачи към вратата, спря, пак завъртя кутийката с аспирин. — А не искаш ли да ти донеса кафе? Ще ти е по-лесно да работиш.
	— Не, благодаря. Остави ме сама.
	Фрици направи подканващ жест към вратата. Не желаеше да говори с него, не желаеше да го вижда. Искаше той да изчезне, а тя да се съсредоточи върху задачите си. Тогава нямаше да я боли толкова силно.
	— Да, естествено. Трябва да работиш. Разбирам те. Всъщност аз дойдох за друго. Помислих си… щом толкова искаш да влезеш в киното… Знаеш ли, най-добрата приятелка на снаха ми, Урте фон Вигхамщал, е сестра на онзи… Боймер. Та затова си помислих…
	Той сложи опаковката с аспирин върху бюрото на Фрици и извади от джоба си табакера.
	— Бих могъл да му се обадя…
	— Само това липсваше! — Е, да, леля Хулда казваше: „Колкото по-гневна си, толкова по-учтиво говори“, но и учтивостта си има граници. — Какво, по дяволите, сънуваш нощем? Наистина ли вярваш, че ще се съглася да се обадиш на някого си и да ходатайстваш за мен? Точно ти, с твоя идеал за чисто изкуство! И какво ще кажеш на Боймер? „Здрасти, миличък Карл, ние почти не се познаваме, аз всъщност презирам сестричката ти, но точно сега имам нужда от теб. Забърках се с едно девойче от провинцията, много иска да прави филми. Разбираш ли, мъчат ме угризения, други подаряват трайно къдрене, но аз съм идеалист и не мога да си го позволя.“ Това ли ще кажеш на господин Боймер?
	— Не. Съвсем не. Само за твоя информация — ние с него се познаваме много добре. Някога беше много близък с брата на Роза. Не е нужно да ми крещиш. През цялото време се опитвам да разговарям с теб приятелски, а ти първо ми отговаряш едносрично, после ми викаш. Ние сме големи хора и вчера стигнахме до извода, че може да си останем приятели.
	— Не, Ханс. Лъжеш се, ужасно се лъжеш. Ти стигна до този извод, само ти.
	— Е, добре, тогава аз съм лошият, защото не искам да храниш напразни надежди. Само се опитах да бъда честен с теб. — Май и Ханс нямаше намерение да следва съвета на леля Хулда, защото повиши тон: — И щом заговорихме за честността, ще ти кажа съвсем честно, че ми се повръща, като те гледам как по цял ден се мотаеш с онзи Гейбъл.
	— Съжалявам, но това си е моя работа. — Фрици скочи и го изгледа унищожително. — И знаеш ли какво ще правя днес следобед? Гейбъл ще ме заведе в зоологическата градина.
	Снощи се бе поколебала дали да приеме поканата, но сега не пропусна идеалната възможност да натрие носа на Ханс. Лицето му побеля от гняв, луничките светнаха върху бледата кожа.
	— Много се радвам за теб! Мога само да те поздравя. Колко бързо се утеши! Само внимавай да не пипнеш нещо, дето сърби. Ако пожелае да ти покаже кучешкия камшик, помоли го първо да го дезинфекцира — човек никога не знае с кого си е имал работа от началото на годината.
	— Как смееш да се изразяваш така пред дама!
	Сега беше ред на Фрици да побелее от гняв. Не намери думи за отговор. Дощя й се да го замери с пишещата машина, но тя й беше много скъпа. Ханс стоеше твърде далече, за да му удари шамар, а да тропа с крак беше прекалено детинско. Изведнъж очите й се напълниха със сълзи и тя захълца неудържимо.
	— Фрици, недей! Фрици, моля те! Съжалявам!
	Проклет да е! Сега пък я прегърна! Плачеше така силно, че не беше в състояние да го отблъсне. В действителност се чувстваше прекрасно, скрила лице във вълнения му пуловер, с усещането на топлата му ръка върху тила й.
	— Държах се отвратително. Прости ми. Не исках да кажа това… ти знаеш какво искам да кажа. Ужасно съжалявам, за всичко!
	Фрици кимна, подсмръкна, пак кимна и помоли задавено:
	— Ти извинявай. Аз започнах. Моля те, остави ме сама. Искам да си напиша статията. Още не мога да се отнасям с теб като с приятел. Искам да се науча и ще се науча, но днес не мога. Бях толкова влюбена в теб… до полуда…
	— Много съжалявам, Фрици. Аз също съм… О, да не говорим повече за това. Седни и напиши статията на ръка, така е по-лесно, уверявам те, после ми я дай да я напиша на машина. — Той й се усмихна окуражително и я пусна. — Нали знаеш, уча се да пиша на машина. Навярно няма да издържиш дълго с мен, а аз няма да понеса друга машинописка.
	— Другите момичета отказват мъжете от жените, а аз те отказах от машинописките. — Фрици успя да се усмихне. — Не съм съвсем сигурна дали това е комплимент.
	— Комплимент е, но нали знаеш, аз не умея да правя комплименти. Харесвам новата ти коса и много искам да ти кажа нещо остроумно и очарователно, но не мога да го измисля. Ще напиша статията ти на машина, обещавам, тъкмо ще се поупражнявам, а ти ще имаш повече време за парка… и за другите си неделни занимания.
	— Благодаря ти, много си… мил — изхълца тя.
	Изведнъж й се дощя да му признае, че няма желание да ходи в зоологическата градина, че би предпочела да си поговорят за неговата и за нейната статия, а може би и за намерението й да напише сценарий, за който още няма тема, но той излезе и тихо затвори вратата зад гърба си. Върху бюрото й остана визитна картичка, стара и зацапана. С елегантни, леко избледнели букви беше написано името „Карл фон Боймер“, а под него — телефонен номер.

	* * *

	— Нямам много време. Инге иска да отидем на кино, закопняла е да гледа отново своя „миличък Карл“ — заяви Фрици, докато разстилаше вълненото одеяло за пикник.
	Зоологическата градина беше препълнена и двамата с Гейбъл скоро се отказаха да се разхождат.
	Мекото пролетно време бе примамило хиляди берлинчани да излязат на зелено: мъже по ризи водеха оживени разговори с мъже по тиранти, жени бутаха детски колички, момиченца с прясно колосани роклички разхождаха куклите си. Момчета лудуваха по поляните, играеха на топка или търкаляха гуми и изобщо не чуваха постоянните предупреждения да си пазят новите панталонки. Тичането и крясъците им смущаваха влюбени двойки и възрастни, навели се да пият вода от чешмичките. Гърмеше танцова музика, носеха се смехове, миришеше на сладкиши, кафе и сандвичи, вонеше на животни, а от езерото лъхаше хлад. Фрици и Гейбъл си намериха закътано местенце на обраслия с тръстика бряг.
	— И аз не мога да остана дълго. В неделя вечер нямам излизане в „Под липите“, затова пея във вариете „Зимна градина“. Трепя се като беден дявол, но какво ли не прави човек за проклетите пари. — Гейбъл въздъхна и се изтегна по гръб. — Не ме разбирай погрешно, аз много обичам да пея, но хората въобще не ме слушат. Все им е едно кой е на сцената. Аз съм само фон за караници и флиртове.
	— _Кръвта на Шопен пръска в залата, а тълпата я гази_ — цитира Фрици Готфрид Бен. Гейбъл я погледна неразбиращо и тя му се усмихна.
	През цялото време мислеше за статията. Според нея бе станала прилична. Не можеше, естествено, да се сравни с брилянтното съчинение на Ханс за душевноболните от войната, но и не беше нужно да крие името си. Само да й дойде идея за сценарий! Нужен й беше наистина добър материал, не досадните глупости, които се разпространяваха в последно време.
	— Малкият Фон Брунен бил по-добре, чу ли вече? — неочаквано смени темата Гейбъл. — Граф Савицки смята да го заведе в Париж. Нали точно заради това се е опитал да се самоубие.
	Фрици го погледна въпросително. Доколкото знаеше, младежът бе посегнал на живота си от отчаяние и мъчителна ревност.
	— След седмица Савицки отново заминава за Париж. По работа, нали е бижутер — заразказва Гейбъл. — Първоначалното му намерение беше да остави красивия си любовник у дома. Да заминеш за Париж с придружител — това е все едно да си отнесеш сандвичите в бюфета. Според мен обаче графът най-сетне е разбрал какво съкровище е малкият. Това ме радва, въпреки че лично за мен представлява трагична загуба. Сега никога няма да узная дали полякът наистина е забележителен любовник, както се твърди. Е, може пък да успея да ги разделя. Има доста време, докато остарея и погрознея.
	— Не се прави на по-лош, отколкото си. — Загледана в красивото му лице, Фрици поклати глава. — Защо просто не признаеш, че се радваш за него?
	— Защото никой няма да ми повярва. И защото в нашия мръсен свят човек трябва да е жесток. — Гейбъл се прозя и затвори очи. За момент Фрици повярва, че е задрямал, но той продължи: — Дяволски трудно е да преуспееш, особено когато си разглезено дете, имаш дело в полицията и не си завършил училище. Един ден забелязваш, че си нищо. Дори да умираш от глад на улицата, никой няма да ти обърне внимание. Същевременно забелязваш, че си красив. Красивата външност ти помага да се измъкнеш от източните квартали и да си намериш място в шикозния запад. — Той опипа за цигарите си, без да отвори очи. — Външността е твоят шанс да си отрежеш дебело парче от сметановата торта на живота. Да не гладуваш и да спиш в истинско легло. Да си сменяш бельото и най-вече да няма плъхове. Боже, как мразя плъхове! Един ден откриха, че мога да пея. Оказа се много важно за мен. Пеенето е единственото мое, само мое, а те ми го отнеха. Знаеш ли, някога мама пееше с мен. Тя беше истинска певица, завършила консерватория, работеше в операта. Понякога ми показваше програмите, намирах ги прекрасни. После обаче баща ми отказа да се ожени за нея, защото беше еврейка и изведнъж му бе станала отвратителна. Мама се разболя и… О, тя беше прекрасна майка. Най-добрата, която един син може да си пожелае. От нея ми остана и рецептата за пудинг. Искаш ли да я видиш?
	Той се надигна и извади от портмонето си смачкана снимка, цялата на петна. Фрици видя млада жена в тоалет от началото на века, облегната на колона, красива и арогантна. Преди тя да изрази възхищението си с подходящи думи, Гейбъл прибра снимката.
	— Ето каква беше мама. Честно казано, ти ми напомняш малко за нея, не по външен вид, а защото и тя знаеше точно какво иска. Не харесваше ли нещо, направо си го казваше, също както правиш ти. Ако я бях запознал с Кински, сигурно щеше да ме наругае. Защото Кински си е мръсница. Помисляла ли си някога каква услуга оказах на Ханс с кучешкия камшик? Ако не бях аз, щеше да се ожени за Кински, и то без любов. По онова време той вече беше разбрал с какъв боклук се е забъркал. Но нали си е с чувство за чест и главата му е пълна с тъпия предвоенен морал, сигурно щеше да се ожени за нея и да я търпи цял живот. Вече не я обичаше… ако изобщо някога я е обичал. Ако онази не бе разпространила новината по всички вестници — „любовната история на века!“ — Ханс щеше да си тръгне най-много след две седмици.
	След кратко мълчание Гейбъл продължи:
	— Разбираш ли, той се зарадва, че най-сетне съм му доставил основателна причина да я зареже. Не искаше да го смятат за подлец — първо разваля годежа й с онзи крал на стоманата, а после я изоставя. Двамата изобщо не си подхождат. Тя иска само титлата му, а той… навярно никога не е срещал такава като нея. Тя е от жените, които буквално те обръщат по гръб. — Разгадал правилно любопитния поглед на Фрици, той обясни: — Тя е дяволски красива и много образована. Абонирана е за поне три списания. Освен това е покварена до мозъка на костите си. Ханс го разбра, но вече беше сгоден. Тя много бързаше да се сгоди. И кой щеше да пее на годежа? — Джони Гейбъл! Така че аз постъпих като истински джентълмен. Проявих човечност.
	— О, Курт! — засмя се Фрици. — Не говори глупости. Ако беше така, Ханс нямаше да се чувства толкова зле. Или и това ще отречеш?
	— Права си, той се чувстваше ужасно, но не защото изгуби Кински. Беше съкрушен, защото е старомоден. Защото вярва в идеали отпреди войната: вярност, лоялност, приятелство… Добър приятел да му отнеме годеницата — според него това е потресаващо! Ханс навярно е най-почтеният човек, когото познавам. Той дори не би помислил да отнеме чужда жена. Тогава светът му е рухнал, знам. На всичкото отгоре си загуби преподавателското място. Гадна история. Беше блестящ преподавател и онези дребни душици само чакаха сгоден случай да го изхвърлят. Още от самото начало не го одобряваха, заради партийната му принадлежност. Е, все едно. Животът не е концерт по желание. Миналото не може да се върне. — Той я чукна с показалец по върха на носа. — Та кога беше прослушването за ролята на онази рускиня?
	Фрици се поколеба. Много й се искаше да го попита защо се е захванал с Кински, след като е знаел каква е и очевидно е ценял високо приятелството си с Ханс. Точно той, красавецът, би могъл да има всяка жена. Ала Гейбъл я гледаше въпросително и явно бе приключил с темата за Ханс.
	— Кога ще отидеш в „Бабелсберг“? — настоя той.
	— Прослушването е в четвъртък, но не знам дали ще отида. След историята с Акерман… Той все пак е важна клечка и не ме харесва, както и аз него. — Фрици поклати глава. Само при мисълта за Акерман се разтрепери от страх. — Вече не съм много сигурна… за участие във филм, искам да кажа. Представях си как името ми ще се появи върху филмов плакат, за да го види бившият ми годеник и да се ядоса, но дали снимките ще ми харесат? Не обичам да съм в центъра на вниманието. Много по-хубаво би било да пиша сценарии.
	— Да пишеш сценарии? Я стига, това са глупости! Казваш го само защото се боиш от Акерман. — Гейбъл я погледна сериозно. — Ако те е страх да направиш нещо, което желаеш, най-добре да се обесиш. Това означава, че си мъртъв. Вътрешно. Хайде, разкажи ми как смяташ да представиш онази Грушенка. Не съм чел книгата, но познавам Хьофген. Той е режисьор, неговият вкус е решаващ. Успееш ли да го убедиш, мнението на Акерман няма значение. Е, какво ще представиш? Започвай!


>>	6 глава

	Чакаха. Седяха на една пейка — много модерна, но по отношение на удобството напомняше по-скоро на вагон трета класа. Седяха и чакаха. След караницата в кабинета между двамата се бе установила напрегната учтивост и Фрици не посмя да отхвърли предложението на Ханс двамата заедно да предадат статиите си във внушаващата страх издателска къща „Улщайн“. През цялото пътуване в електричката Ханс говореше като навита пружина за голяма художествена изложба, планирана за юни в Манхайм. Фрици му отговаряше едносрично. С влизането в сградата на издателството той посочи острите нокти на една от дамите на рецепцията, подобни на нокти на хищна птица, и й пошепна: „Защо ли точно сега трябваше да се сетя за «Носферату» на Мурнау?“* Фрици мигом забрави колко му е сърдита и се закиска. „Може би наистина ще станем приятели“, помисли си тя, но въпреки това изпита облекчение, когато си предадоха статиите и вече само уговорената среща с Клингенберг ги делеше от благополучния край на първия прекаран заедно ден след вернисажа. Дамата на рецепцията обаче прочете името на Ханс, написа нещо на служебна бланка, връчи я на дъвчещия дъвка куриер и го прати незнайно къде, после се обърна към Ханс и го помоли да почака.
	[* „Носферату — симфония на ужаса“ — германски ням филм в пет действия на режисьора Фридрих Мурнау, един от първите филми на ужасите, свободна филмова екранизация на романа „Дракула“ от Брам Стокър. — Бел.прев.]
	Фрици остана с впечатление, че от този момент нататък дамата се отнасяше към тях по-нелюбезно от преди. Официалната бланка не предвещаваше нищо добро. От време на време двамата с Ханс си разменяха бързи погледи — мислите му май се движеха в същата посока.
	Чакането се проточи. Наоколо цареше блъсканица като на „Курфюрстендам“. Постоянно се чуваше „Здрасти“ и „Чу ли вече“, възрастни жени с дебели крака и ортопедични обувки минаваха тичешком, красиви госпожици на високи токчета носеха препълнени папки. Мъже в отдавна изгубили безупречния си вид костюми, някои с тънки палта, други само по сако, идваха и си отиваха, често кимаха на Ханс — явно извънщатни сътрудници. Мършав господин със стъклено око даде на Ханс цигара и даже се усмихна на Фрици — съжалително, реши тя, сякаш знаеше защо седят тук.
	Серията от статии „Хора от днес“ представляваше единственият редовен доход на Ханс. Фрици се помоли пламенно за него и дори отказа своята част от цигарата.
	Тук всички пушеха, дори лули и пури, само че хората с пури не поздравяваха — те виждаха единствено обслужващия асансьора: тежко му, ако потегли без тях и се наложи да чакат!
	— Как ти хареса филмът вчера? — попита внезапно Ханс, навярно само за да каже нещо. — Какво гледахте?
	— Боймер. Страхотен беше. Най-много ми хареса краят — предложение за брак в „Рупински“. Ако някога се омъжа, искам да ми предложат в „Рупински“ и пръстенът да е до малините със сметана. Задължително трябва да има малини със сметана — обясни многословно тя, опитвайки да се пребори с мъчителния страх. Още докато говореше, осъзна каква щекотлива тема е подхванала и продължи трескаво, едва ли не панически: — Боймер е велик актьор, наистина. Много хора виждат единствено нацупената му уста, но според мен той може много повече.
	— Не съм гледал нито един филм с него — отвърна Ханс и двамата изоставиха темата.
	Мълчаха, вслушваха се в идващия на неравни интервали трясък, с който пощата от тръбите падаше в предвидените за целта кошчета върху масата на рецепцията.
	— Не е нужно да чакаш с мен. Иди да хапнеш нещо. Сигурно си гладна. Ще се срещнем в „Под липите“, нали и Клингенберг ще дойде — предложи Ханс и Фрици кимна. Вероятно и за двамата беше по-добре да се разделят за малко.
	— Добре, ще се срещнем там.
	Тя стана, приглади си палтото и нагласи баретата си. Запъти се към изхода, но Ханс извика подире й:
	— Почакай, Фрици! Имаш ли нещо за четене? Глупаво е, знам. Седя в най-голямото издателство на републиката, а нямам книга. Досадно е да чакаш без четиво.
	Фрици го погледна изненадана и поклати глава. Внезапно я обзе съчувствие към него. Нещо в гласа му я трогна — почти повярва, че той се страхува. Е, да, навярно дори великият Ханс фон Келер, самовлюбен литератор и човек на изкуството, представител на висшия идеализъм, се страхуваше, когато му се налагаше да чака сам разговор с неизвестен изход. Дощя й се да бутне шапката му назад и да го помилва по бузата, но не беше редно, затова само каза:
	— Знаеш ли, размислих. Ще ми е много скучно да седя сама в „Под липите“. По-добре да остана тук.
	По лицето на Ханс се разля неприкрито облекчение.
	— Благодаря ти — пошепна той. — Надявам се да ти е интересно. Минават разни известни хора от пресата… Виж, според мен от сега нататък често ще получаваш поръчки за статии. Справила си се много добре. Силно ме впечатли, нали преписах работата ти. А сега ми кажи честно: как намираш първия ми машинописен текст? Справих се за по-малко от два часа.
	— Добре беше — излъга тя и се загледа в обувките си.
	Страшно се зарадва от похвалата на Ханс за статията й. Много се надяваше да го е казал искрено — за разлика от нея. При вида на готовия текст не знаеше да плаче ли, или да се смее. Никога не бе виждала толкова неравномерни удари, и индигото беше сложено обратно, разстоянието между редовете бе сбъркано… изобщо цялото беше непоносимо. Ужасена, тя седна и натрака текста наново — за около пет минути.
	— Ако желаеш, ще ти покажа няколко прости трика. Не ме разбирай погрешно, просто искам да те улесня.
	— О, знаеш ли, и аз забелязах, че нещо не е наред с цвета на буквите! Според мен се дължи на прастарата ти машина.
	Фрици пое дълбоко дъх. Не позволяваше да намират кусури на вярната й „Орга приват“, ала преди да е започнала да я защитава, от асансьора излезе жена във виолетов тренировъчен костюм. Бе преметнала през рамо балетни пантофки, а в дясната ръка стискаше въже. Фрици се постара да не зяпа твърде очебийно, но никога не беше виждала жена в такъв вид, и то тук, сред грижливо облечените чиновнички. Да не говорим за яркия лилав цвят на „тоалета“ й.
	— Добър ден, Ханс — поздрави на минаване дамата и му прати въздушна целувка. — Не би било зле пак да обядваме заедно. Или — още по-добре — да поканим гости. Аз ще свиря на арфа, ти на пиано, а онзи… как се казваше онзи, хубавичкият? — той ще пее. Обади ми се на номера в „Груневалд“. Обещаваш ли да ми се обадиш?
	С тези думи дамата изчезна зад една от вратите към вътрешността на сградата.
	— Това беше голямата Вики Баум*. Идва да тренира в гимнастическия салон за сътрудниците от издателството — обясни шепнешком Ханс. — Доколкото знам, се боксира.
	[* Вики Баум (1888–1960) — една от най-видните писателки на Ваймарската република, авторка на известни романи, много от тях филмирани в Холивуд. — Бел.прев.]
	— Нямат ли си кабини за преобличане?
	Преди Ханс да успее да отговори, дамата от рецепцията се обърна към тях с още по-мрачно лице от преди — ако това изобщо беше възможно.
	— Господин Фон Келер? Вашето търпение вече не е необходимо. В момента господин Херман Улщайн има конференция. Помоли да ви предам да се обадите в кабинета му в сряда между осем и девет.
	Ханс кимна.
	— Бихте ли ми казали по какъв въпрос?
	— Не, не мога. — Тонът й подсказа, че смята въпроса за нахален, но явно и тя не успя да остане напълно равнодушна към чара на очите с цвят на боров мед и допълни: — Беше ми казано при появата ви да информирам господин Улщайн. Не се притеснявайте, когато става дума за уволнение, обикновено не се провежда разговор лично с шефа на издателството. Навярно сте предали ръкопис?

	* * *

	_Ако ме видите да лежа извън „Кафе под липите“, да знаете, че съм бил откраднат от там!_ Съобщението бе акуратно залепено в ъгъла на „Червения килим“, взет от Фрици от стелажа за вестници до вратата на заведението. Пак чакаха, този път Виктор Клингенберг и уговореното позиране. Художникът бе поискал да заемат маса навън и сега двамата седяха, потрепервайки, до мангала с въглища. Мълчаха — бяха изхабили запаса си от нещекотливи теми, а и след неловката ситуация с предложението за женитба в „Рупински“ Фрици вече не смееше да се разбъбри. Ханс май се чувстваше по същия начин. Беше си купил от една количка с книги на Александерплац старо издание на „Мъглявината на Андромеда“ от Фриц Бремер* за пет пфенига и сега четеше с голям интерес.
	[* Романът „Мъглявината на Андромеда. Забележителното завещание на един земен човек“ е създаден през 20-те години на XX в. от немския писател Фриц Бремер (1873–1952). — Бел.прев.]
	Фрици също се опита да се задълбочи в четивото си, но макар титулната страница да обещаваше „шокиращи разкрития“, съдържанието на вестника не успя да я грабне.
	По-добре да седи и да наблюдава как Ханс чете. Когато нещо му харесваше много, той имаше чудния навик да вирне нос и да добие развеселен вид. Не би било зле да го фотографира и да изпрати снимката на всички писатели в републиката, за да ги стимулира да напишат възможно най-много превъзходни изречения. Не бе в състояние да спре да го зяпа — очевидно беше прекалила, защото той внезапно затвори книгата и я погледна в очите.
	— Чуй ме, Фрици — заяви направо, — аз също съжалявам за случващото се между нас, но повярвай, опитвам се да постъпя правилно.
	— Правилно за кого? — отзова се остро тя. — За теб или за твоето изкуство?
	— За нас. За теб и за мен… всъщност преди всичко за теб. Аз не мога да ти предложа нищо. Не мога да ти платя дори кафето. — Посочи с брадичка полупразната й чаша.
	— Кой ти е внушил, че си длъжен да ми плащаш всичко? На какво основание? — Фрици решително тръсна глава. — Ханс, вече не живеем в деветнайсети век. Аз печеля пари, е, не много, но ти също не печелиш много. Само ме погледни: косата ми е по-къса от твоята. Ако се упражняваш усърдно, скоро ще се научиш да пишеш на машина. Сигурно ще правиш по-малко грешки от Инге. Защо да плащаш за мен?
	Той помълча малко и се усмихна.
	— Е, поне днес държа да платя за теб, защото денят е много специален. Ти предаде първата си статия. Имаме причина да празнуваме.
	— Наистина ли ти хареса?
	След утвърдителното му кимане Фрици продължи с известно колебание:
	— Знаеш ли, мислех си дали да не опитам пак със сценарий…
	— Разбира се, опитай! Великолепна идея! Ще го представиш в „Бабелсберг“, ще ти донесе пари. И без това има твърде малко добри филми. А пък ако не стане, ще го преобразуваме на театрална пиеса и ще изнесем представление в двора на вилата. Все едно сме в амфитеатър: гостите ще насядат по стълбището, актьорите ще са в двора. Ще стане страхотно. Хайде, разкажи ми как си го представяш!
	— Честно казано, още не знам… — Фрици вдигна извинително рамене. — След скандала с коледната пиеса смятам, че е най-добре да пиша за неща, които познавам и съм преживяла лично. За съжаление по кината вървят предостатъчно филми за хубавички машинописки, които в крайна сметка се омъжват за шефовете си. — Гореща кръв нахлу в лицето й. Пак се беше разбъбрила, без да мисли.
	Ханс галантно подмина намека й, вместо това каза:
	— Защо тогава не напишеш как си се грижила за инвалид от войната? Доколкото знам, никой не се е сетил за такъв сценарий.
	Фрици кимна колебливо. Идеята й се стори добра.
	— Като начало напиши разказ, така ще обмислиш действието и ще получиш малко пари. Ще те запозная с Херварт, издателя на „Щурм“, той сигурно ще се заинтересува. Там винаги търсят добри нови автори. После може да издадат и сценария.
	Фрици кимна повторно. Радваше се на въодушевлението му, но не желаеше да избързва. Още не беше свикнала с идеята да опита отново. Затова смени темата.
	— Разкажи ми за романа си. От „Улщайн“ проявяват интерес, така ли?
	— Може би да, но нищо чудно в сряда да ми съобщят любезно, че повече не се нуждаят от услугите ми. Улщайнови се движат в същите салони като скъпия ми брат и навярно ще проявят учтивостта лично да ме уведомят за отстраняването ми. — Ханс си запали цигара, известно време въртя кибритената клечка между пръстите си. — Би било твърде хубаво, ако се случи. С парите ще замина за Париж и ще напиша серията за сюрреалистите, а с парите от сюрреалистите ще живея известно време там и ще завърша другия, истински добрия роман. Кажи ми, ти говориш френски, нали? Веднъж спомена.
	Фрици кимна. Постара се да си втълпи, че въпросът му не означава нищо, съвсем нищичко, но сърцето й заби лудо. За да се успокои, взе цигарата от ръцете му и всмукна дълбоко няколко пъти.
	— Говоря, колкото да се оправям в ежедневието и да пиша на машина. Учих при Берлиц*. Хайде, разкажи ми най-после за какво става дума в ръкописа.
	[* Езиковите училища „Берлиц“ са създадени през 1878 г. от Максимилиан Берлиц в САЩ. — Бел.прев.]
	— Щом толкова искаш… Според мен няма да ти хареса, но, моля те, имай предвид, че съм го писал, преди да те познавам! — Фрици кимна, Ханс си взе цигарата и подхвана: — Главният герой е млад мъж, човек на изкуството, художник, който се влюбва и… — Поколеба се, после продължи бързо: — Тя забременява и го принуждава да се откаже от изкуството, да работи в галерия и да продава картини на други, не толкова талантливи художници. Ужасното е, че накрая той е напълно доволен от живота си. Пречупен е, но не го забелязва. Много тъжен роман.
	— Прав си, не ми харесва. — Фрици потрепери от спомена как му бе предложила да започне работа в книжарница. — Аз обаче няма да забременея, ако и ти не го искаш.
	— Знам. — Ханс й подаде цигарата за последно всмукване и я угаси. — Казах ти, написах романа, преди да те срещна.
	Известно време и двамата не знаеха какво да кажат. Покрай тях минаваха берлинчани, излезли на следобедна разходка, разговаряха и се смееха, Фрици се взираше в мръсната покривка на масата и чегърташе старо петно от восък.
	— Гейбъл каза, че си се радвал да се отървеш от Кински. Вярно ли е?
	— Да, вероятно да. Тя беше ужасяващо повърхностна, но въпреки това ме заболя. А той щеше да легне с нея дори да знаеше, че това ще ме убие. Нали видя какво стана с красивия любовник на Савицки!
	— Гейбъл твърди, че е заради заминаването на Савицки за Париж.
	— Възможно е. Въпреки това не вярвам задявките му със Савицки да се харесват на малкия Фон Брунен. Навярно е имал и други причини. Може би просто не е знаел как да продължи напред. Ето го и него, впрочем — имам предвид Гейбъл, не Фон Брунен. — Ханс направи физиономия, сякаш бе захапал камък, после махна учтиво. — Здрасти, Курт. На работа ли отиваш?
	— Да — отвърна кратко Гейбъл и удостои Фрици с изненадващо недружелюбен поглед. — Какви прекрасни неща правите вие двамата?
	— Чакаме господин Фон Клингенберг. Вече се боя да не е забравил. — С неясното усещане, че е длъжна да се оправдае, тя добави: — Делова среща. Поиска да му позираме.
	— Само да не си навлечете някоя настинка. — Очевидно му беше неприятно, или, кой знае, може би просто се чувстваше зле в присъствието на Ханс, защото побърза да се оттегли. — Трябва да влизам. Закъснях, а тепърва ще се разсвирваме…
	— Къде ли е Клингенберг? Накрая ще ни върже тенекия, а аз не знам с какво ще платя сметката на месаря.
	Фрици кимна утвърдително. Художникът се появи най-неочаквано. От викторианското палто и сложно завързания жълт шал съвсем ясно си личеше човекът на изкуството.
	— Ето — заяви той вместо поздрав и хвърли върху масата плик. — Вашите триста марки. Нямам никакво време. В пет съм на масаж.
	— Нали щеше да правиш снимки? — попита безпомощно Ханс. — Затова ни обеща пари.
	— Отдавна съм готов. Направих ги незабелязано. Новата „Лайка“* е страхотна, човек трябва само да я разучи. Резултатът е много по-естествен, отколкото ако ми бяхте позирали. — Той се усмихна като котарак пред съд с бита сметана и махна господарски на минаващото край тях такси. — След няколко седмици ще ви покажа готовата картина. Ще я нарека „Цигарата“. Младата любов е най-възвишеното чувство.
	[* Става въпрос за един от първите малоформатни фотоапарати, създаден през 1924 г. от немската компания „Лайка“. Поради надеждността на апаратите името им е станало нарицателно. — Бел.ред.]
	С тези думи Виктор Клингенберг се качи в таксито и замина.


>>	7 глава

	Фрици седеше на бюрото и се радваше колко красиво и равномерно пише на машината. Чудесно изглеждаше, толкова акуратно и без грешки. Доволно усмихната, тя сложи писмото в металното кошче за документи, които очакваха подпис. В този миг някой кротко почука на вратата.
	За Гейбъл беше още рано сутринта, братът на Ханс не чукаше така учтиво, а самият Ханс щеше просто да отвори вратата. Интересът й се събуди. Каза „Влезте!“ и в стаята се появи вампир.
	Е, не чак истински кръвопиец, но млечнобялата кожа, съчетана с черни коси, блестящи като гарванова перушина, оправдаваше асоциацията. Черното вълнено палто, високата колосана яка и елегантно завързаното шалче от червена коприна също дадоха своя принос.
	— Добро утро, госпожице Лак — поздрави посетителят. Гласът му прозвуча като чукането: много мек, много учтив, но с подсъзнателна арогантност. — Бих желал да говоря с господин Фон Келер.
	— Съжалявам, но господин Фон Келер още не е дошъл. За съжаление не знам и кога ще се появи. — Фрици помисли малко и добави: — Снощи е работил до късно.
	— Нямам време да го чакам. — Мъжът завъртя замислено тънкото си бастунче, взрян в сребърната дръжка с форма на глава на пудел, и помоли: — Просто съобщете на Ханс за идването ми. Името ми е Мариан Савицки. Предайте му, моля, че се връщам от Париж идущия понеделник. Ще тръгнем едва в четвъртък вечерта.
	Фрици кимна и си записа. Посетителят събуди любопитството й. Значи това беше граф Савицки, по когото бе полудял Гейбъл. На пръв поглед изглеждаше хладен и недостъпен и по нищо не си личеше да е легендарен любовник.
	— Ако Ханс попита за причината, кажете му, че господин Фон Брунен не е напълно възстановен, освен това е претърпял нервен срив, защото в момента в Париж носят люлякови ризи, а той не понася дори мисълта за люляк. — Ъглите на устата му се извиха в лека усмивка. — Освен това имахме проблеми със спалния вагон, накрая се оказа и че апартаментът ни в „Хилтън“ вече е зает. Все неприятни случки със следния краен резултат: налага се Ханс да чака по-дълго своите макарони.
	— Ще му предам точно думите ви — обеща тя и понеже искаше да го огледа по-подробно, добави: — Нямах представа, че господин Фон Келер обича да си хапва сладко.
	— О, знаете ли, това с макароните е дълга история. Веднъж бяхме заедно в Париж, той, аз и Роза. Войната още не беше започнала, ние бяхме ужасно млади и толкова уморени от живота, колкото се чувстват само младежите, вярващи, че смъртта е много, много далечна. Аз бях влюбен в Роза, Роза беше влюбен в Ханс, а Ханс — Ханс беше влюбен в идеята да стане писател. Всеки ден пишеше по едно изречение, само по едно, и понякога това изречение бе изпълнено с толкова красота, с толкова яснота, че ние се разплаквахме. Една сутрин, след като цяла нощ бяхме пили и танцували, седнахме на един от мостовете над Сена под първата светлина на деня. От реката се издигаше утринна мъгла, градът се будеше и изведнъж точно пред нас отвори пекарница. Никога няма да забравя уханието на прясна багета, смесено с миризмите от реката. Ханс отиде в пекарницата и попита собственика колко макарона ще ни даде за останалите му пари. Човекът му назова цифрата и Ханс му отговори със следните думи: „Тогава ми дайте всички, които мога да платя. Кой знае дали утре ще съм по-щастлив от днес, а пък когато съм тъжен, не мога да ям макарони.“
	Лицето с хлътнали бузи доби мечтателно изражение, но то изчезна също толкова бързо, колкото се бе появило.
	— Миналата седмица Ханс ме помоли да му донеса от Париж макарони, защото бил щастлив. Навярно вече е знаел.
	— Какво е знаел? — учуди се Фрици.
	— За Кински. За годежа й — обясни кратко Савицки и след изненадващо дълго взиране в ръцете на Фрици се обърна да си върви. — Моите уважения. Довиждане.
	След секунди вече го нямаше.
	Какъв годеж? Не може да е вярно! Или все пак?
	Телефонът иззвъня пронизително. Фрици вдигна слушалката с трепереща ръка.
	— Тук е кабинетът на граф Фон Келер, говорите с госпожица Лак. С какво мога да ви…
	— Сгодена! Сгодена! Сгодена! — изпищя женски глас. Едва след известен размисъл Фрици се сети, че говори Инге.
	— Знам — отговори кратко.
	— Откъде знаеш? — По жицата долетяха неверие и потиснат гняв. — Никой не знае.
	— Савицки ми каза — отговори тихо Фрици и Инге се смая още повече:
	— Той пък откъде знае? Казвам го първо на теб!
	— Май говорим за различни годежи. Кой се е сгодил?
	— Аз, разбира се! Сгодих се за Райбетанц! — Въодушевеният глас на Инге зазвуча като мецосопран и Фрици отдръпна слушалката от ухото си. — Нося пръстен!
	— Но аз си мислех, че не го харесваш и… — възрази Фрици, ала моментално бе прекъсната:
	— Нямам повече монети за телефон. Ела довечера в седем в „Под липите“! Ще вдигнем тост. Може да си доведеш някого. Мили боже, само да знаеш колко съм щастлива!
	— Много се радвам за теб — смънка Фрици, но връзката вече бе прекъсната.
	— На какво се радваш? — попита безшумно влезлият Влад. В едната си ръка държеше дебел роман, а в другата — недоядена наденичка, подарък от прещастливото месарско семейство.
	— Само не ми казвай, че и ти знаеш за годежа й! Няма да го понеса! Кой ти каза?
	— Инге — отговори честно Фрици и добави: — Инге се е сгодила.
	— Инге ли? На кого му пука за Инге? Никой, абсолютно никой не се интересува от Инге! Коя, за бога, е Инге? Мишленце от тълпата статистки, което си показва краката по-често, отколкото е редно. Инге! Я стига!
	Влад изкриви лице от отвращение, Фрици понечи да възрази, но той махна пренебрежително и продължи възбудено:
	— Говоря ти за Кински! Кински се е сгодила! Отгатни за кого!
	— Откъде да знам? — Гласът й потрепери.
	Само да не е Ханс! Всеки друг, но не и Ханс! Влад изобщо не забеляза тревогата й. В момента беше в стихията си. Докато крачеше стремително напред-назад пред бюрото й, се провикна триумфално:
	— За Метенкамп! Онзи със стоманените заводи, беше сгодена за него, преди да се появи Ханс. И това не е всичко! Тази нощ, само няколко часа преди официалното обявяване на годежа, се обадила по телефона на Ханс и го умолявала да се ожени за нея. Знам го със сигурност, защото господин Шмит чул всичко по другата слушалка и…
	— Много мило от страна на господин Шмит да разпространи така охотно какво е научил! — Облегнат на бастуна си, Ханс стоеше на прага с две димящи чаши в ръка и изразът на лицето му издаваше, че не знае да се ядосва ли, или да се смее. — Позволяваш ли да допълня нещо? Останаха ли неизяснени въпроси? Връзката с другия телефон често е лоша.
	— О, да, кажи ни още нещо, ако желаеш. — Явно нямаше смисъл да си хабят иронията за човек като Влад. — Знаеш ли, господин Шмит е слушал разговора ви от онзи момент, в който си й казал, че историята с Гейбъл не е целяла да ти навреди, а после си описал как заради нея многократно си се напивал до безсъзнание, за да изгубиш координация и да не можеш да се застреляш. Казал си й също колко добри приятели сте били с Гейбъл и как…
	— Влад, чуй ме, моля те. Ако исках цялата колония да разбере какво ми е било, щях да инсталирам високоговорител в кухнята. Ще ти бъда много задължен, ако престанеш да разпространяваш тези безсмислици. В противен случай ще се видя принуден да уведомя Роза с какво се занимаваш, докато уж си в зоологическата градина и зяпаш рибите. — Гласът на Ханс доби заплашително спокоен тон, изреченията издаваха опасни намерения. — А сега те моля да излезеш от кабинета ми. Желая ти хубав ден.
	Влад го изгледа мрачно, но си тръгна, без да протестира. Само затръшна вратата след себе си.
	— Какво прави, когато уж е в зоологическата градина и зяпа рибите?
	— Това не те засяга. Вече ми писна от постоянните клюки.
	Ханс й подаде чаша кафе и понеже изпитваше невероятно облекчение, тя остави грубия му отговор без коментар. Освен това бе изпълнена със съчувствие към него — не искаше да мисли какво означава да те подслушват при такъв разговор. За да го наведе на други мисли, смени темата:
	— И Инге се е сгодила. Довечера ще празнуват. Не съм съвсем сигурна дали искам да отида. Всъщност не се радвам за нея. Тя изобщо не е влюбена в онзи Райбетанц. Дори не го харесва.
	— Според мен така е най-добре. За да стигнат до това прозрение, други жени се нуждаят от седем години брак и две деца, а тя го знае още на годежа. — Ханс се засмя като ученик, извършил пакост, духна в кафето си и продължи: — Не, говоря сериозно, тя наистина е хитра. В „Бабелсберг“ вече й е излязло лошо име, хората говорят за нея… Назначих я точно заради това. Надявах се да й дам възможност да се измъкне от онази среда, но правописът й е катастрофален. Трагичното е, че има талант за актриса, но междувременно… В крайна сметка бракът с онзи досадник е най-доброто за нея. Ще е осигурена и няма да падне в калта.
	— Но тя не може да го понася! Аз също — заяви твърдо Фрици и предпазливо отпи малко от горещото кафе. — О, днес вкусът му е различен! Направил си го почти толкова добро, колкото на Роза. Какво му сложи?
	— Заварих в кухнята Гейбъл и той ми даде малко от своето кафе. Един вид предложение за мир, след годежа на Кински.
	— Виждаш ли! Той не е лош човек. — Доволна, Фрици сложи нов лист хартия в машината и попита: — Щом сте се сдобрили, би било хубаво довечера да дойдеш с мен в „Под липите“ и да вдигнем наздравица в чест на бъдещата госпожа Райбетанц. Вече няма значение, че Гейбъл пее там, нали?
	— Не мога. — Ханс разтърси русата си грива. — Нямам време.
	— Хайде, моля те! Ще ти платя едно трайно къдрене и хубава рокля. Нали ми обеща да бъдем приятели!
	— Естествено, Фрици, но наистина нямам време, трябва да работя. — И, вече на вратата, добави: — Много съжалявам.

	* * *

	— Май се напих — призна Фрици на Гейбъл и отпусна глава върху широките му гърди. Виеше й се свят, вероятно от многократните завъртания, докато танцуваше, но преди всичко от коктейлите, поръчани от Райбетанц по случай годежа. — Ти си виновен.
	— Аз съм виновен — съгласи се той. В черните, винаги с влажен блясък очи светеше бдителност. Придружи я до масата, без да спира да говори: — Знае се, че аз съм виновен за страшно много неща. Поемам вината с най-голямо удоволствие и с още по-голяма готовност, но какво общо имам аз с твоята жажда? Защо погълна толкова много отвратително лепкави коктейли?
	Думите му предизвикаха залп от смях. Известно време Фрици не бе в състояние да говори.
	— Всеки път, когато танцувам с други мъже, а ти стоиш на сцената и пееш, ме гледаш с такъв гняв, че бързам да приключа. Нали съм си добро момиче, реших да не танцувам, но ти правиш почивка веднъж на два часа, за да танцуваш с мен, а и никак не е приятно, когато саксофонът поема твоята част. През останалото време седя с Инге и онзи ужасен Райбетанц. Понасям го само със замаяна глава.
	Истината беше малко по-различна: в момента понасяше всички мъже само в пияно състояние. Започна с Ханс, който не пожела да я придружи, мина през Влад и Роза, които отиваха на курс по партньорски масаж и не се съгласиха да го откажат, и завърши с бившия си годеник Густав: той бе имал дързостта да й пише и да съобщи, че възнамерявал да й направи „приятелско посещенийце“.
	После дойде Райбетанц. Надуваше се като жаба пред колегите си от кредитната банка и излагаше на показ красивата си годеница.
	В момента се гневеше и на Инге: приятелката й постоянно показваше годежния си пръстен с истински, съвсем чист под лупа диамант. „0,2 карата“ — обясняваше гордо точно в този момент, а непозната дебелана с дупчица на брадичката квичеше от възхищение. Всъщност дебеланата изглеждаше много мила, в момента живееше в художествената колония и възнамеряваше да се яви на проби за ролята на Грушенка. Елегантната блондинка с предълго цигаре имаше същото намерение.
	— 0,2 карата — повтори натъртено Инге.
	Гейбъл дари Фрици с крива усмивка и й пошепна:
	— След половин час е полунощ, заведението затваря. Още съм уморен от уикенда и смятам да се прибера право вкъщи. Ако желаеш, може да си тръгнеш с мен. В момента имам кола, даде ми я един обожател.
	Фрици се поколеба. Разумните госпожици не правеха такива неща. Не й се щеше да пътува сама с Гейбъл, и то през нощта. Да не говорим за неговата лоша слава и за нейното състояние. От друга страна обаче… очите му излъчваха искрена нежност, а тя… тя беше пияна.
	— Ще си помисля — пошепна в отговор и се върна на масата.
	Посрещнаха я с възторг. Колега на Райбетанц от Кредитната банка, пиян до козирката, я попита дали е сгодена за „господин певеца“ и го нарече „щастливец“, а Инге, за пореден път започнала да хълца, обясни не съвсем разбираемо, че Фрици е момичето на Гейбъл. Райбетанц се изсмя пронизително на нещо, казано от дебеланата, елегантната блондинка вече не изглеждаше елегантна и постоянно повтаряше, че й се вие свят и със сигурност е получила хранително отравяне. Мъж от киното кимаше на всяко нейно изречение и я потупваше по рамото, ала когато тя изплака, че й се гади, побърза да се отдръпне. Фрици се замисли за Ханс: навярно още седеше в нощно-синия покой на стаята си, вслушваше се в тихото съскане на газовото осветление и пишеше нещо важно и красиво.
	Елегантната блондинка се сгърчи и започна да повръща. Инге ревна — от щастие или от гняв, а Фрици си поръча още един коктейл шери коблер, за да преживее с достойнство и последния половин час от вечерта. Нямаше представа как се е озовала в колата с Гейбъл. Главата й се проясни едва когато завиха към „Груневалд“ и той констатира:
	— Наистина си пияна. Лицето ти е позеленяло. Ама че гадост.
	— Иначе нямаше да понеса вечерта — призна му тя. — Много ми е мъчно за Инге. Тя не обича онзи тип.
	— Няма нужда да я съжаляваш — отсече той. — Тя знае много добре какво получава. Редовен доход и възможност да си ляга само с един тип, не с всеки срещнат. В „Бабелсберг“ не я очаква нищо и тя го знае. Трябва да стане чудо, за да я вземат за по-сериозна роля. — Пребори се успешно с ръчката и продължи: — Освен това Райбетанц не е грозен. Е, не мога да го сравня с граф Савицки, но човек трябва да се задоволява с малко. Нали не живеем в сантиментална пиеса.
	Фрици кимна няколко пъти, макар и повече от учтивост, отколкото по убеждение.
	— Понякога се налага да сме реалисти.
	Светлината от уличните лампи хвърляше странни сенки върху красивото мъжко лице с енергични черти. Фрици кимна отново. Май наистина би било добре да мисли реалистично — а реалността, за съжаление, беше следната: Ханс я бе изхвърлил от живота си. И не само това. В реалността литературата винаги щеше да е на първо място за него. Както много удачно се бе изразил Савицки: „А Ханс, Ханс беше влюбен в идеята да стане писател“. В реалността Ханс предпочиташе да работи вечер, вместо да излезе с нея, и това нямаше да се промени.
	Фрици въздъхна дълбоко, Гейбъл се засмя и блестящобелите му зъби на хищник блеснаха.
	— Толкова много реалност на празен стомах. Нужно е да пийнеш нещо.
	Изглеждаше зашеметяващо. Не беше Ханс, естествено, но може би така беше по-добре? Точно когато автомобилът зави по алеята към вилата, тя посегна към ръката му върху волана.
	— Благодаря ти. Ти ме разбираш.
	— Моля — засмя се той и издърпа ръката си. Скоро стигнаха до градинската къщичка. — Наистина си пияна.
	Фрици кимна. Гейбъл сигурно беше прав, но нима не бе чела стотици пъти за мъже, които безсрамно се възползват от подобни ситуации? Погледна в тъмните му очи и се помоли той да се държи според лошата си слава. Да, той не беше Ханс, но наистина не живееха в жалък любовен роман, където смелата малка героиня получава любимия си граф. Подобна развръзка изобщо не беше съвременна.
	— Пристигнахме — рече той и дръпна спирачката. — Ще те изчакам да влезеш.
	— Бих могла… — Фрици остави изречението да увисне във въздуха, ала Гейбъл сърдито поклати глава.
	— Скъпа, ти си ужасно пияна, освен това си бясна, понеже Инге се жени за човек, когото не понася, а Ханс предпочита да си пише романа, вместо да излезе с теб. Разбирам те, но аз съм само човек. Навярно много хора ще се изненадат да го чуят, но аз също съм човешко същество. От време на време имам чувства, макар да не ги споделям с целия свят, както прави например Ханс. Някой запитал ли се е някога как съм се почувствал аз след историята с кучешкия камшик? Някому хрумнало ли е, че онази жалка крава е била за мен повече, не просто актуалната ми любовница? Не, защото аз съм злодеят. Аз съм задникът. Добре, мога да живея с тази слава. Свикнал съм. Не желая обаче да запълвам дупки. Това не. Затова слез, моля те. Моля те!
	Той си избърса очите и продължи гневно:
	— Още ли си тук? Проклятие! Върви си, просто се махни. Представлението свърши. Какво чакаш? Навярно искаш да разкажеш в подробности на страхотните си приятелчета Роза и Влад как подлият Гейбъл е загубил самообладание?
	Сега плачеше съвсем открито, Фрици се поколеба, но след кратък миг на безпомощност притисна главата му към ключицата си и утешително зарови пръсти в пригладената с помада коса.
	— Тихо… Успокой се… Тихо…
	— Омръзна ми. Само ако знаеш колко ми е омръзнало…
	Тънката материя на роклята й се овлажни и залепна за тялото й. С учудване забеляза, че е изтрезняла. Обзе я безумно отчаяние.
	— Толкова съжалявам, Курт. Не исках да те нараня.
	— Всичко е наред. — Гейбъл си изтри очите и си издуха носа. Овладя се много бързо. — Ти не си виновна. Аз… аз… толкова ми е омръзнало… Не съм граф, нито идеалист, нямам си и руси къдрици, но не съм абсолютно безполезен. Не желая да запълвам дупки.
	— Разбирам те. Ела тук. — Фрици избърса влажните му бузи с кърпичката си. — Ти си прекрасен.
	— Благодаря ти. — Гейбъл изпухтя пренебрежително, запали си цигара, после внезапно помоли: — Излез с мен на вечеря. Само ние двамата. Утре. В „Под липите“ ще има частно парти. Благородната държанка на някакъв боксов шеф ще си празнува рождения ден и ще си докара своя музика — ние не сме достатъчно изискани за нея, но пък това означава свободна вечер. Излез с мен на вечеря, моля те.
	— Ще дойда — обеща тя. — С удоволствие.
	— Не мога обаче да си позволя шикозно заведение. Въпреки това ще дойдеш, нали?
	Фрици вече бе отворила вратата и отново се обърна към него:
	— Разбира се. Все ми е едно къде ще отидем.
	— Тогава до утре в седем. И още нещо! Няма да кажеш на никого, нали? Имам предвид случилото се преди малко…
	Тя кимна и тихо затвори вратата на автомобила.
	— Естествено — извика подире му, но не беше сигурна дали я чу.


>>	8 глава

C>
	Скъпи Густав, сърдечни благодарности за писмото ти, получих го вчера. Бих желала да те помоля…
C$
	Фрици написа двете изречения със замах, но сега не знаеше как да продължи.
	От двайсет минути седеше на килима в библиотеката, милваше сплъстената, миришеща на влага козина на Грегор и размишляваше. За какво да го помоли първо? Веднъж завинаги да престане да я нарича своето „душещо зайче“, или да преглътне обръщението и да го помоли само да се откаже от „приятелското си посещенийце“?
	Въздъхна дълбоко и се вслуша. През само притворената врата към кабинета долиташе приглушеният глас на Ханс. Въпреки ужасния махмурлук, тя се бе явила на работа точно навреме, защото искаше да му пожелае успех в разговора с Улщайн, но когато влезе, той вече говореше по телефона и само й махна да изчезва.
	Фрици нямаше часовник, ала инстинктът й подсказваше, че оттогава е минал почти час. А може би и повече. Отначало си прекарваше времето в разглеждане на библиотеката: великолепни многоцветни персийски килими в прашни матови багри, спрял часовник над камината, безброй томове, подвързани с червена кожа, в задната част на помещението, безредно нахвърляни романи, списания, книги джобен формат на руски, английски, френски, немски и полски — в частта, която Ханс редовно използваше. Той идваше тук много често и това си личеше по препълнените пепелници и гротескните натюрморти от мръсни чаши, огризки от ябълки и изсъхнали хлебни кори.
	Днес Фрици се ядоса на хаоса — навярно защото и без това беше сърдита на Ханс. На закуска Роза най-невинно й бе разказал, че снощи им дошъл на гости граф Савицки и изиграли няколко партии билярд.
	Фрици буквално се пръскаше от гняв. Значи Ханс имаше време да играе билярд, но не бе пожелал да я придружи на партито по случай годежа на Инге — господин писателят трябвало да работи! Гневът й напомни за предстоящата вечер, за уговорката с Кург, и тя реши да изясни поне въпроса с Густав. Написа две изречения и не знаеше как да продължи. Отново се вслуша напрегнато, за да разпознае по гласа на Ханс дали новините са лоши. За съжаление чуваше само неясно мърморене.
	Фрици въздъхна отново, седна, облегна гръб на един от рафтовете с книги, подви крака и с виновно изражение извади от чантата си „Април“ от Йозеф Рот. Съзнаваше, че е необходимо да се упражнява за ролята на Грушенка, но желанието й да чете беше по-силно. Освен това нещастно влюбеният главен герой, който спасява сламки от удавяне, я бе навел на идеята за кратък фейлетон. Три весели шпалти за фиксидеите на берлинските ергени. Щеше да го напише с удоволствие, а когато сподели идеята си с Роза, той избухна в смях и я увери, че материалът със сигурност ще намери място в „Стил“ или в „Бухал“. Първата сцена от сценария постепенно добиваше форма. Явно Ханс не беше единственият годен да пише свестни изречения.
	В следващия момент той отвори с трясък вратата към библиотеката и извика:
	— Говорих с Херман Улщайн!
	По лицето му бяха избили червени петна.
	— Знам.
	От една страна, Фрици се надяваше да чуе добри новини, от друга, беше бясна заради лъжата му и нежеланието да отиде с нея, както и заради господарския начин, по който я бе изгонил от стаята. Затова попита сухо:
	— Какво се получи?
	— Ръкописът им е направил силно впечатление. Първоначално смятали да го подготвят за пролетната програма, после обаче прочели статията ми за душевноболните от войната и си променили решението. — Ханс се засмя доволно. — Имаш ли нещо предвид за довечера? Бих искал да те заведа в „Рупински“ и да ти обясня всичко на спокойствие. В момента много бързам, днес е сряда, искам да хвана електричката в и четвърт. Ще издам само, че положението е по-добро от най-доброто.
	— Довечера съм заета. — Достави й дяволско удоволствие да види как лицето му потъмнява. — Имам уговорка.
	— Крайно неприятно. — Ханс се огледа трескаво и най-сетне откри захвърленото на пода сако. — Не може ли да я преместиш?
	— Невъзможно.
	Фрици поклати глава. Да не му е домашно кученце — да отива при него само когато му е приятно, а през останалото време да се чуди къде да се скрие. Освен това изпитваше съжаление към Курт: вечерята беше адски важна за него и сърце не й даваше да я отложи само заради капризите на Ханс.
	— Хайде, кажи ми какво обсъждахте. Ще купят ли книгата?
	— Фрици, много държа да говоря с теб на спокойствие. Моля те. Нали ти казах — трябва веднага да изляза. Не е редно да закъснявам. Днес е сряда, затварят в дванайсет. — Той свирна изнервено на Грегор. — Казвам ти, всичко е наред. Ще направя серията за парижките сюрреалисти, за която мечтаех. И не само това.
	— Значи, заминаваш за Париж? — Коленете й омекнаха от ужас. — Кога и за колко време?
	— Нямам представа. Навярно ще бъде много скоро, но няма да остана повече от три-четири месеца. Тръгне ли серията, пребиваванията ми в Париж ще станат по-дълги. Сега обаче излизам. Ще си поговорим на спокойствие. Щом не може днес, ще го направим утре вечер.
	Фрици кимна. Ханс не говореше сериозно! Нима ще я напусне просто така? Толкова й липсваше, когато замина само за два дни заради проучванията си, а сега възнамерявайте да изчезне за няколко месеца, без да се знае кога ще се върне! Дали е възможно да замръзне от мъка? Обгърна се с две ръце и попита:
	— Ще ти трябва ли машинописка?
	— Откъде да знам! Вероятно да. — Вече с шапка и палто, той се запъти към вратата, но явно осъзна смисъла на думите й, защото спря и поклати глава. — Няма да те взема като машинописка. Понякога разсъждаваш като глупаво дете. Утре ще обсъдим всичко на спокойствие, разбрахме ли се? Сега нямам време. Остани тук, Грегор!

	* * *

	— Точно от това имах нужда! — установи доволно Инге с пълна уста.
	След продължителното обикаляне на магазините в търсене на плат за булчинската рокля двете се отбиха в един от многото бюфети с автомати на „Алекс“*, купиха си сандвичи и по една бутилка от новата американска газирана напитка със странно име и се настаниха на една пейка пред гарата, за да се подкрепят за обратния път. Времето беше чудесно.
	[* Съкратено название на Александерплац. — Бел.прев.]
	— Как точно се произнасяше името на напитката? — Фрици огледа с интерес стъклената бутилчица и извади сламката. — С Ц като в Цезар?
	— Точно така, иначе би било глупаво. Произнася се „Цока Цола“ — повтори търпеливо Инге и посочи пакетите на Фрици. — Дай да видя какво си купила!
	Фрици страдаше от угризения, че е похарчила прекалено много пари за дрехи и подобни глупости, но смяташе, че си е заслужила поне малка утеха.
	— Първо, този плат за лятна рокля и прежда за подходяща жилетка. — Тя показа на приятелката си коприна на бели и зелени ивици и кълбо бяла вълна, след което отвори другия плик и извади лъскав сатен на цветчета. — Това е за нов комбинезон и за нощница. Ще се постарая да стигне и за двете. Нали го взех на половин цена.
	— Толкова е мек! Ще изглеждаш суперелегантна. — Инге помилва сатена и продължи да дъвче. — Кой ще ги види пръв? Имам предвид комбинезона и нощницата.
	— Навярно Грегор — въздъхна Фрици. Искаше й се да плаче, да удря и да хвърля, да се напие до безсъзнание, да се натъпче с шоколадови бонбони и да се скрие под одеялото — всичко едновременно. — Ханс отива в Париж и никак не хареса идеята да си вземе машинописка. Освен това вчера ме излъга.
	— А какво става с Гейбъл? Не знаеш какво пропускаш! Наистина. Миналата есен ходих известно време с него. Той има чар, уверявам те. — На лицето й се изписа копнеж, а под дебелия пласт пудра пролича изчервяване. — Да знаеш, струва си да съгрешиш с такъв мъж!
	— Възможно е. Той е красив и мил и така нататък, но аз не съм влюбена в него.
	— Невинно агънце! Ще ти кажа само едно: дали ти, като жена, искам да кажа, си влюбена или не, това е маловажно, даже изобщо не е важно. Той, мъжът, трябва да е влюбен. А според мен Гейбъл е влюбен в теб. Понякога те гледа много странно. Защо те е поканил на вечеря? Ако ти направи предложение, веднага кажи да. Няма да имаш втори такъв шанс. — Инге напъха един кичур под шапчицата си и продължи шепнешком: — Разбери, ние, жените, винаги сме по-слабите, подчинените. И физически, и финансово. Е, има и богати наследници като Кински, но те са изключение. С парите, които аз печеля като манекен, а ти — като машинописка, не можем да се издържаме. Затова се налага или да направим зашеметяваща кариера в киното, или да се омъжим. Ако изберем брака, най-добре да си намерим мъж със сигурна работа, да не пие, да не е побойник и да не играе хазарт. В истинския живот любовта не е важна за жената. Ние раждаме деца, за да има кого да обичаме истински.
	— Права си, но аз обичам Ханс. Обичам всичко негово, дори препълнените пепелници и грешно поставените запетаи. Само като го погледна и ми прималява.
	— Хлътнала си здраво, това е ясно. Не е чудно, особено щом не ти пречи, че е чалнат. Може пък наистина да има нещо у него.
	Инге вдигна рамене с безразличие. За момент замълчаха. Наблизо свиреше латерна и маймунка в униформа танцуваше в ритъма на мелодия от „Цигански барон“. Отнякъде се изсипаха десетки въодушевено смеещи се деца. След известен размисъл Инге заговори отново:
	— Не прави грешката заради Ханс и къдравата му глава да пропуснеш шанса за брак с Гейбъл. Погледни мен: някога бях лудо влюбена в един студент; уверяваше ме, че щом приключи със следването, ще се оженим. Можех да отида в Кьолн, в театралното училище. Дадоха ми стипендия, госпожицата от народното училище се застъпи за мен. Преди да се запозная с него, исках само едно: да стана актриса. Участвах във всяко училищно представление, имах ли пари, отивах на кино. Имах си моята голяма мечта, а после се появи онзи мръсник и вече не можех да си представя как ще прекарам дори един ден без него. Кьолн е далече, а той, берлинчанинът, не си представяше как ще живее другаде. Убеди ме, че няма никаква полза да се местим и да ставам актриса, нали ще се женим. Останах си в Берлин, работех като продавачка и знаеш ли какво се случи? Той завърши и изведнъж станах недостатъчно добра за него. Ожени се за дъщерята на някакъв си учен и двамата отидоха да живеят в Кьолн. Точно в Кьолн, представяш ли си? Наистина…
	— О, Инге… — Фрици прегърна приятелката си. — Защо не кандидатства пак в театралното училище?
	— Защото бях вече стара, а и не посмях да се обърна към учителката си и да я помоля за помощ. Тя ми бе предрекла какво ще се случи. — Инге отвори пудриерата си и се погледна в малкото огледало. — Моят влак замина. Всъщност съм много щастлива с моя Райбетанц. Ще си имам дом, той печели добре и ми е верен. Не се смей, това е извънредно важно за мен. Искам да ми е верен. Искам да имам нещо, което е само мое.
	— Разбирам те… обаче Гейбъл със сигурност няма да ми е верен. Невъзможно е.
	— Не си права — възрази Инге. — Той ходеше с Кински още преди Ханс и Метенкамп и всички останали, тогава…
	— Добър вечер, госпожице Лак. — Най-неочаквано се появи малкият син на месарската дъщеря. — Бяхме при вуйчо. Не говоря за мишката, а за другия. Той е комисар, работи в близкия участък. Има си пистолет и автомобил… е, всъщност автомобилът не е лично негов…
	— Добър вечер — поздрави масивният мъж, хванал момчето за ръка.
	Морковенооранжевата коса, пламнала от залязващото слънце, еднозначно го определяше като баща на момчето. Фрици веднага си го представи като напет командир на рота — преди десет години, с поне десет килограма по-лек. Как са го наричали другарите му?
	— Непременно предайте поздравите ни на господин Фон Келер. От цяла вечност не сме разговаряли…
	„Сводника“! Точно така!
	— Ще му предам — обеща Фрици.
	Вилхелм Генцер се усмихна безлично приятелски и се обърна към сина си:
	— Да вървим, Кони. Мама не обича, когато яденето е изстинало.
	Фрици ги проследи с поглед, припомняйки си какво бе казал Ханс за бащата. „Запозна се с жена си и доколкото знам, никога вече не погледна друга.“ Значи имаше и такива мъже, макар да са си заслужили прякор „Сводника“. Въздъхна, изправи се и заяви решително:
	— Време е да тръгвам. Не искам Гейбъл да ме чака.

	* * *

	— Ще хапнеш ли с нас? — попита Роза в момента, когато Фрици отвори вратата на градинската къщичка. — Опитах нещо ново. Френска кухня, в чест на Ханс. А и бавачката ми ще дойде за вечеря.
	— Нямам време — отговори Фрици и това беше чистата истина.
	За пореден път бе удължила ненужно пътя от електричката до вилата — радваше се на ухаещите в настъпващата вечер бадемови цветове и се отдаваше на мрачни мисли. Какво ще каже на Курт, ако той — както предполагаше Инге — й направи предложение? Ами ако не й предложи женитба? Ако иска поредната „актуална любовница“?
	— Излизам.
	— Да, Ханс ни каза. Призна си, че си му отказала. — Звучеше, сякаш самият Роза бе получил отказ. След малко добави със същия обвинителен тон: — Какво толкова важно ще правиш довечера?
	— Гейбъл се чувства зле. Нужно му е да си поговори с някого.
	— Нямах представа, че има нужда да говори.
	Подобни злобни отговори бяха нетипични за Роза и Фрици побърза да смени темата.
	— Кажи ми, моля те, истина ли е, че Кински е била близка с Гейбъл още преди историята с камшика?
	— Нямам представа. Той се нанесе при нас едва през есента, а тогава тя вече беше с онзи със стоманените заводи. Първият й брак — с онзи Кински — се е разпаднал заради някакъв „евреин, дето пее по кръчмите“, поне така се говореше. Никога не съм търсил връзката, но е твърде възможно да става дума за Гейбъл. — Роза се засмя развеселено и продължи да бели варени картофи. — О, преди да забравя: ако се засечеш с моята бавачка, да знаеш, че си братовчедка на Влад.
	— Защо? — попита Фрици, докато си червеше устните.
	— Тя няма представа, че ние с Влад сме от параграф 175. Ако разбере, ще й разбия сърцето и ще смята, че е объркала нещо във възпитанието ми. — Роза поклати глава и както винаги, когато не желаеше да признае, че е потиснат, се изсмя безрадостно, почти зловещо. — Не искам да си помисли нещо лошо за теб, защото живееш под един покрив с двама млади, неженени мъже, затова й казах, че ни гостува братовчедката на Влад. Тя ще се опита да те сватоса за мен, но какво да се прави…
	— Ако ме попиташ, веднага ще кажа да! — Фрици отиде при него и го целуна приятелски по тила. — Ти имаш правото на първи купувач — преди всички други. Сигурно ще бъдем чудесна двойка. Ти ще готвиш, ще чистиш и ще печелиш пари, а аз ще ям манджите ти и ще цапам жилището. Навярно ще бъдем много щастливи.
	— Добре, ще запазя тайната ти. Не желая да се стигне до дуел, защото не съм особено добър стрелец. — Роза отхапа парче картоф, размаха ножа и посочи жълтия диван. Върху завивката бе оставена книгата на Йозеф Рот „Хотел Савой“. — Ханс беше тук преди малко. Остави това за теб.
	— Благодаря — пошепна Фрици и мушна книгата в чантичката си, без да я погледне. Поне ще има какво да чете в електричката. — А къде е Влад?
	— В зоологическата градина. В аквариума. Луд е по рибите.
	Фрици моментално си припомни как Ханс бе казал, че Влад изобщо не ходи при рибите. Но какво правеше, за което Роза не биваше да знае? И понеже й беше крайно неприятно някой да мами добрия Роза по какъвто и да било начин, тя смени темата:
	— Ханс каза ли нещо, или само остави книгата? Не ми каза практически нищо за телефонния разговор.
	— Да, да, каза ми. Ужасно бързаше, разбираш ли, непременно трябвало да иде при Савицки преди дванайсет. Понякога Ханс е по-объркан от другите хора. Би могъл просто да се обади по телефона, нали? — Той поклати глава и започна да реже моркови и да ги хвърля в тенджера с врящ пилешки бульон. — Според мен той иска да ти разкаже лично. Чувства се ужасно горд и има всички основания за това. Обещай ми да го похвалиш, както заслужава. Ние, авторите, много обичаме да ни хвалят.
	„Не съм длъжна и няма да го хваля“, каза си ядно Фрици. Достатъчно беше да чуе името на Савицки, за да пламне отново гневът й заради дръзката лъжа на Ханс. На всичкото отгоре той не бе намерил време да й каже как е протекъл разговорът с господин Улщайн. Намаза си косата с помада и попита мрачно:
	— Онова със серията статии от Париж остава, така ли?
	— Не се притеснявай, Париж е прекрасен. — Роза й се усмихна, посочи към прозореца и рече: — Ето го и твоя Гейбъл. — Той й помогна да си облече палтото и допълни доволен: — Радвам се, че живееш при нас.

	* * *

	— Къде отиваме? — попита Фрици и хвана Гейбъл под ръка. Той се усмихна тайнствено.
	— Много ти се иска да знаеш, нали? — За момент влезе в ролята си на очарователен изкусител, после обаче обясни делово: — Изправих се пред сериозен проблем. Влад разказва навсякъде, че много искаш някой да те заведе в „Рупински“. Това означава да избера също толкова шикозен ресторант, ала не мога да си го позволя. По някое време си помислих: защо пък да не избера пълната противоположност? Ще я заведа в руската кръчма на „Алекс“. Идеята ми се стори добра, после обаче се сетих, че много пъти съм ходил там с жени, дето стават само за леглото, и ми се стори тъпо. Накрая намерих най-доброто решение.
	— Много хубаво. Накъде сме?
	— Връщаме се във вилата. Сготвих за теб.
	Фрици загуби ума и дума. Да, Роза готвеше всяка вечер, готвеше много хубаво, но той беше половин момиче и свободно разказваше как плаче, когато филмът стане много прочувствен. Никога не беше срещала нормален мъж, който да умее да прави повече от кафе или сандвичи.
	Изпита невероятно облекчение, когато приготвената от Курт вечеря се оказа голяма купа с леко загорели бъркани яйца. Сигурно отдавна бяха изстинали.
	— От цяла вечност не бях готвил за някого. Правя яйца само за себе си — обясни той и й даде знак да си избере къде да седне: на леглото или на един обърнат сандък от вино. В малката стая нямаше нито стол, нито маса, нито шкаф. Курт беше сложил купата с бъркани яйца върху вехт кожен куфар. — Ти си първата, която идва тук, искам да кажа, в стаята ми. Нямам нищо особено.
	— Според мен е прекрасно!
	Фрици говореше съвсем искрено. Хареса наклонения прозорец над леглото и свещта, поставена в празна бутилка от вино върху издание на Карл Май, заето от библиотеката. „Съкровището в Сребърното езеро“.
	— Благодаря ти за доверието. Много мило от твоя страна.
	— Виж какво има на възглавницата! Това е твоята пудриера, нали?
	Наистина, нейната пудриера! Сигурно я бе изгубила вчера.
	— Остави я в колата. Какво ще пиеш? Имам вода, ракия и червено вино. Купих виното специално за днес. Всъщност не пия вино, защото никога не знам какво да кажа, когато продавачът ме попита какво желая. Днес се оказа просто: казах какъв е поводът и веднага получих бутилка.
	С трогателно усърдие, което по странен начин й напомни за несръчния му почерк, той й показа зелена бутилка с красив етикет и Фрици се постара да изглежда впечатлена.
	Какъв ли повод беше споменал?
	Гейбъл извади тапата с джобно ножче и продължи да разказва:
	— Направил съм пудинг за десерт, но за него ми помогна приятелката на Инге, онази дребната, пълничката, дето вчера беше в заведението. Да не е сестра на Райбетанц?
	— Не. Откъде ти хрумна?
	Фрици поклати глава и седна на леглото. Оказа се грешка. Прясно изпраните чаршафи все още не бяха изсъхнали напълно. Тя въздъхна вътрешно. Имаше чувството, че актуалните му любовници получават по-малко истински чувства, затова пък по-добро ядене и сигурно не толкова влажно място за сядане.
	— Удобно ли ти е? Ще пушиш ли? На коридора има печка. Да отворя ли вратата?
	— Всичко е чудесно. Бих изпила чаша вино. — Тя пое пълната чаша и моментално се сети за леля Хулда. Какво казваше тя? „Любовта идва с времето.“ — Тази вечер няма да прекалявам. Утре е прослушването.
	— Знам. Според мен ти имаш добри карти. Отдавна се познавам с Хьофген и както ми обясни ролята в неделя, той ще вземе теб. — Гейбъл си наля вино в порцеланова чаша, протегна я към нея и вдигна тост: — За теб, най-хубавата Грушенка в киното.
	Виното беше отвратително. Навярно е трябвало да постои отворено, за да поеме въздух… или просто не се съчетаваше добре със студените, силно пресолени бъркани яйца.
	— Вкусно ли ти е? Попрегорих яйцата, но не си личи, нали? Имам си номер — обясни гордо Курт и продължи да яде с апетит. — Загоря ли някое ядене, сипвам повечко сол, за да не се забелязва.
	— Вкусно е — излъга Фрици и се запита дали да погълне яйцата на големи, бързи хапки, за да приключи вечерята — но може би тогава се излагаше на опасност да получи още един черпак? Навярно гадната храна е важно средство в прелъстяването? Жената или пие много, защото солта предизвиква жажда, или бърза да иде в леглото, за да не се налага да яде повече. — Наистина е много вкусно.
	— Радвам се. Някога често готвех за Лина, искам да кажа Паулина… за Кински, нали разбираш? И тя винаги твърдеше, че й е много вкусно. Радвах се, защото тя познава всички елегантни ресторанти.
	— Защо си готвил за Кински? — попита силно изненадана Фрици — за първи път чуваше малкото име на съперницата си.
	— Как защо? — По лицето на Гейбъл се изписа объркване. Той си наля още вино и обясни: — Тя обичаше да й готвя. Всеки път й правех пудинг и много се забавлявахме. А веднъж, точно беше в развод с първия си мъж и се чувстваше много зле, слязохме в три през нощта в онази грамадна, строена за цяла орда персонал кухня, за да й сваря пудинг. Тя седеше на работния плот, облечена в старата ми риза, и плачеше, та се късаше. А после ми изпя най-мръсните моряшки песни, все с физиономия, сякаш изпълняваше „Аве Мария“. Знае всички моряшки песни, нали е израснала в Хамбург. Там се е научила и да ругае като стар капитан на пиратска фрегата. Как се смеехме понякога… — Гейбъл въздъхна и обобщи: — Ние бяхме двойка, Лина и аз. Не, всъщност не бяхме, аз обаче си въобразявах, че сме. Тя напусна първия си мъж, онзи Кински, заради мен, но щеше да го направи дори да ме нямаше. Постоянно твърдеше, че го прави заради мен. Разбираш ли, аз знаех за другите й любовници, но вярвах, че съм по-специален. Бях убеден, че тя държи на мен и не можем да се оженим само защото баща й ще я лиши от наследство. Навярно и другите са си мислили същото. И всички се лъжат. С изключение на Ханс… Според мен тя наистина харесва Ханс.
	— Но му е изневерила с теб…
	— Вярно е, но когато го видя за първи път на партито по случай годежа й с Метенкамп, веднага ми се обади и сложи край. След два дни се наложи да ги последвам във Виена, но такова нещо не се беше случвало никога. Боже, как мразех Ханс! Той изобщо нямаше представа какво ми причинява. Нямам думи да ти опиша как му завиждах. Той е всичко това, което аз не съм и никога няма да бъда. Рус, от добро семейство, образован и проклет идеалист. Винаги съм се питал защо никой не забелязва, че идеализмът на Ханс е само поза, върхът на арогантността. Презира парите, защото винаги се намира кой да му плати сметките. Разхожда се в евтин смокинг и несресан, защото всички знаят кой е. Граф Фон Келер, велик офицер и джентълмен. А аз, аз съм евреин, пея по кръчмите и нямам баща. Не мога без помада за коса, без ушит по мярка костюм и американско име — иначе ще ме изхвърлят на улицата.
	Гейбъл помълча малко и продължи:
	— А сега, преди новия годеж, Лина се обади на Ханс. Ако не вярваш, питай господин Шмит. И знаеш ли кое беше най-гадното? Обади му се от апартамента си в „Рупински“, а аз бях в съседната стая. Ако не спях, щях да слушам разговора, тя не би имала нищо против. Ще ми се разсърдиш ли, ако мина на ракия? — Той посочи с брадичка бутилката до леглото. — Не пия по навик, просто никога не съм разказвал тази история. Аз я обичам истински, разбираш ли? Все още я обичам. Не съм в състояние да кажа защо. През повечето време тя се държи ужасно с мен, сякаш съм последен боклук. Може би точно заради това? От малък съм свикнал на такова отношение. Виж, не ти разказах всичко това, защото искам съжаление, а защото…
	Гейбъл отпи голяма глътка от бутилката, завъртя тапата, не каза нищо повече. Някъде в къщата се чуха викове.
	— Казах ти всичко, защото си важна за мен. Защото си честна с мен и откакто те познавам, съм по-добър човек. И защото знам… знам, че мога да те обикна. Да те обичам като възрастен мъж, почтен и разумен. Ако и ти ме обикнеш, ще се откажа от Кински. Както нашият саксофонист се отказа от пушенето заради жена си, разбираш ли? Заради теб не отидох при нея снощи след работа, заради теб днес не чакам да ми се обади. Ясно ли говоря? Печеля доста, спестил съм малко пари, а ако не са достатъчни, следобед ще давам уроци по пеене.
	— О, Курт! — Фрици се пресегна през куфара и улови ръцете му. Крясъците навън се засилваха. — Наистина не знам какво да кажа. Ще бъдем странна двойка. Ти обичаш Кински, тя не обича никого, аз обичам Ханс, а Ханс обича литературата.
	— Живеем в двайсетте години. Днес всичко е възможно. Ще се държа добре с теб и сигурно ще ме обикнеш. Всеки ден ще ти правя бъркани яйца, а когато танцуваш с друг, ще се старая да не те гледам сърдито. Може пък и ти да отвикнеш от Ханс… — Чу се шум от счупено стъкло, някой изпищя от болка. — Какво става навън?
	Вслушаха се, после Фрици скочи и хукна към коридора.
	— Инге! Тя пищи!

	* * *

	Във входната зала на вилата пред тях се разкри толкова хаотична картина, че на Фрици й трябваше време, докато проумее какво се случва. Първо видя Ханс: по лицето му се стичаше кръв и държеше здраво мятащата се, гневно пищяща Инге. После видя мъж с гъста брада, в работен комбинезон, целият на петна — той с мъка удържаше ръмжащия Грегор. Роза също беше там: наведен над полуприпаднала възрастна дама в официална рокля, той й вееше, за да се свести. Подът беше осеян със стъкла, а господин Шмит тичаше бос напред-назад и викаше с пресекващ глас:
	— Тя го уби! Тя го уби!
	Влад също беше там и говореше успокоително на пълничката жена от предишната вечер.
	Фрици някак успя да свърже парчетата стъкло с раната върху лицето на Ханс, но не видя никакъв смисъл в останалото. Тогава обаче Курт изрева гръмогласно:
	— По дяволите, първо изведете Грегор!
	Брадатият послушно изведе от залата разгневеното, ръмжащо срещу всички куче и Фрици най-сетне проумя какво е станало: върху шахматните плочки на пода лежеше окървавен Райбетанц. Неподвижен, с гащи на червени точки.
	— Явно наистина не му е сестра — изкоментира сухо Курт и преодоля последните стълби с два скока.
	Първо отиде да се погрижи за Райбетанц. След три силни плесници стана ясно, че „убитият“ е само припаднал. Ханс наля малко алкохол в устата на Инге и тя се успокои — поне спря да пищи. Многократно извинявайки се, Роза изведе старата си бавачка от опасната зона.
	— Фрици, донеси превръзки! — изкомандва Влад, а Ханс и Курт викнаха в един глас:
	— Донеси и ракия!
	За момент се стъписаха, после избухнаха в луд смях.
	В края на тази забележителна вечер двамата седнаха на жълтия диван и се нахвърлиха върху претопления киш и пресолените бъркани яйца. Ядяха, смееха се и се надпреварваха да описват събитията.
	Ханс се бе озовал пръв на местопрестъплението и успял да предотврати убийството, Курт обаче познаваше предисторията. Разказа я с готовност, и то няколко пъти, докато Роза наливаше на постоянно сменящите се слушатели шампанско, после ракия, останалото от вечерята вино и накрая черешов ликьор, купен още за Коледа.
	Още по обед Курт видял Райбетанц да се натиска с пълничката дама, но не си помислил нищо лошо, _защото не забелязал кучешки камшик_. Тази забележка на Ханс предизвика смутено мълчание, много скоро удавено във всеобщ облекчен смях.
	Фрици, седнала на пода между мъжете, ту облягаше глава върху коляното на Ханс, ту притискаше крака в копринени чорапи към стъпалата на Курт. Изобщо не й беше до смях. Постоянно се ослушваше към горния етаж: бяха настанили Инге в леглото на Влад и Роза след солидна доза аспирин. Според мъжете избухването й не беше нищо повече от типичен пристъп на женска — значи смешна — истерия. След половин бутилка ракия Ханс и Курт даже започнаха да се поздравяват един друг за липсата на темперамент — ако Ханс бил разбил някоя ваза в главата на Курт, щели да го обесят за убийство. А Райбетанц в най-лошия случай имал нужда от голям пластир и то само защото бил такъв слабак.
	Фрици се смееше с мъжете, смееше се и с непрестанно идващите обитатели на вилата, жадуващи да чуят историята от първа ръка, ставаше с готовност да измие чашите. Радваше се на сдобряването между Ханс и Курт, ала постоянно се ослушваше за Инге. По някое време — часовникът в кухнята показваше единайсет и половина — тя прекъсна Роза, който оживено обясняваше как скъпата му бавачка припаднала, и заяви, че отива да види как е приятелката й.
	Спалнята под покрива тънеше в безлунен мрак. За момент Фрици остана неподвижна, изчака очите й да привикнат с тъмнината, вдиша застоялия, миришещ на използвано спално бельо въздух и се вслуша в смеха на пияните мъже долу.
	— Спиш ли, Инге? — попита тя шепнешком.
	— Не.
	Отговорът прозвуча безсилно и Фрици го възприе като покана да приседне на края на леглото.
	— Искаш ли да хапнеш нещо? Останаха малко загорели и пресолени бъркани яйца, но съм готова да ти направя сандвич.
	— Не съм гладна.
	— Мога ли да направя нещо за теб?
	— На мен ли се смеят?
	— Смеят се, защото са пияни до козирката. Ханс и Гейбъл се смеят и защото днешната случка ще замени тяхната история с кучешкия камшик и двамата отново се обичат.
	Фрици поклати глава. Понякога смяташе всички мъже, по принцип и без изключение, за гадняри.
	— Много съжалявам, Инге. Толкова ми е мъчно за теб…
	— Ти не си виновна. Вината е само моя. Явно не мога да задържа никого. — Фрици чу в мрака сухо изхълцване. — Не мога да задържа дори гадняр като Райбетанц. Мислех си, че другите жени не го искат. Честно ти казвам, ако имах избор, и аз нямаше да го искам.
	— Това е знак, Инге — зашепна настойчиво Фрици. — Длъжна си отново да опиташ в киното. Бракът не е за теб. Онзи тип Райбетанц не е за теб. Инге Райбетанц — звучи ужасно тъпо!
	— Фрици, аз няма да постигна нищо в киното. Миналата седмица бях в „Бабелсберг“ и един ми предложи пари, но не за статистка… — Отново се чу сухо хълцане. Звучеше много болезнено. — Не знам какво да правя. От мама слушам само обвинения. Иска да спи с наемателя, а аз й преча. Къде да ида? Ако стана продавачка, няма да мога да си плащам дори частта от наема, а заплатата на манекенка е нищожна. Всички пари отиват за козметика и за косата.
	— Ще спиш при мен на дивана — предложи Фрици. — Ще се сместим някак. Ще си боядисаш косата и ще започнеш отначало.
	— Браво на теб, невинно агънце. — Инге въздъхна тихо. — Може пък да ме вземат за касиерка. Тогава поне ще виждам редовно прекрасния Боймер.
	Боймер ли? Как не се сети веднага!
	— Знаеш ли, аз имам телефонния му номер! Ханс ми го даде и заръча да се обадя. Увери ме, че щял да помогне. Сега ще помогне на теб!
	Фрици скочи, върна се в дневната и без да погледне Ханс и Курт, които тъкмо си припомняха с много смях какво били направили миналото лято на Ванзее и как всичко се объркало, без да обърне внимание на Роза, който искаше да я попита как е Инге, намери, каквото търсеше, и бързо се върна в спалнята при приятелката си. Гордо й подаде измачканата визитка.
	— Тайният му личен номер. Утре ще се обадиш и ще кажеш, че си приятелка на граф Фон Келер. Боймер и Ханс се познават чрез брата на Роза. Ще се позовеш на Ханс и Боймер сигурно ще ти помогне.
	— Не, Фрици, няма да го направя. На никого няма да се обадя. Няма да понеса още една пропаднала надежда. Изтощена съм.
	— Но… — заекна Фрици. — Не може просто да се откажеш.
	— Мога. Достатъчно дълго се борих. Ще си потърся място като служителка в киното и ще остана там. Въпреки това ти благодаря, невинно агънце. — Подаде й скъсаната визитна картичка. — Върни се долу. Ако се съди по шума, мъжете си тръгват.
	— Инге, не си струва да страдаш за онзи мръсник Райбетанц. Не бива да пролееш и една сълза за него.
	— Знам, но той беше последната ми надежда, разбираш ли? Навярно човек може да се изправи само ограничен брой пъти, а аз изразходвах своите. Нямам повече сили. — Инге опря глава върху бедрото на Фрици, позволи й да я помилва по косата. — Даже не ме боли. Просто съм уморена.
	Фрици кимна в мрака и продължи да гали Инге по главата, докато дишането й се успокои. Тогава стана, прозя се и слезе в дневната — само за да установи, че леглото й е заето. Рози тъкмо завиваше с одеяло Ханс и Курт, които се бяха сгушили един в друг, за да си отспят пиянството.
	— Не казвай нищо — помоли го Фрици и посегна към палтото си. — Ще спя в леглото на Гейбъл.


>>	9 глава

	Фрици спа много лошо. Навярно заради все още влажните чаршафи и заради вълнението от предстоящото прослушване. През половината нощ размишляваше върху предложението на Курт. Колкото повече мислеше, толкова по-малко знаеше какво да прави. Нямаше как да отрече, че Курт е най-красивият мъж, когото е срещала, освен това беше мил, забавен, отличен танцьор. Тя го харесваше и много искаше да му помогне. Това обаче не означаваше да се омъжи за него!
	Освен това през последната година той беше употребил повече жени, отколкото Ханс — машинописки, а това не бе добра предпоставка за брачна вярност. Решението дойде едва на зазоряване: най-добре да отложи отговора. Навярно ще й е по-лесно да реши, когато Ханс замине за Париж и няма да вижда постоянно рошавата му глава, нищо няма да й напомня какво е можела да има. С това прозрение тя най-после заспа, но само след половин час я събуди будилникът. Прослушването започваше в дванайсет и навярно щеше да продължи до късно през нощта — зависи колко момичета ще се явят. Често се случваше да не изслушат никого, защото ролята вече беше дадена, тогава цялото пътуване се оказваше напразно.
	Напразно пътуване? Изведнъж се сети за тъпия Густав и приятелското му посещение. Веднага трябваше да му откаже. Странно, вече не изпитваше гняв, просто нямаше желание да скучае с него два дни или дори по-дълго и да се прави, че не й е напълно безразличен. Докато се влачеше с тези мисли и вдишваше свежия въздух на потъналата в утринна мъгла градина, Фрици неочаквано прозря нещо. Не искаше ролята. Вече не се вълнуваше от възможността да види името си върху киноплакат… или където и да било другаде. Сравни своите желания с усилията и копнежите на Инге и се засрами. Цялата история с актьорството беше само заместител. Тя искаше да пише: кратки статии, фейлетони и най-вече сценарии. Първата сцена беше вече в главата й. Ще я разиграе в също такава подивяла градина — градината като символ на подсъзнателното, протагонистката отива да се срещне с баща си, инвалид от войната, после веднага поглед назад.
	Фрици нямаше никакво желание да отиде на прослушването. Предпочиташе да се скрие някъде с вярната си пишеща машина и да нахвърля мислите си на хартия. За съжаление беше невъзможно. Курт неколкократно бе изслушал плановете й за Грушенка и би било нечестно просто да не отиде.
	— Добро утро — поздрави Ханс откъм кухненската маса, когато Фрици отвори вратата на градинската къщичка, вдигна пръст към устните си и посочи с брадичка яркожълтия диван, където Курт все още спеше, свит на кълбо. — Роза направи кафе. На печката е.
	— Чувстваш ли се така, както изглеждаш? — попита съчувствено тя и напълни чашата си с черна като нощта течност, от която се вдигаше пара.
	— Не е възможно да изглеждам толкова зле, колкото се чувствам — простена Ханс и си запали цигара. — За всичко е виновно идиотското шампанско. Никой почтен мъж не понася шампанско, то е за гейове и за французи.
	— Как е Инге?
	— Зле, но все пак е по-добре от вчера. Роза и Влад се съгласиха да я откарат вкъщи. Ще си поговорят с майка й. Инге умира от страх, защото е развалила годежа и майка й ще побеснее. Не ме гледай така, тя изрично отказа да те изчака. Опасява се да не пропуснеш прослушването. — Ханс отпи мъничка глътка кафе и се оплака жално: — Много ми е лошо! Никога вече няма да пия шампанско и червено вино. Всичките тези чуждестранни питиета са отрова!
	— Тогава в Париж ще станеш въздържател, значи — установи не без злоба Фрици и започна да си черви устните. — Кога заминаваш?
	— Ще видим. — Уморен, Ханс отпусна глава върху плота на масата. — Роза даде ли ти книгата от мен? „Хотел Савой“ на Рот.
	— Даде ми я, благодаря. Защо не поспиш още малко?
	— Твърде съм зле, за да спя. Освен това съм нервен. — Той отново пийна малко кафе и попита с надежда: — Погледна ли вътре?
	Не беше, но не искаше той да си помисли, че не цени подаръка му. Все пак бе положил усилие да й избере книга и да я плати с трудно спечелени пари. Затова реши да излъже.
	— Много хубава книга. Йозеф Рот винаги е много добър. Употребява чудни епитети.
	— Още нещо? Какво ще кажеш за Грегор Замза?
	Погледна я подканващо и тя допълни:
	— Фигурите са много жизнени, както винаги.
	Какво общо има Грегор Замза с Рот, учуди се тя, той беше от разказа на Кафка „Преображението“! Защо не бе прочела поне текста на корицата? Ще навакса пропуснатото, докато чака прослушването. Ханс обаче остана доволен от отговора й. Или поне в момента си имаше други грижи.
	Беше ужасно блед, луничките му изпъкваха. Явно едва се владееше.
	— Ще се прибера. Повръща ми се и предпочитам да съм сам. Желая ти успех на прослушването. Ще мисля за теб.

	* * *

	Организаторите очевидно не бяха очаквали такъв наплив, но Фрици не можеше да се отърве от чувството, че зад това се крие добре направена сметка. В малката стъклена стая, прилична на кафез, се бяха натъпкали поне трийсет жени. Разполагаха с точно пет стола и с една бутилка вода, която при влизането на Фрици беше вече празна. Още на вратата се запита дали да не си тръгне. Ще каже на Курт, че вече са дали ролята на друга. После обаче се почувства страхливка и се намести до едра брюнетка край стената. В такава обстановка й беше невъзможно да чете — вместо това се замисли за пътнишкия влак на Бен и неволно се ухили. „Жената е нещо с миризма.“ Тук въздухът беше наистина плътен, с нож да го режеш, вонеше на парфюм, пот и цигари. Брюнетката до нея прелистваше с демонстративно скучаещо изражение клюкарско списание, две момичета с късо подстригани синьо-черни коси си шепнеха тайнствено и почти всички присъстващи се гримираха, въпреки че лицата им бяха заприличали на маски.
	От време на време някой отваряше вратата, жените се разтреперваха и заговаряха възбудено, но досега се появяваха единствено нови, изпълнени с надежда кандидатки и си проправяха път с лакти.
	Фрици въздишаше вътрешно. Вече беше сигурна, че филмовият бранш не е за нея. Ако имаше поне хартия и молив, щеше да поработи върху сценария си. Защо не бе помислила да си вземе? Може би не бе зле да опита с четене. Часовникът показваше един, защо не започваха? Хвърли поглед към клюкарското списание на съседката и се вцепени: на челната страница бяха сложили снимка на Кински. Не я познаваше, но прочете името отдолу: _Паулина Кински и годеникът й, стоманеният магнат Томас Метенкамп, посещават Скалата._ За съжаление снимката беше твърде неясна, Фрици видя само извънредно слаба женска фигура с наметка от норка, с огромен диамант в черната коса, блестящ под светлината на светкавиците, както и широкоплещест, доста възрастен мъж, сякаш току-що чул ужасна новина — поне ако се съдеше по наполовина измъченото, наполовина гневно изражение на лицето му.
	Някой отново отвори вратата и начинът на отварянето сигнализира влизането на важна личност, Фрици остана малко разочарована, защото носителят на надежда се оказа мъж с кръгло лице, облечен в смачкано сако с колан.
	— Всички ли сте за прослушването за Грушенка? — попита той. Нещо в неприятно носовия му глас напомни на Фрици за стария й зъболекар и тя изпита ужас. Приликата беше толкова голяма, че тя изобщо не се изненада от следващия въпрос: — Тук ли е госпожица Лак? Елфриде Лак?
	При зъболекаря винаги съобщаваха името й.
	— Аз съм — отговори тя и едва тогава осъзна по реакцията на заобикалящите я, че в момента се случва нещо необикновено. Погледите на другите момичета варираха от неприкрита завист до дива омраза.
	— Елате с мен — изкомандва мъжът в спортното сако и даже галантно й отвори вратата. Отвън чакаше друг мъж, по-едър и по-млад от първия. Без да обърне внимание на Фрици, той заяви:
	— Ама че гадно беше яденето днес в стола. Сигурно ще ме хване запек.
	— Опитвал ли си с чай от резене? — отзова се с готовност мъжът в спортно сако и даде знак на Фрици да върви след тях. — Знаеш ли, наскоро говорих с Хайнце от осветлението, той е изпробвал какво ли не, ходил по лекари, но единствено чаят от резене го облекчавал донякъде.
	— На мен лаксинът ми действа добре. Само че от него отделям газове. — Без да спре, непознатият огледа Фрици и отново се обърна към другия: — Значи това е малката, която ще вземе ролята? Винаги съм си представял Грушенка руса и със стройни крака.
	— Отде да знам! — вдигна рамене мъжът със спортно сако. — Нали ги знаеш изисканите господа! Както ми бе казано, сутринта Боймер се е обадил и е заявил, че щял да снима филма само ако Елфриде Лак изпълнява ролята на Грушенка. Хьофген му отговорил, че за него няма значение. И без това малката била първа в списъка му, защото приятелят му, онзи певец, го бил посъветвал да вземе нея.
	— Елфриде Лак? Как е възможно човек да се казва така? Нужен й е псевдоним!
	Фрици спря. Сърцето й биеше до пръсване. Беше й невъзможно да върви и да говори едновременно. Все пак събра сили и подхвана задъхана:
	— Моля да ме извините, явно е станало недоразумение. Моето име е Инге Коп, госпожица Лак е най-добрата ми приятелка. Тя не се чувства добре и реших да се явя вместо нея и да ви попитам имате ли нещо против да дойде при вас утре сутринта. Всъщност възможно е и след два часа!

	* * *

	— Искам да видя Курт, Джони Гейбъл. Тук ли е? — попита Фрици мършавия мустакат мъж зад бара в „Под липите“.
	Гарвановочерните му вежди се събраха неодобрително.
	— Гейбъл вече има посещение.
	— Кой е при него?
	„Дано не възнамерява да остане дълго“, помоли се Фрици. Искаше бързо да каже онова, което възнамеряваше. През целия път към града преговаряше и изглаждаше монолога си, макар че всичко се свеждаше до: „Не знам, искам да ти помогна, но ми е нужно време за размисъл.“ Всъщност защо просто да не го попита: „Какво ще направиш, ако видиш сламка да се дави в отводнителната шахта?“.
	— Нямам представа как се казва госпожицата — изтръгна я барманът от мислите й. — Дребничка, чернокоса, посещава го често.
	— И двамата постоянно се карат — допълни минаващият келнер и доверително намигна на Фрици. — Иди зад сцената. Сама ще забележиш, ако не е подходящо.
	Тя кимна и последва посоката на протегнатата му ръка. Зад сцената означаваше натрапчива миризма на прясно смляно кафе, на леко загорял сладкиш, на мазнина за пържене и на нещо неопределимо, което й напомни кабините за преобличане в градския басейн. Освен това беше ужасно задимено. Тук пушеха всички, с изключение на един-единствен мъж — облегнат на стената, той дъвчеше сламка и четеше вечерния вестник. „Навярно е саксофонистът, отказал пушенето заради жена си“, помисли си Фрици и се обърна към него:
	— Коя е гардеробната на Гейбъл?
	— Гардеробна ли? Имаш предвид къде си оставя дрехите?
	— Имам предвид къде се преоблича и къде е в момента — уточни тя и непушачът посочи с пръст надолу.
	— Слез в мазето. Гардеробните са нещо изискано, тук няма такива. Върви наляво, мини покрай кухнята, влез през вратата с рисунка на гола жена и слез по стълбата.
	Нямаше как да сбърка вратата, защото някой бе положил големи усилия да нарисува жена в естествен ръст, чиито гърди гордо се противопоставяха на законите за силата на тежестта, Фрици се запита дали да почука, но в крайна сметка реши просто да влезе. Глупаво беше да чука на вратата към мазето.
	— Ехо? — извика тя при вида на осветената с газ стълба, но само след няколко стъпала чу хълцане, последвано от гласа на Курт:
	— Толкова е типично за теб. Обаждаш се на Ханс, докато аз спя в съседната стая, а понеже аз отказвам да те прегърна за благодарност, започваш да ревеш.
	— Изобщо не рева — отвърна жената, въпреки че гласът й беше натежал от сълзи. — Хиляда пъти съм ти обяснила как стоят нещата. Щях да му се обадя дори да бях в леглото с теб. Проклетнико, ти много добре знаеш къде ми е проблемът! Докато не убием баща ми, няма да притежавам дори един-единствен пфениг и след като ти отказваш да отстраниш стария, аз съм длъжна да се правя на послушна дъщеря, в противен случай ще завещае наследството ми на морската спасителна служба. За да е спокоен, баща ми се нуждае от зет — от почтен мъж, не от певец по кръчмите, който не е завършил дори реално училище и на всичкото отгоре е евреин. Хиляда пъти ти обясних и защо предпочитам Ханс. Той се нуждае от парите ми, финансовата зависимост е много приятно нещо, особено когато човек се намира от правилната страна.
	— Добре, но нали се бяхме разбрали за Метенкамп? Той е обратен, нали знаеш? Нима искаш да ти повярвам, че ще се омъжиш за Ханс само за да го направиш финансово зависим? — Проехтя подигравателен смях, стените върнаха ехото многократно. — Колко си жалка!
	— Добре, унижавай ме. Ти ли ме наричаш жалка? А ти с колко жени преспа през последния месец? Можеш ли изобщо да ги преброиш? Дойдох в Берлин само заради теб, вече не протестирам дори когато излизаш с колата ми, а после намирам в купето пудриерата на поредната никаквица! Знам, знам, става дума за платоничната ти приятелка! Позволи ми да се посмея!
	Отново прозвуча нерадостен смях, този път по-висок, после жената продължи с треперещ от отчаяние глас:
	— С нея ли прекара последните две нощи? Сериозни ли са отношенията ви? Красива ли е? По-красива от мен? Но ти не я обичаш, нали? Не си й направил бъркани яйца, нали? Моля те, не ме напускай! Какво ще правя без теб? Имам само теб. Имай и други жени, колкото искаш, само не ме напускай!
	— Не съм й направил бъркани яйца, как бих могъл! — Гейбъл изрече лъжата без никакво колебание и веднага продължи: — Двамата само си говорим. Не съм я докоснал. Никоя жена не ме привлича, само ти. Ела тук, Лина.
	— Колко си гаден, какъв си подлец! — В гласа на жената имаше повече отчаяние, отколкото гняв. — С каква радост бих те напуснала… само да знаех как!
	— Ние с теб си принадлежим. Като Моби Дик и капитан Ахав, помниш ли?
	— Като Ахав и кита! Да, ние с теб си принадлежим завинаги — изхълца жената.
	Фрици, която до този момент беше слушала вцепенена, реши, че е настъпил моментът да се оттегли безшумно. Ужасно се срамуваше заради подслушването и в никакъв случай не желаеше да чуе как двамата ще се помирят. Тъкмо щеше да въздъхне облекчено, когато проклетото последно стъпало изскърца високо.
	— Има ли някой? — извика Гейбъл.
	Фрици избра най-недостойния изход: бягството. Светкавично отвори вратата и изскочи в коридора, блъсна саксофониста, замалко не се спъна в един захвърлен контрабас, мина като вихър покрай ругаещ келнер с табла и излезе на улицата. Валеше проливен дъжд и дишайки тежко, тя се потопи в навалицата от чадъри и дъждобрани.
	Справи се. Избяга. Поне на първо време.
	Сигурно ще се почувства ужасно неловко, като го види отново. Ще й се иска да умре от срам, въпреки че не тя, а той би трябвало да се срамува. Точно когато зърна празно такси и замаха трескаво, за да привлече вниманието на шофьора, някой я хвана здраво за рамото.
	— Какво направи, Фрици?
	— Веднага ме пусни! — изсъска тя. Получи се по-остро, отколкото смяташе. — Дойдох само да ти кажа колко съм ти благодарна за застъпничеството пред Хьофген, но отговорът на всички въпроси е не!
	Той кимна. Изглеждаше искрено засегнат — но колко искрен беше в действителност?
	— Моля те, позволи ми да ти обясня!
	Таксито спря пред тях, Фрици отвори чантата си и понечи да извади портмонето, ала ръцете й трепереха от вълнение и цялото съдържание на чантата се изсипа на земята. Монети и пудриерата се затъркаляха по мокрия паваж, моливът отиде право в канавката, книгата от Ханс и някакво писмо паднаха в една локва. Ругаейки, Фрици събра намокрените си вещи, докато Гейбъл й държеше чантата и молеше:
	— Нека да ти обясня!
	Писмо?
	Откъде се е взело?
	В чантата й нямаше писмо.
	Навярно е било в книгата. Писмото е било в книгата от Ханс, значи го е писал Ханс! Ханс й е писал!
	— Няма нужда да ми обясняваш. Разбрах всичко — отвърна кротко тя, стисна здраво писмото, връчи няколко монети на шофьора и още преди да седне, разкъса плика. Извади лист хартия, неравномерно изписан на машина.
	— Фрици, аз…
	— Всичко е наред, Курт.
	Фрици му се усмихна, затвори вратата на таксито и зачете писмото още преди останалият под дъжда Курт да изчезне от погледа й.
	Ханс беше написал със силни удари върху клавишите:
C>
	Скъпа Фрици, понеже отказа да дойдеш с мен в „Рупински“, ще се наложи да си представиш, че се намираме там. Хайде, започвай: седим в трапезарията. Оказа се изненадващо малка, но то е само поради масивния таван, украсен с позлатени гипсови орнаменти. Завесите от тъмночервено копринено кадифе са спуснати, вече сме привършили с ужасно скъпата вечеря, състояща се от смешно много и смешно малки блюда. По време на вечерята съм ти досаждал с подробности около разговора с Улщайн. Вече съм ти обяснил, че от началото на септември ще публикуват романа ми във „Фосише цайтунг“* като книга с продължение, а самата книга в джобен формат ще излезе точно за Коледа. Разказал съм ти и колко въодушевени са издателите от статията ми за душевноболните от войната, поради което ме изпращат като чуждестранен кореспондент в Париж, за да си напиша серията за сюрреалистите. Вече съм приключил с обясненията и вероятно изглеждам изтощен. Питам те желаеш ли десерт. И понеже съм попитал невероятно очарователно, а и косата ми — по изключение, за да подчертае специалния повод — е грижливо подредена, ти ще си поръчаш десерт. Независимо какво ще си избереш, ще ти поднесат малини със сметана и тогава вероятно ще осъзнаеш защо съм настоявал да те доведа непременно в „Рупински“.
	[* Берлински вестник, издаван от „Улщайн“, спрян през 1934 г. заради политическата си позиция. — Бел.прев.]
C$

	* * *

	Фрици преглътна. Естествено. Онзи ден, докато чакаха в издателството, тя му описа многословно как би желала да получи предложение за брак не другаде, а в „Рупински“, и да й поднесат малини със сметана. Веднага забрави тези думи — и без това говореше, без да мисли. Бузите й пламнаха от радост. Продължи да чете:
C>
	Както ще разбереш по това писмо, няма нужда да си водя машинописка в Париж — вече се справям сравнително добре с тракането на машина. Не ми е нужна и готвачка, с прането също ще се справя някак, имам опит от последните години. За любовта ми към реда навярно може да се спори, но като обобщение би могло да се каже, че не ми е нужна женска помощ, за да оцелея.
	Финансовото ми положение навярно има нужда от подкрепа, признавам го с готовност, но в момента е много по-добро, отколкото през последните години. Имам основание да се надявам, че парите ще стигнат за двама, особено ако се научим да пестим.
	Главното обаче е друго: през последните дни размишлявах много и стигнах до следното заключение: може би наистина всички вярват, че са различни, че могат да се справят, но аз не желая да говоря от името на всички — обаче ние двамата, ти и аз, имаме право. Ние сме различни, ние ще се справим. Би било наистина подло да не го покажем пред света.
	Знаеш ли, не бяха само финансовите съмнения. Веднъж вече се хвърлих в прибързан годеж с Кински и после горчиво съжалявах. Не исках да повторя грешката си, но знаеш ли, проблемът с Кински беше съвсем различен. Тя ме сравняваше непрекъснато с Гейбъл: всичко, което кажех или направех, той вече беше казал и направил много по-добре, много по-красиво. Той е по-оригинален, по-романтичен, по-нежен… Не можеш да си представиш как го мразех за това, мразех го и му завиждах. Той беше всичко за нея, докато аз щях да си остана граф Фон Келер, нищо повече. Само след три дни във Виена тя го повика. Видях платения билет за влака в сметката от хотела, но отказах да повярвам. Той ми беше приятел, означаваше много за мен… Ако ти не беше дошла, може би телефонният разговор в понеделник щеше да завърши другояче. Ти обаче дойде и ако бях набожен, щях да благодаря на небето.
	Все още сме в „Рупински“. Поднасят ти десерта. В чинийката намираш червена кожена кутийка със златния герб на Савицки. Няма да ти опиша съдържанието — искам поне то да бъде изненада, но много се надявам да ти стане и да ти хареса. Не можеш да си представиш колко усилия коства един годежен пръстен.
	Мариан, граф Савицки, дойде рано сутринта във вторник под претекст да свършим нещо, за да прецени големината на пръстена, я вечерта, докато ти беше на онова жалко годежно парти, аз не останах да работя, както ти бях казал, а избирах пръстена… и позволих на проклетия поляк да ме победи на билярд. Всъщност си прекарах много по-добре, отколкото ти в „Под липите“ с Инге и Райбетанц, ала въпреки това съжалявах, че не съм те придружил. Избрах пръстена, но се наложиха някои поправки и ми бе казано да мина да го взема в сряда преди дванайсет. А сега ще сложа край на хленченето и ще попитам съвсем открито и официално: Госпожице Лак, желаете ли, въпреки че познавате съмнителното ми финансово положение и многобройните дефицити на характера ми, желаете ли въпреки всичко да станете моя жена и да ме придружите в Париж?
@	С любов, твой Ханс

	P.S. Не се учудвай, че написах всичко това, вместо да изчакам един ден и да те заведа в „Рупински“ в четвъртък. Ти си напълно права — аз съм ужасяващо страхлив и исках да приключа възможно най-бързо. За да намаля до минимум неловкостта в случай на отрицателен отговор от твоя страна, избрах най-приятния начин на действие. Ако не желаеш да се омъжиш за мен, просто не споменавай писмото. А ако аз не издържа и те попитам за книгата, кажи нещо незначително, без да споменаваш писмото. Преструвай се, че не си го видяла и не си го прочела. Аз ще разбера какво имаш предвид.
C$
	Побиха я студени тръпки. Веднага си спомни сутрешния разговор за „Хотел Савой“, любезните си, нищо незначещи отговори, и с треперещ глас помоли шофьора:
	— Карайте по-бързо!
	Слизането от таксито и изкачването на парадното стълбище към вилата се оказаха напълно достатъчни да я намокрят до кости — дори да беше скочила във фонтана с шапката и палтото, нямаше да е по-зле. Валеше проливен дъжд, духаше бурен вятър, старите дървета в градината стенеха, огъваха се и скърцаха, под портала влизаше вода и образуваше езерца и поточета по пода на залата.
	— Затвори вратата, замръзвам! — ревна гневно същество с накъдрена коса веднага след влизането й.
	Непознатата, облечена крайно неподходящо за времето навън — само по жартиери, обувки с високи токове и боа, се бе навела над телефонната масичка с неудобно протегнат крак и хлътнал кръст.
	— Телефонен разговор ли чакаш? — не се удържа да попита Фрици, после се обърна към брадатия мъж, зает с камерата си: — Виждал ли си Ханс?
	— Сутринта беше блокирал пералнята, защото непременно трябвало да вземе вана — разказа й къдравата дама, а брадатият допълни:
	— Преди час го видях да седи в кухнята с Влад. После обаче Влад отиде в зоологическата градина, в аквариума. Най-страхотната идея за такова време. Нямам представа къде се е скрил нашият автор, но не вярвам да е излязъл. — И посочи с фотобокса палтото на Ханс, хвърлено върху един от прибраните в залата велосипеди.
	— Ханс ли търсите? — осведоми се млад мъж, който излезе от бившето крило на прислугата с наръч книги. — Доколкото знам, има гости, седят в библиотеката. Преди малко си взе чаша от кухнята и Еда му се разфуча. Да знаете, тя е готова с тъпата си каменна скулптура за изложбата през юни и сега готви. Нещо сложно, готвенето ще продължи до среднощ. Мен ме заплаши, че ако посмея да вляза още веднъж, ще вземе точилката и ще ми я напъха… знаете къде. Предпочетох да се махна.
	— Умно си постъпил. Нашата Еда не понася мъже, още по-малко нахалници като теб — засмя се брадатият, поправи боата на накъдрената дама и попита: — Имаш ли желание да ми позираш, Фрици? Снимам само за списания, които се занимават с изкуство, никога за жълтата преса. Ще получаваш пет марки на час.
	Фрици поклати глава и забърза по коридора. Чу как накъдрената се разкрещя на брадатия:
	— Защо тя ще получава по пет, а на мен даваш само по три? Не виждаш ли колко са й дебели глезените!
	Кой ли е посетителят на Ханс? Нищо чудно да е дошъл брат му с нови обвинения и искания. Или е някой от „Улщайн“? Който и да е, дошъл е ненавреме.
	Фрици отвори вратата към библиотеката със замах. Не чу гласове, само съскане на газово пламъче, а благотворната топлина, която я посрещна, й показа, че някой седи тук отдавна.
	— Ханс? — промълви несигурно тя и веднага получи отговор:
	— Ето те най-после, миличка Фрици!
	Толкова се уплаши, че направи крачка назад и се спъна в един прашен цветарник.
	— Густав! Какво правиш тук?
	— Дойдох да видя как си! Леля Хулда ти праща сърдечни поздрави.
	Бившият й годеник се появи зад рафт с книги с грейнало лице. В пътнически костюм, но по чорапи. Обувките му съхнеха пред огъня.
	— Писах ти, ама ти не се обади и се разтревожих да не би да се е случило нещо лошо. Затова съм тук… е, не само…
	— Защо просто не се обади по телефона? Готвех се да ти отговоря. Писмото пристигна едва завчера.
	— Защото имам да ти кажа нещо лично. Дай да те погледна. Добре изглеждаш, само косата ти, ох, много е къса. И какъв странен цвят! Сигурно е от берлинската вода. — Той я измери с любопитен поглед от горе до долу и обратно. — Да знаеш, този твой граф е смешна личност. Дойдох преди два часа, а той лежеше във ваната. Посред бял ден!
	— Густав, страшно се радвам, че си ми дошъл на гости. — Прозвуча малко пресилено, но не беше изцяло лъжа, особено като се вземе предвид, че след завръщането си той щеше да разкаже на тъпите клюкари в града за годежа й с граф и за излизането на нейна статия в „Стил“. — Наистина се радвам, но си избрал много лош момент. Разбираш ли, трябва да обсъдя нещо много важно с Ханс, искам да кажа, с господин Фон Келер. Искаш ли утре да вечеряме в твоя хотел? — Спомни си колко е пестелив Густав и побърза да добави: — Или ще дойдеш тук, аз ще сготвя и ще ти покажа къде живея. Ще те представя на приятелите си.
	— Всъщност имах намерение да си замина още утре. Не мога да отсъствам дълго, разбираш ли, иначе в магазина ще настане бъркотия.
	Фрици кимна. В сърцето й се прокраднаха ужасни предчувствия за личния въпрос, който Густав възнамеряваше да обсъди с нея — явно беше нещо много важно, щом се е охарчил да пътува с влак и да нощува в Берлин. Първо обаче трябваше да говори с Ханс.
	— Добре, тогава ще се срещнем утре сутринта на „Алекс“, там има чудесно заведение за закуска. Погледни ме, Густав, мокра съм до кости и трябва веднага да говоря с Ханс. Къде е той?
	— Отгде да знам? Каза, че имал да уреди нещо важно. — Густав си свали сакото и го подаде на Фрици. — Опитай да се подсушиш. Ела, седни да си поговорим.
	— Няма да седна. — Фрици му върна сакото, буквално го натика в ръцете му и попита с примирителен тон: — Какво искаш да обсъдим?
	— Защо си такава проклета? Господин графът излезе и сигурно няма да се върне скоро. — Той потупа подканващо дивана пред камината. — Аз размислих. Вече ми е все едно какво дрънкат хората. — Изправи рамене и заяви с най-добър швабски акцент: — Елфриде, искаш ли да станеш моя жена?
	— О, много мило от твоя страна. Сигурна съм, че ми мислиш само доброто… — заекна безпомощно тя. — Да, много мило, наистина, но аз…
	— Знам, сърдиш ми се, задето не те подкрепих, когато стана онази история с коледната пиеска. Много съжалявам, но идеята ти наистина беше тъпа. Сега обаче ти идвам на крака, нищо, че в града има грип и в аптеката се претрепваме от работа. Почакай, нося и пръстен.
	Густав претърси джобовете си с нарастваща паника, но все пак намери търсеното.
	— Благодаря ти за предложението, но няма да стана твоя жена.
	Въпреки това Фрици отвори кутийката — само за да види какъв пръстен е избрал Густав. Подкрепена в решението си от натруфената грозотия, тя продължи:
	— Разбери, Густав, ние с теб изобщо не си подхождаме. Ще ти го докажа. Какво ще направиш, ако вали дъжд и видиш сламка да плува към канавката?
	— Една-единствена сламка? — Изражението в кръглите му очи показа, че я мисли за умопобъркана. — Нищо няма да направя. Ако са повече, ще се погрижа каналът да не се запуши.
	— Виждаш ли! Аз искам мъж, който спасява отделни сламки, не канали.
	— Ама че глупост! Според мен тия, дето тичат да спасяват сламки, не са с ума си.
	— Забрави, Густав, просто забрави. Аз няма да се омъжа за теб и няма да се върна с теб.
	— Защото не спасявам сламки? — Той изглеждаше сериозно засегнат. — Ама ти си моята Фрици, моето плюшено зайче — добави с треперещ глас. — Как ще се оправям без теб?
	— Вече не съм твоето плюшено зайче! — Фрици му върна кутийката с пръстена и обясни с възможно най-мек тон: — Не желая да се върна. Мястото ми е тук, при Ханс. Съжалявам.
	— Можеше да ми телеграфираш. — Всеки път щом се ядосаше, Густав започваше да говори на правилен немски. — Какво ще правя сега с пръстена? Значи съм дошъл в Берлин съвсем напразно, и то точно когато има толкова работа в аптеката!
	Фрици го помилва утешително по бузата. Въпреки буйния огън в камината зъзнеше ужасно. Густав не беше виновен, че тя не го обича. В момента искаше само да отиде при Ханс, но въпреки това попита:
	— Да ти направя ли картофена супа? Ще си спестиш парите за вечеря и ще хапнеш нещо топло.
	Густав кимна с обидена физиономия.
	— Да идем в кухнята. Докато картофите се сварят, ще ми разкажеш какво става у дома.
	В този момент Фрици се сети за Еда, която бе блокирала кухнята, мразеше мъжете и размахваше точилката. Дано намери начин да се справи с нея. Опита да си вдъхне смелост и попита:
	— Как е леля Хулда? Защо ви е толкова трудно в аптеката?
	— А, леля ти ли? Сигурно ще живее сто години. А в аптеката е страшно.
	Густав въздъхна и Фрици реши да сложи в супата повечко сланинка. Бедният, наистина го заслужаваше. Той се изправи и продължи да разказва:
	— Имаме страшно много работа, а госпожица Велдле отсъства. Няма да я има през следващите месеци, а може би и завинаги. Стана злополука с валяка за гладене.
	Старата госпожица Велдле водеше домакинството на Густав и баща му, работеше и в аптеката. Още докато Фрици се ругаеше вътрешно за лошите си мисли, Густав продължи:
	— Знаеш ли какво си помислих: ти си добра домакиня, освен това си доста по-млада от госпожица Велдле, ще можеш да работиш всеки ден на касата и аз ще уволня оня нещастник Хуберт, а с домакинството ще се занимаваш вечер, работата не е много. Какво чакаш? Нали щеше да ми сготвиш картофена супа?
	Явно бе преценила съвсем правилно.
	Ето откъде вееше вятърът. Ето защо Густав вече не се интересуваше от хорското мнение. Нуждаеше се от жена да му води домакинството и да обслужва касата. Нуждаеше се от евтин обслужващ персонал.
	— Съжалявам — заяви тя с най-учтивия си тон. Какво щеше да прави без добрите съвети на леля Хулда? — Искрено съжалявам, но се налага да откажа вечерята. Току-що се сетих, че картофите са свършили. И не ме питай за друго — лещата също е свършила, нямаме дори грах, изобщо никакви продукти за супа. В къщата няма нищо, дори хляб, но ако побързаш, ще намериш отворено заведение. Да те придружа ли до вратата?
	— Защо не погледнеш пак? Твоят граф каза да ида в кухнята и да се обслужа сам. Защо да го казва, щом няма нищо?
	— Според мен си го разбрал погрешно. По-скоро е казал да идеш в кухнята и да помолиш да те обслужат. — Фрици вдигна вежди. — Нима не знаеш: Берлин е център на греха! По-лош от Вавилон! Защо не идеш в кухнята да видиш какво те очаква?
	— Ами… не знам…
	Густав очевидно се колебаеше и Фрици прибави злобно:
	— Не се налага да го правиш. Може просто да си заминеш, но сега си тук. Ти си млад, необвързан, какво има да губиш? Аз на твое място бих опитала. И не позволявай на госпожицата в кухнята да те отпрати, тя само се преструва. Ако проявиш нахалство, ще те хареса. Предизвикай я и ще видиш какво ще стане.
	— Може и да си права…
	Докато Густав размишляваше, а Фрици кимаше усърдно, в библиотеката нахлу Роза.
	— Виждала ли си Влад?
	Под обувките му се образуваха локвички, лицето му блестеше от влага и вълнение.
	— Каза ми, че отива в зоологическата градина, при рибите, и понеже дъждът не спира, реших да го взема с такси. Така разбрах, че аквариумът е затворен през цялата зима и…
	— Ще ти помогна да го потърсим — предложи бързо Фрици и се втурна към вратата. Спря за миг в коридора и извика през рамо: — За кухнята слез по стълбата и после завий наляво!
	— В кухнята е Еда и е в ужасно настроение. Хвърли точилката по мен само защото я попитах виждала ли е Влад — съобщи мрачно Роза, но Фрици решително тръсна глава.
	— Значи си претърсил къщата?
	— Да, даже бях в градината. Няма го. И Ханс го няма. О, Фрици, какво ще правя, ако… — Думите му увиснаха застрашително във въздуха и тя заяви утешително:
	— Хайде да се приберем в нашата къща. Ще ти сваря какао. Влад не знае, че лъжата му е разкрита. Сигурно ще си дойде.
	Роза кимна и попита:
	— Смяташ ли, че Влад и Ханс…
	— Не!
	В действителност Фрици не беше толкова сигурна. Къде се е дянал Ханс? Защо не си е вкъщи? Нали палтото му беше захвърлено в залата? Не, явно не е в къщата, иначе Роза щеше да го намери и да го помоли за помощ. Освен това Ханс знаеше, че Влад не ходи в аквариума. Знаеше, но не бе казал на Фрици какво се случва.
	Навън ги посрещна още по-отвратително време: дъждът бе отслабнал, затова пък вятърът се беше засилил и духаше леден в лицата им. Цареше черен мрак и двамата не виждаха и на метър пред себе си.
	— Влад ходи в аквариума от месеци, Фрици, какво…
	Страшно й се искаше да го утеши, да го прегърне, но главата й едва стигаше до рамото му, затова стисна ръката му и пошепна:
	— Ела с мен.
	Пълна безсмислица.
	— Ей, вие, какво правите навън?
	От мрака излезе Ханс. Придружаващият го Грегор сякаш току-що си бе взел баня в езерото, но самият Ханс, загърнат в английска военна мушама, беше добре защитен от дъжда и вятъра. Опрян на бастуна си, той измери Роза и Фрици с любопитен поглед.
	— Влад ме мами! — обяви Роза. Изгуби самообладание и се хвърли в прегръдката на приятеля си. — Аквариумът е затворен.
	— Ама че гадост! — промърмори Ханс, после се засмя с най-прекрасния си момчешки смях и пошепна нещо в ухото на Роза. Великанът го погледна слисан, после избухна в луд смях.
	— Наистина ли?
	— Наистина — потвърди Ханс. — Хайде да влезем.
	Той отвори вратата към вилата и точно когато щеше да влезе след Роза, Фрици го сграбчи за ръкава и заяви с треперещ от вълнение глас:
	— Не бях прочела книгата. Дори не я бях отворила.
	— Знам, Фрици. Грегор Замза не е герой на Рот. Вчера беше голяма бъркотия. А какво мислиш сега, след като я прочете?
	— Кажи не! — изрева Роза отвътре. — Бъди честна. За какво ти е тази объркана глава? Омъжи се за мен! Може да съм обратен, но не съм толкова луд, че да спасявам дъждовни червеи в такава буря.
	— Ти спасяваш дъждовни червеи? — Фрици се вгледа в почервенялото от смущение лице на Ханс. — Излизаш навън в такова време, за да спасяваш дъждовни червеи?
	— Да, по дяволите, аз спасявам дъждовни червеи. Хайде, водете ме в затвора. Обичам дъждовните червеи и ми е неприятно, когато попадат в канализацията или се давят. — Той затръшна вратата под носа на Роза и попита: — Кажи ми честно, обичаш ли ме въпреки всичко?


>	Париж, есента на 1925 г.

>>	Епилог

	През този ден Ханс за първи път сложи във вазата на бюрото й не герании, а астри. Същия този ден портиерката, щом видя Фрици, спря да си навива цигарите и се провикна възхитена:
	— Вече си личи, мадам! Ще е момче, при момчетата винаги си личи по-рано!
	Не беше денят, когато дърветата по протежение на канала Сен Мартен бяха започнали да се отрупват с цветове, а на връщане от редакцията Ханс й бе донесъл мазен плик с още топли захаросани бадеми, но май беше същата седмица.
	Всъщност денят беше напълно нормален. Навярно последният четвъртък от месеца, защото тя идваше от „Вог“, а предаваше статиите си там винаги последния четвъртък. Две хумористични шпалти за немската гледна точка върху френската мода, френската храна и живота в Париж, непретенциозни разсъждения. „Гледай на тях като на принос към разбирателството между народите“ — бе я посъветвал Ханс, но за Фрици това беше главно принос към парите за домакинството. Също като сумите, които получаваше, за да преписва на машина спомени от войната, сметки и адвокатски писма. Или като парите, които идваха от вече доста популярните й статии в „Стил“. Сутрин спокойно изпращаше Ханс в редакцията, сядаше на леглото със своята „Орга приват“ и работеше върху сценария си.
	Този четвъртък двамата се бяха уговорили да се срещнат на павилиона за вестници. Валя дъжд, кратък, но много силен, Фрици вървеше бавно, стъпваше здраво върху рано опадалата шума и хлъзгавия паваж. Всички я предупреждаваха да внимава — всяко неволно падане можело да има страшни последствия, затова тя всеки път се съсредоточаваше върху ходенето. Освен това днес размишляваше върху сценария си, затова чак след доста време разбра какво викат вестникарчетата:
	— Еле Лак идва! Еле Лак идва!
	За момент Фрици се поколеба. Доста време не беше чувала нищо за Инге. Приятелката й не обичаше да пише, затова пък изпращаше огромни, тежки колети с безумно скъпи, безсмислени подаръци за бебето, защото се бе самообявила за негова кръстница. Явно смяташе, че Фрици знае на кого дължи розовото одеялце от ужасяващо груба розова вълна, или просто не й хрумваше да сложи в колета дори съвсем кратко писъмце, нещо от рода на: „Мисля за вас. Вашата Инге, отскоро известна като Еле Лак.“ Фрици пазеше редките й писма, подреждаше ги върху камината, под картината „Вечна любов или споделената цигара“, подарък от Виктор Клингенберг за сватбата им. Според Ханс тази картина беше по-ценна от цялото обзавеждане на тяхното и съседните жилища.
	Фрици събираше върху камината своите съкровища: най-отгоре беше поканата за сватбата на Кински и Томас Метенкамп, отпечатана върху тежка хартия с позлатени ръбове. Двамата, естествено, не присъстваха на сватбата, но Фрици пазеше поканата заради едно-единствено кратко изречение най-отдолу: „С музикален фон от Джони Гейбъл и оркестър“. Там бяха и картичките с изгледи, които Роза и Влад им изпращаха от пътуването с автомобил през Щатите. На видно място бе поставен първият роман на Ханс „Последна спирка надежда“.
	— Фрици! Мечтаеш ли, или продължаваш да мислиш за работата си?
	Появилият се иззад ъгъла Ханс я изтръгна от мислите й. Целуна я по челото и заяви:
	— Съжалявам, че се наложи да ме чакаш. Госпожица Щайн отново не успя да намери подходящ край, но статията ще стане добра. Хайде, каня те на вечеря.
	— Благодаря ти — усмихна му се Фрици и се обърна към гласовитите вестникарчета: — Едно списание, моля!
	Ето го: името й на първа страница. Името й върху филмов плакат. Какво значение има, че жената, застанала пред плаката, и жената на самия плакат, че тази сияйнала от щастие жена е Инге? Списанието бе публикувало поредица от снимки на Еле Лак: в костюм за тенис, развяван от вятъра, с развеселения незнайно от какво Боймер, на волана на спортен автомобил, величествена дама във вечерна рокля и наметка от норки. „Бракът не представлява нищо за модерната жена. Кариера? Да. Любов? Може би. Брак? Не. — Еле Лак, новата звезда на «Уфа», говори за модерната жена, за снимките с Карл Боймер и ролята на Грушенка.“
	— Инге успя — установи доволно Ханс и напъха шала на Фрици в палтото й. — Идва зима. Неприятно време, почти като в деня, когато се сгодихме. Е, поне на сватбата ни грееше слънце.
	— О, да! Леля Хулда винаги казва: „Лятната жега е добра за зимната реколта“.
	Тя улови ръката му и се засмя. Леля Хулда бе дошла на сватбата им и през цялото време обясняваше каква безумна глупост било да се прави сватба през лятото и колко е непоносима берлинската горещина. На път към тоалетната обаче срещна Кински и Курт, които тъкмо бяха във фазата между две караници, и си намери нова тема. Вече не се учудваше на нищо, особено след като горкичкият Густав се бе прибрал от столицата с насинено око. Синините му заслужиха всеобщо възхищение, все пак си ги беше навлякъл след отиване в кухнята на господарска вила с решимостта да защити невинна млада дама от цели четирима нагли крадци.
	Споменът все още предизвикваше смях.
	— Знаеш ли какво не си ми казал още? — попита Фрици. — Къде ходеше Влад, когато твърдеше, че посещава аквариума?
	— Навярно имам основателна причина да не ти казвам — отговори Ханс. — Може би е нещо неприлично, дори покварено…
	Той се засмя като палаво момче, отвори й вратата към любимия им ресторант и обясни шепнешком:
	— А може би се налагаше редовно да подновява цвета на прекрасните черни къдрици, в които на времето се влюби Роза? Избери си отговора, който ти харесва. Нали живеем в двайсетте? В наше време всичко е възможно.


>	Благодарност

	В създаването на всяка книга участват невероятно много хора — някои дори не знаят, например книжарят, който ми предложи „Април“ на Йозеф Рот, но има и хора със значително участие. Затова скъпата ми приятелка Мириам Хензен заслужава повече благодарност, отколкото мога да изразя. Благодаря ти, че въпреки стреса около изпитите и ядовете с форматирането прочете всички версии, винаги и веднага. Благодаря!
	Особена благодарност заслужава господин Р. от Л. — той не желае да го свързват с подобни книжки за момичета, но ми спести набавянето на литературен лексикон и се оказа страхотен тестов читател. Благодаря!
	Не на последно място благодаря с цялото си сърце на моята неуморна и невероятно отзивчива редакторка Ане Зудман! Без нейната намеса идеята ми никога нямаше да се превърне в достойна за четене книга. Благодаря!

	* * *

	Дължа благодарност на страхотните си тестови читатели. Ще спомена имената на:
	Никола Гроте, която ми даде важни импулси и четеше с такова въодушевление, че с нетърпение чаках мейлите й. Благодаря!
	Кристин Мент, която иначе мрази любовни романи, но направи изключение за мен. Благодаря!
	Урзула Лангер, която ми позволи да й чета на глас и без която никога нямаше да измисля тази история. Благодаря!

	* * *

	Бих желала да благодаря също на Клаудия Савицка-Еберт за подкрепата й по отношение на имената, без нея нямаше да се справя. Яна и Йохан Вагнер заслужават сърдечна благодарност — без тяхната помощ като тестови читатели и осигуряване на неделни занимания за моите мъже нямаше да завърша книгата навреме. Прекрасно е да ви имам. Маргит Венг прочете първата версия, докато беше на почивка, а докато пишех втората, се погрижи да имам време за писане. Благодаря!

	* * *

	Дължа благодарност и на прекрасните ми агенти: дуото Кони Хайндл и Джералд Дрюс. Те са най-добрите. Благодаря ви, че през цялото време вярвахте в мен. Благодаря за неоценимата подкрепа. Просто благодаря! Благодаря и на детето ми, родено на 25 януари — без теб щях да съм безпомощна и да ми липсват сладките неща. Ти си великолепен!

	* * *

	Огромна благодарност на двамата ми мъже! Техният принос се ограничаваше в безполезни съвети („По-добре напиши нещо за нападение на зомбита!“ „Защо не омъжиш героинята за зъболекар?“) и в разместване на настройките на лаптопа, но без тях нямаше да създам този роман. Кратко и просто: благодаря за всичко!


>	Източници

	Многократно съм цитирала от произведението на Йозеф Рот „Април — история на една любов“ (1925), както и от следните стихотворения:


	_Хората се изсипват по асфалта, усърдни като мравки, пъргави като гущери_ — „На терасата на кафене «Йости»“ от Паул Болд
	_Хванати под ръка, плътно прилепени един до друг, в трамваите седят две фасади хора, а погледите им се реят._ — „Граждани“ от Алфред Волфенщайн
	_Нещо почука на вратата, беше собственото ми сърце. […] Оцветих небето с кръвта от сърцето си, стана малиненочервено, но ти не дойде с вечерта._ — „Сбогуване“ от Елзе-Ласкер-Шюлер
	_Зад очите ми стоят води._ — „Песен“ от Елзе Ласкер-Шюлер
	_Кръвта на Шопен пръска в залата и тълпата я гази._ — „Нощно кафене“ от Готфрид Бен
	_Жената е нещо с миризма._ — „Пътнишки влак“ от Готфрид Бен
