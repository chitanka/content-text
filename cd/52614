E>
P>
	Умря и сетният гребец!
	Аз само, странния певец,
	навън изхвърлен от вълните,
	пак химни пея и сега
	и ризата си на брега
	суша на слънце под скалите.
@	Ал. Пушкин*
	[* Цитат от „Арион“ на А. С. Пушкин в превод на А. Смирнов. — Бел. ел. кор.]
P$
E$

>	Първа част

>>	1.

	— Провървя ти, приятел! За пръв път отидох до пощата, хоп — твоята телеграма! И хукнах за гарата.
	Глеб се усмихваше, белите му зъби блестяха, той току поглеждаше Саша.
	— Казал съм на хазайката, че ще бъда сам, не е удобно да водя втори човек. Ще ти потърсим самостоятелна квартира.
	В гаровия гардероб взеха куфара, не приеха раницата: „Не може без ключалки.“ Саша пъхна на служителя една рубла: „Хайде, началник, днес ще си я вземем.“ Сложиха раницата до куфара, издадоха квитанция за два багажа.
	— Да тръгнем пеша — предложи Саша, — хем ще ми покажеш града.
	Бакалница, промишлени стоки, книжарница, хлебарница, аптека… Като в Калинин, като навсякъде. Сивкаво. Стари едно- и двуетажни дървени къщи. Тук-там каменни сгради с табелки на учрежденията на руски и пак с руски букви — на башкирски. Това единствено напомняше, че тук е столицата на Башкирската автономна република. Иначе — провинция, павирани улици, тук-там дървени тротоари, а някъде и изобщо без тротоари. Прахоляк.
	— Харесва ли ти нашата Уфа?
	— Тъгата на руските градове…
	Така отговори на Глеб. А си помисли: може би това е неговата тъга… Отново, за кой ли път, ще започва всичко отначало.
	— Живее се — каза Глеб, — башкирите са хора кротки, гостоприемни. Обаче са обидчиви. Не се заяждай с тях, приятел.
	— Че защо да се заяждам!
	— Тия дни сме седнали с компания и един ленинградски интелигент, младок, вика на един башкир, и той младичък: „Съгласен съм с тебе, старче.“ Разбираш ли, приятел? Каза думата „старче“, нали така си говорят ленинградските интелигенти. Че като го фрасна по муцуната оня ми ти башкирин! „Какво старче съм ти аз, бе?!“ Обиди се от думата „старче“. Поне женоря да имаше на масата, хайде, обидил го е пред женорята. Ама нямаше жени, само мъже бяхме.
	Глеб посочи един павилион с надпис „Кумис“.
	— Виждаш ли, продават кумис. Кобилешко мляко, башкирите правят от него арака, нещо като нашата домашна бира, дори спирт варят. Пият юнашки, не обръщат внимание на корана. „Пара имаш — Уфа гуляеш, пара нямаш — Чишма седиш.“
	— Каква е тая Чишма?
	— Гарата преди Уфа, не я ли забеляза?
	— Не съм обърнал внимание.
	— Обичат чашката, а мезенцата още повече. Плюскат главно месо: конско, овнешко. Бешбармакът не е лош, яде се.
	Вървяха през центъра на града, по улица „Егор Сазонов“ — есер, терорист, убил царския министър Плеве. Да не е бил от Уфа? Започнаха често да срещат хора с униформи от НКВД, с лъснати ботуши, бричове, муцуните им квадратни, неподвижни.
	— Нещо много ги има тук — забеляза Саша.
	— Не виждаш ли? — посочи му Глеб. — Управлението на НКВД.
	То беше дълга двуетажна тухлена сграда с прозорци, зарешетени с метални прътове, и четири входа, издадени до средата на тротоара — слепи кутии, затворени от тежки двукрилни врати без стъкла.
	— Глеб, ти знаеше ли, че в Калинин се въвеждат паспортни ограничения?
	— Знаех.
	— Защо не ми каза?
	— Как да не съм ти казал? Помня точните си думи: „Днес Калинин не е режимен град, утре ще стане режимен.“ Това какво е според теб?
	— Ами… намек.
	— Такива намеци и децата ги разбират. Още повече, че ти предложих да заминем.
	— Аз разбрах намека ти чак в милицията.
	— Човек в твоето положение трябва да схваща по-бързо.
	— Стана дори по-добре: документите ми в ръцете, от работа уволнен, от квартирата отписан. Добре, кажи: започнахте ли халтурата?
	— Приятел! Как можеш? „Халтура“! Какви ги приказваш? Бригадата се ръководи от самия Семьон Григориевич Зиновиев.
	— Да не е роднина на оня Зиновиев?
	— Не му е дори съименник. Бивш солист от Мариинския театър, автор на книгата „Съвременни бални танци“, ще ти я дам да я прочетеш, да видиш какво са казвали за танците Сократ и Аристотел. Семьон е мощна фигура, крупен деец, взе под аренда Двореца на труда на пъпа на града, сключва договори със заводи и фабрики. Трийсет рубли на човек: фокстрот, румба, танго, английски валс. — Глеб забави крачка, попогледна костюма и обувките на Саша. — Нямаш ли друг костюм?
	— Какво му е лошото на този?
	— Не е модерен. И обувките ти… Обувките, приятел, са най-важното нещо! Какво ще гледат, когато им показваш накъде да си местят краката? Разкошния ти перчем, развратните ти очички? Не, приятел, ще ти гледат краката. И ако видят овехтели или мръсни обувки, съгласи се, приятел, няма да се възхитят на танца ти. Не е ес-те-тич-но! Имаш ли вратовръзка?
	— Никога не съм носил.
	— А ще трябва. И още днес ще си купиш обувки. Черни. Черните обувки отиват на всякакъв костюм. Погледни сериозно — това не ти е проста танцова забава. Това, приятел, е идеология, имай го предвид.
	— Охо!
	— Събира се група от трийсет души, какво си мислиш, че това не интересува _никого_ ли? Хем не е една група. Цяла Уфа, и руснаци, и башкири, всички искат да танцуват западноевропейски танци. Значи, който трябва, е длъжен да следи тая работа. Добре, да вървим, ще видиш нашата канцелария.
	От улица „Егор Сазонов“ завиха по една пресечка. Пред малка къща с табелка „Гастролно-естрадно бюро“ се тълпяха хора.
	— Почакай ме тук. — Глеб хлътна във вратата.
	Саша се отдръпна настрана. В тълпата много хора явно се познаваха, викаха се по имена, минаваха от група в група, прегръщаха се, целуваха се, поздравяваха се, разперваха ръце: „Ей, сто години не съм те виждал!“ Във всичко това имаше нещо прекалено екзалтирано, театрално… Как ще живее, как ще работи между тези хора? Чужди хора, чужди нрави. Защо ли не зареже всичко това? И да си потърси работа в някой гараж?
	Излезе Глеб, показа му листче с адрес.
	— Точно в центъра. Хотелът е само за народни и заслужили, другите ги пращат по квартири. Знаеш ли я тая борса? Фокусници, хипнотизатори, танцьори, куплетисти… Башкири с кураи. Знаеш ли какво е курай?
	— Не.
	— Една такава свирка, нещо като овчарска, свири едно жално… Тъпчат се около бюрото, съставят бригади, най-важното е да случат на добър администратор — той пътува пред тях, рекламира ги по затънтените краища — същински артист! Важно е също да имаш поне едно прочуто име на афиша. Тук, приятел, е пълно с разни Качалови, Кторови, Церетели, Уланови! И не можеш ги помръдна. Смирнов-Качалов, усещаш ли как звучи? Мамят народа на поразия… — Той попогледна Саша. — Защо мълчиш, приятел?
	— Мисля. Дали е за мен тази работа? Нали и ти казваш — мамят. А аз не съм свикнал с такива неща.
	— Искаш да живееш честно, а?
	— Точно така.
	— И ще живееш честно, ще си отработваш часовете и ще получаваш заплата. Всичко е законно, приятел. Наблюдава ни нашата началничка Мария Константиновна, ще я видиш, делова жена, като върви, земята тресе, хем е и интелигентна. И имай предвид, квартирата ще си я плащаш ти.
	— Ясно.
	Ъгловото здание бе проточило едната си страна по улица „Аксаков“, другата — по улица „Чернишевски“. Мъничка стая в неголям апартамент. Но поне не беше със завеса като в Калинин. Пак добре. Хазайката, угрижена, разсеяна, все не можеше да си намери очилата, ядосваше се на децата: кой знае къде са ги дянали. Момиченцето и момченцето на по единайсет-дванайсет години тръгнаха да ги търсят в кухнята, момчето кашляше. Не ми бухай, раздразнено подвикваше майката, ами търси очилата!
	Най-сетне очилата се намериха.
	— Къде е заповедта за настаняване? — попита хазайката.
	Глеб обаятелно се усмихна:
	— Мария Константиновна бързаше, даде ни адреса, а заповедта ще напише в понеделник. Лично написа адреса, нали познавате почерка й.
	Хазайката недоверчиво разглеждаше листчето.
	— Съмнявате ли се нещо? — Саша бръкна в джоба си. — Ето ми паспорта.
	— Не ми трябва паспортът ви, няма да ви регистрирам.
	Няма да се регистрира! Прекрасно! Всичките му колебания отлетяха — Саша си спомни униженията при регистрирането в Калинин. Тук няма да има такова нещо. Един гастрольор обикаля през годината много градове, защо да се регистрира във всеки? Няма да му стигнат страниците на паспорта. Добре де, ще се занимава с танци, какво толкова!
	— Мария Константиновна ще оформи всичко — обеща Глеб.
	— Само че имайте предвид… — Тя изтика децата в съседната стая, затвори вратата. — Ще ви моля да не водите жени нощем.
	— Ама моля ви се! Как може!
	— Може, може — закима хазайката. — Преди вас тук живееше артистът Цветков. Не стига, че беше пияница, ами и жени водеше. Наглед приличен човек, но такива безобразия вършеше… Имам деца все пак.
	— Ще се постарая да не ви безпокоя — каза Саша.


>>	2.

	На 23 август в Георгиевската зала в Кремъл се състоя прием в чест на летците Громов и Юмашев и щурмана Данилин, които бяха извършили непрекъснат полет през Северния полюс от Москва до Америка.
	Около масите, поставени перпендикулярно на сцената, седяха видни партийни и държавни служители, висши военачалници, изтъкнати авиоконструктори, прославени летци, известни дейци на науката и културата. С подбора на гостите се бяха занимавали специални хора, добре осведомени за значението на всеки гост, за отношението на другаря Сталин към него, за надеждността му в смисъл на поведението му на приема и във всякакъв друг смисъл. Същите специални хора бяха решавали кого да поканят с жена му, кого без жена му, кой на коя маса и на кое място да седи — другарят Сталин се чувства по-спокоен, когато вижда познати лица на околните маси. Другарят Сталин не обича да пита: „Кой е този?“ Другарят Сталин сам си знае кой кой е!
	Масите бяха отрупани с напитки и мезета, никой не ги докосваше: главната маса, поставена успоредно на сцената и перпендикулярно на останалите маси, също бе отрупана с напитки и мезета, но зад бутилките, гарафите, чашите, зад фруктиерите, пълни с плодове, се виждаше равна редица празни столове — ръководителите на партията и правителството още не бяха дошли. Щяха да дойдат точно в седем часа. В очакване на тази вълнуваща минута гостите тихо, сдържано си приказваха. Никой не поглеждаше часовника — това би означавало да изразяваш нетърпение, би било нетактично, нелоялно по отношение на другаря Сталин.
	Важността на момента подчертаваха и сервитьорите, яки, строги момчета с черни костюми и бели нагръдници, застинали с каменни лица край масите. До вратите стояха още по двама сервитьори. Всички знаеха, че сервитьорите са щатни служители на НКВД и допълват охраната, поставена по всички коридори, етажи и стълбища на двореца, и извънщатните служители на НКВД, насядали в достатъчно количество до всяка маса.
	Точно в седем часа се отвориха страничните врати и в залата влезе Сталин, придружен от членовете на Политбюро. Всички станаха, заразместваха се столове, залата избухна в аплодисменти. Овацията продължи, докато вождовете отиваха към масата си и най-сетне, застанали по местата си с лице към гостите, зааплодираха в отговор. Залата ръкопляскаше на вождовете, вождовете — на залата. После членовете на Политбюро се обърнаха към Сталин и заръкопляскаха на него. Залата също аплодираше Сталин, дланите се протягаха към мястото, където стоеше той, сякаш се мъчеха да го досегнат. Не ръкопляскаха само сервитьорите, които все така неподвижно стояха край масите, но вече не се извисяваха над насядалите: гостите бяха станали и много от тях се оказаха по-високи, по-едри, по-снажни от сервитьорите.
	Сталин ръкопляскаше, едва докосвайки длани, държеше ръцете си над самата маса и почти не прегъваше лакти, а същевременно изпод сведените си клепачи бавно местеше своя тежък поглед по застаналите наблизо гости. След като ги разгледа и позна, той премести поглед към дъното на залата, но зад оградата от протегнати към него ръце не можа да види никого. Тогава престана да ръкопляска и се отпусна на стола. Последваха го застаналите до него Молотов и Ворошилов, а след тях и останалите членове на Политбюро. Но гостите останаха прави и продължиха да ръкопляскат. Тогава Сталин на два пъти леко повдигна и отпусна ръка, канейки гостите да седнат. Ала те не можеха да се спрат, изразявайки преизпълващия ги възторг. Бяха дошли тук не за да пият водка и коняк, шампанско и „Мукузани“, не за да ядат хайвер, сьомга, пастети, жулиен от гъби и котлети „по киевски“. Бяха дошли, за да видят другаря Сталин, да му покажат своята любов и преданост.
	Сталин каза нещо на Молотов, той стана, вдигна двете си ръце с дланите напред, сякаш казваше: „Стига, другари! Достатъчно! Другарят Сталин разбира и оценява вашите чувства, но ние сме се събрали тук за определена работа, нека започнем. Моля, прекратете овациите, седнете!“
	Първи спряха да ръкопляскат застаналите близо до президиума. Около тях се раздвижиха сервитьорите, започнаха да наливат в чаши и чашки вино, водка, кой каквото желае.
	Но останалите гости продължаваха да стоят и да ръкопляскат, искаха другарят Сталин да ги види, да прочете по лицата и очите им тяхната беззаветна любов и обожание. Молотов вдигна ръце още по-високо, помаха с длани, за да покаже на гостите в средата на залата, че членовете на Политбюро ги виждат, всичко разбират, всичко оценяват, но ги молят също да седнат. Като поръкопляскаха още няколко секунди в знак на благодарност за това обръщение, гостите от средата на залата също седнаха. И около тях се засуетиха сервитьорите, започнаха да наливат напитките.
	Все още бяха прави и ръкопляскаха само гостите от последните, крайните маси. Сега, когато хората пред тях вече бяха седнали, те се надяваха, че Сталин ще види и тях. Молотов улови погледа на един човек, застанал до страничната врата, той даде знак на друг и в същия миг сервитьорите край последните маси се раздвижиха, сдържано, но настойчиво заговориха: „Другари, другари, седнете, моля… Другарю! Помолиха ви да седнете! Хайде, хайде, другари, не бавете…“ Дори започнаха да местят столовете, бутайки гостите, и почетните гости бързичко насядаха по местата си. И точно като на другите маси сервитьорите напълниха чашите им с водка и вино. Молотов стана и в същия миг сервитьорите завършиха работата си и се вкамениха край масите.
	Молотов заговори за небивалите постижения на съветския народ във всички области на живота. Тези успехи били особено очевидни от примера на нашата могъща авиация, в чието развитие Съветският съюз изпреварвал целия свят. СССР станал велика авиационна държава, което се дължало на гениалното ръководство на другаря Сталин, който лично наблюдавал с огромно внимание развитието на авиационната промишленост, по бащински отглеждал и възпитавал летците, славните соколи на нашата страна.
	Залата отново избухна в овации, гостите заразместваха столове, наставаха, заръкопляскаха, протегнали длани към другаря Сталин, сега тази овация бе посветена лично на него, най-сетне се чу името му.
	Сталин се изправи, вдигна ръка, в залата се възцари тишина.
	— Продължавайте, другарю Молотов — каза Сталин и седна.
	Всички се заусмихваха, разсмяха се, отново заръкопляскаха на Сталиновата шега.
	Молотов понечи да продължи, но от първата маса, където седяха летците, се надигна Чкалов, разкърши широките си рамене, събра въздух в гърдите си и извика:
	— За нашия скъп Сталин — ура, ура, ура!
	И цялата зала подхвана: ура, ура, ура!
	Сталин скришом се позасмя. Не е редно да се прекъсва ръководител на правителство. Но нали това е Чкалов, неговият любимец, човекът, който олицетворява руския замах, храброст, неудържимост, Чкалов — най-великият летец от НЕГОВАТА епоха, от НЕГОВОТО време. Няма как, Молотов ще трябва да се примири, че този смелчага не разбира много от етикеция.
	Молотов беше опитен председател, успокои залата и продължи:
	— Свидетелство за могъществото на нашата авиация е невижданото в човешката история постижение на нашите доблестни летци: Громов, Юмашев, Данилин. Като извършиха полета през Северния полюс до Америка, до град (Молотов надникна в листчето си) Сан-Джасинто в Калифорния, те поставиха световен рекорд по продължителност на непрекъснат полет.
	Сталин отново се позасмя скришом. Молотов си отмъсти на Чкалов, задето го прекъсна. Дори не спомена за неговия полет. А нали първопроходецът бе Чкалов, пръв през Северния полюс до Америка летя Чкалов. Самолюбив е Молотов, обидчив е. Тъпичките хора винаги са обидчиви.
	Молотов завърши речта си с наздравица в чест на Громов, Юмашев и Данилин.
	Отново аплодисменти, викове: „Ура за съветските летци!“ Но този път никой не стана. Става се само в чест на другаря Сталин. Изправиха се, когато се изправи сам другарят Сталин, за да се чукне с поканените до масата на президиума летци Громов. Юмашев и Данилин. Но щом другарят Сталин седна, всички също побързаха да насядат и се заеха с хапването, бяха изгладнели, докато слушаха дългата реч на Молотов, пък и вкъщи сигурно се бяха въздържали да ядат, предвкусвайки обилната вечеря.
	Както винаги, концертната програма откри ансамбълът за червеноармейски песни и танци под ръководството на Александров и както винаги, с кантата за Сталин, съчинена също от Александров. Гостите я изслушаха благоговейно, престанаха да ядат. Но щом ансамбълът започна следващото изпълнение, отново се нахвърлиха — мъжете на водката, дамите на вината, и всички — на яденето.
	След ансамбъла се заредиха певците: Козловски, Максакова, Михайлов, после Образцов с куклите си… Вождовете ги гледаха, извърнати към сцената, а гостите пиеха и ядяха, сто пъти бяха гледали и слушали тези изпълнители.
	В паузите между изпълненията на артистите се вдигаха наздравици, разбира се, все за другаря Сталин. Един виден авиоконструктор каза: „Другарят Сталин добре познава хората, които работят в авиацията, подсказва решения на сложни технически проблеми, учи нас, конструкторите, да гледаме далече в бъдещето.“
	И отново ядяха и пиеха за другаря Сталин. Пиеше и Сталин и както обикновено, ядеше малко. ТОЙ обичаше такива приеми, разбираше тяхното значение, неслучайно царете бяха устройвали балове, неслучайно Петър бе измислил своите асамблеи. Всичко това придава на управлението на един владетел ореол на празничност, дава възможност на обкръжението да почувства НЕГОВАТА благосклонност, да празнува НЕГОВИТЕ постижения, НЕГОВИТЕ победи.
	Народът обича победите и не обича пораженията, помни само своите победи и не желае да помни пораженията. Помни победата на Дмитрий Донски и Александър Невски, победите на Ермак, завземането на Казан и Астрахан, победите край Полтава и над Наполеон. Но не желае да помни татарското иго, изгарянето на Москва от хан Девлет-Гирей, пораженията край Севастопол и Порт Артур. Народът отхвърля всичко това от своята историческа памет, оставя само победите. Руснакът обича да се поизфука, това му е в кръвта — така компенсира вековната си изостаналост, нищета и робство. В това ТОЙ се убеди още когато беше на заточение, бе го наблюдавал на село у простите селяци, у занаятчиите в Баку. Избухливият, пламенен грузинец, щом пийне вино, запява с другите грузинци грузински песни, танцува и се весели. А кроткият, тих руски селяк, като удари някоя чашка, напира да се бие, да показва силата си. Това изфукване е важна съставка на руския национален характер, то подтиква руснака към необмислени постъпки. Именно затова народът толкова обича своите герои, именно затова са толкова популярни летците — те показват на целия свят силата на своя народ, дързостта и смелостта на неговите синове. И народът МУ е благодарен, задето ги е възпитал такива. И ТОЙ може да се гордее, че превърна изостаналия, потиснат, неграмотен народ в народ-герой. ТОЙ ще остане в историята с онези велики дела, които народът извърши под НЕГОВО ръководство. А _дефектите_, неизбежни при създаването на могъща централизирана държава, ще се забравят. Кой ще си спомня жалките пигмеи, които ТОЙ изхвърли зад борда на историята, гадовете, нарекли себе си „стара ленинска гвардия“? Почувстваха смъртната опасност! Дори и „верният приятел“ Клим Ворошилов напълни гащите, обади му се по телефона: „Коба, как да постъпя, ако дойдат да приберат и мен?“ Тогава той помълча, поусуква, поизмъчи клетника, после му каза: „Ами не им отваряй.“ Успокои се, сега седи до него, розовичкият глупчо, пийва си и се усмихва, че как: _военни_ летци са, негови кадри. Нека се радва.
	Така си мислеше Сталин, докато седеше на масата до Молотов и Ворошилов, посръбваше вино, нарядко си бодваше мезе, обръщаше се към сцената по време на изпълненията и не слушаше ораторите, които вдигаха тостове. Ръкопляскаше и на едните, и на другите, вдигаше чашата си, после каза на Молотов:
	— Дай ми думата.
	Молотов почука с нож по чашата си, никой не чу този звук, но сервитьорите моментално застинаха на местата си, залата утихна, всички се обърнаха към президиума.
	— Има думата другарят Сталин — обяви Молотов.
	Сталин се изправи и всички веднага станаха на крака. И отново аплодисменти, отново овация.
	Сталин вдигна ръка, всички веднага се умълчаха, Сталин я свали — всички седнаха.
	— Моля, другари, напълнете чашите — каза Сталин.
	Залата леко се раздвижи, всички бързаха да напълнят чашите си, наливаха каквото им беше подръка, нямаше време да избират, нали не можеха да карат другаря Сталин да чака.
	Настъпи тишина.
	— Искам да вдигна тази чаша — започна Сталин — за нашите мъжествени летци, днешните и бъдещите Герои на Съветския съюз. Искам да им кажа, и на днешните, и особено на бъдещите Герои на Съветския съюз, следното: смелостта и дръзновението са неотменими качества на един Герой на Съветския съюз. Летец означава концентрирана воля, характер, умение да поемаш риск. Но смелостта и дръзновението са само едната страна на героизма. Другата, не по-маловажна страна, е умението. Смелостта, казват, завземала градове. Но това става само когато смелостта, дръзновението, готовността за риск се съчетават с отлични знания. Към това призовавам нашите мъжествени летци, славните синове и дъщери на нашия народ. Поздравявам нашите Герои на Съветския съюз, както днешните, така и бъдещите. Вдигам тази чаша както за днешните, така и за бъдещите Герои на Съветския съюз. За големите и малки летци — не се знае кой е голям и кой е малък, това ще се докаже от делата. Ние вече пихме за здравето на другарите Громов, Юмашев и Данилин. Но нека не забравяме, че техният героичен полет е подготвен от подвизите и на други летци. Това са изтъкнатите летци на нашето време, Героите на Съветския съюз Чкалов, Байдуков, Беляков, които извършиха _първия_ непрекъснат полет през Северния полюс, Москва — Ванкувър в Съединените американски щати. — Сталин насочи пръст към масата, където седяха летците. — Именно те. Чкалов, Баидуков, Беляков, първи прокараха пътя през Северния полюс до Америка. Да пием, другари, за нашите славни летци, Героите на Съветския съюз, днешните и бъдещите.
	Сталин отпи. И всички отпиха, оставиха чашите и зааплодираха. С тях бе разговарял самият Сталин. Всички ръкопляскаха, викаха: „Да живее другарят Сталин… За другаря Сталин — ура!“ Най-усърдни бяха летците, те ръкопляскаха в такт и хорово извикваха наздравици. От тяхната маса се отделиха Чкалов, Байдуков и Беляков и тръгнаха към президиума. Естествено, бяха ги повикали. Без специална покана никой не смееше да пресича пространството между масата на президиума и останалите маси. Сталин вече бе стискал ръцете на Громов, Юмашев и Данилин, сега бе редът на главния, любимия летец. Но Чкалов, Байдуков и Беляков дойдоха при президиума с чаши в ръце.
	— Другарю Сталин — каза Чкалов, — позволете да се обърна?!
	— Моля.
	— Позволете да се чукнем с вас и да пием за ваше здраве.
	— Защо не, може и да пийнем.
	Сталин наля в чашата си вино, чукна се с летците, всички пиха.
	Сталин остави чашата на масата.
	— Имате ли някакви други молби?
	— Другарю Сталин — Чкалов смело го гледаше в очите. — От името на целия летателен състав… Сега ще пее Леонид Утьосов… От името на целия летателен състав… Молим… Разрешете Утьосов да изпее „От одеския дранголник“.
	— Каква е тази песен? — попита Сталин, макар да знаеше каква е. Вкъщи си я тананикаше Васка и ТОЙ беше недоволен: синът му пее апашки песни.
	— Чудна песен, другарю Сталин. Думите, другарю Сталин, може и да са затворнически, апашки, но мелодията е бодра, другарю Сталин, строева мелодия.
	— Добре — съгласи се Сталин, — да я изпее, ще я чуем.


	В гримьорната, където в очакване на излизането си се тълпяха изпълнителите (онези, които вече бяха свършили изпълненията си, седяха в съседната зала на специално подготвени за тях маси), влезе военен с три ромба на петлиците на гимнастьорката, повика настрана Утьосов и строго го попита:
	— Какво ще пеете, другарю Утьосов?
	Утьосов каза репертоара си.
	— Ще изпеете „От одеския дранголник“ — нареди военният.
	— Не, не — уплаши се Утьосов, — забранено ми е да я пея.
	— Кой ви забрани?
	— Другарят Млечин. Началникът на репертоарния комитет.
	— Да му пикая на вашия репертоарен комитет. Ще пеете „От одеския дранголник“.
	— Но другарят Млечин…
	Военният страховито го стрелна с очи:
	— Ясен ли бях, гражданино Вайсбейн?! — И със злобен шепот добави: — Указанието е от другаря Сталин.
	И като първо изпълнение Леонид Утьосов под акомпанимента на своя теа-джаз изпя „От одеския дранголник“.
P>
	Одеският дранголник изтърва втор затворник,
	със първия на воля веч са те-е…
	В Абнярската квартира на тайно се прибират
	да си починат и да вземат дъх…
P$
	Пееше смело, окрилен от указанието на другаря Сталин, съзнавайки, че от този момент никакъв репертоарен комитет не е страшен за него, ще пее и „Дранголника“, и „Хоп, моменце“, и „Мурка“, и други забранени песни.
	И оркестърът свиреше разпалено. Барабанистът правеше чудеса със своите барабани и чинели, саксофонистите и тромпетистите бяха виртуозни. Заключителен акорд — и оркестърът сложи точката на същата бравурна нота, с която бе започнал.
	Никой не разбираше какво става. На _такъв_ прием, в присъствието на другаря Сталин Утьосов се бе осмелил да изпее апашка песен. Какво значи това?! Идеологическа диверсия?! Хората не смееха дори да помръднат, камо ли да ръкопляскат. Дори Чкалов, Байдуков и Беляков седяха притихнали, не знаеха как ще реагира другарят Сталин. Смутените оркестранти свалиха инструментите си, бледият Утьосов стоеше, уловен за края на рояла, обезкуражен от мъртвата тишина, и с ужас мислеше дали това не е провокация, дали военният не си е направил злобна шега, иди, че доказвай, че са му наредили, той дори не знае кой е този военен, не знае името му, спомня си само трите му ромба.
	И изведнъж се чу тихо пляскане — ръкопляскаше лично другарят Сталин. И залата бурно подхвана неговите аплодисменти. Щом другарят Сталин ръкопляска, значи му харесва, значи той одобрява това. И правилно! Като ще се веселим, да се веселим! Правилно! Браво! Бис! Бис! Браво!
	Плувналият в пот Утьосов едва си пое дъх, взе да се покланя, обръщаше се към оркестъра, с отработен диригентски жест го вдигаше, музикантите ставаха, почукваха по инструментите си, сякаш ръкопляскаха на залата. А залата не утихваше, с аплодисменти и викове „Бис“ искаше повторение. Загледан в Утьосов, Сталин разпери ръце, сви рамене, сиреч, няма как, народът иска, народът настоява, не бива да се отказва на народа…
	Утьосов отново изпя песента.
P>
	Другарю, другарю, тез рани болят ме,
	болят ме, пусти рани, без предел.
	Едната заздравява, а другата набира,
	и трета се отвори, ще се мре…
P$
	Летците пригласяха, тупкаха с крака, отмерваха такта с ножове и вилици, като почукваха с тях по чинии и чаши. И по другите маси пригласяха и тупкаха с крака и когато Утьосов завърши песента, отново изригнаха викове: „Бис! Бис!“ И другарят Сталин аплодираше, и членовете на Политбюро аплодираха, и отново другарят Сталин сви рамене, разпери ръце, и Утьосов изпя песента за трети път.
P>
	Другарю, другарю, на мама кажи ти,
	че син й е загинал тук на пост,
	с винтовка във ръката, във другата камата,
	в отвъдното ще бъде весел гост…
P$
	Летците вече не само пригласяха, а крещяха с цяло гърло, рипнаха на масата и затанцуваха, като разливаха чашите и разпръсваха мезетата. Дори писателят Алексей Толстой, дебел, солиден, с благодушно женско лице, се покатери на масата и заподскача, като чупеше чинии и чаши. Граф, а тъй да се забравя.
	Песента, наистина, е затворническа, но в нея има нещо. Думите са сантиментални, престъпниците обичат такива. „Тез рани болят ме…“, „На мама кажи ти…“ Но мелодията е ясна, разпалва. Той добре си спомня престъпниците, срещал ги е по затворите, по етапните лагери. Вярно, престъпници са. И сега, когато посягат на социалистическата собственост, трябва жестоко да ги преследваме, строго да ги наказваме — социалистическата собственост е неприкосновена. Но тогава, в царските времена се заличаваха границите между престъплението и протеста срещу несправедливостта, гнета, нищетата. Простите, неграмотни хора невинаги могат да се издигнат до висшите обществени интереси. Искат справедливост за себе си, настояват за преразпределение на богатството на своето ниво. В Баку, в Баиловския затвор, ТОЙ общуваше с престъпниците с много по-голямо удоволствие, отколкото със своите „колеги“ — политическите. „Колегите“ вечно спореха, теоретизираха, изясняваха отношенията си, обсъждаха своите кавги и интриги, всеки доказваше, че е по-умен, по-образован и по-почтен от другия. При престъпниците всичко беше просто и ясно. Имаха си прости и нерушими закони, правила, обичаи. И същевременно — единство, дисциплина. Безпрекословно подчинение на главатаря, преданост на организацията. Предателството се наказваше безпощадно. Най-универсалното наказание при тях бе смъртното, с други средства за възмездие те не разполагаха. За най-малкото подозрение — пак смърт, те нямаха никакви средства за разследване.
	Престъпното начало е начало атавистично, то е заложено у всеки човек. В интерес на държавната дисциплина и ред то трябва да се потиска. Но когато престъпното начало изплува невинно, като днес тук, в Кремълския дворец, в лудешката песен за избягалия затворник, в танците по масите… Какво пък, с такава проява на престъпното начало можем да се примирим. ТОЙ наказва строго и за най-малко провинение, но когато идват при НЕГО на празник, хората трябва да изпитват радост и удоволствие.
	Другарят Сталин остана доволен от този прием. Хората се веселиха искрено, веселиха се от сърце. А щом хората се веселят, значи работите им вървят добре. Щом хората в страната се веселят от сърце, значи и работите в страната вървят добре.


>>	3.

	Групата се строяваше в редица, а ако помещението беше тясно, в две, отпред заставаше Семьон Григориевич и командваше:
	— Започваме с десния крак… Крачка напред — раз! Ляв — две! Десен надясно, до него ляв — три! Пак с десния — четири! Кой крак ви е свободен? Левият! Започваме с левия. Напред — раз, два! Настрани — три, четири! Същата фигура изпълняваме назад: десен, ляв — раз, два! Надясно, наляво — три, четири! Връщаме се в изходно положение.
	Това движение — основата на фокстрота, румбата и тангото — се повтаряше много пъти. После всичко се разучаваше с музика, под ясните, ритмични звуци на фокстрот или румба. Десният напред — раз, два, надясно — три, четири!… Фиеста, затворете вратите. Фиеста, угасете лампите… Раз, два, три, четири!… Все по-високо и по-високо, и по-високо устремяваме полета на нашите птици… Раз, два, три, четири!… И във всеки пропелер диша спокойствието на нашите граници… Раз, два, три, четири! Като се убедеше, че движението е усвоено, Семьон Григориевич нареждаше то да се изпълни по двойки.
	Семьон Григориевич бе доста представителен. Набит, дори възпълен, на средна възраст, с бръсната актьорска физиономия, буен побеляващ перчем, той идваше на занятията с неизменния си черен костюм, бяла риза с папийонка, с блестящи лачени обувки. Подпираше се на черен, също лакиран бастун с масивна, кръгла, лъскава ръкохватка. По време на урока го оставяше в някой отдалечен ъгъл, та някой да не го закачи и събори. Гласът на Семьон Григориевич беше приятен, по актьорски добре обработен, дори интелигентен, той говореше изтежко, внушително, във встъпителното си слово, както вече бе казал Глеб, се позоваваше на Сократ и Аристотел, които доказали, че танците са полезни за здравето, развиват художествения вкус и музикалността.
	Западните танци, казваше Семьон Григориевич, погрешно се разглеждат като буржоазни, в действителност произходът им е народен. Тангото е народен танц от Аржентина, румбата — от Мексико, бавният фокстрот обикновено се танцува на блусова музика — тъжните мелодии на американските негри. Семьон Григориевич помолваше Глеб да изсвири няколко музикални фрази блус и изтъкваше пред слушателите тяхната безизходна тъга. Това била тъгата на негърското население на САЩ, което от столетия живеело в робство и днес било потискано и унижавано от буржоазното общество.
	Саша гледаше с ирония на Семьон Григориевич и неговите лекции. „Пеперудка“. Влачи се с бастунчето си по профкомитети и фабрични комитети, сключва договори, тарикатства, като се прикрива с внушителния си вид. И от него можеш да очакваш какво ли не. От всекиго може да се очаква какво ли не, сега всички са _техни_ хора. И той, като вдигна ръка за разстрела на Тухачевски, пое част от тяхната отговорност за убийството на невинни хора. Споменът за онзи митинг, за обзелия го страх го потискаше, той се отвращаваше от себе си, опитваше се да си внуши, че така е устроен светът, но разбираше, че така е устроен той самият.
	Никой на никого не вярва, и той не вярва, с никого не говори за политика, дори за написаното във вестниците… „Така ли? Не съм го чел… Сигурно съм го пропуснал…“ Той наистина не четеше вестници, само понякога на улицата спираше край някой стенд и преглеждаше „Правда“. Все едно и също: победни репортажи, трудови рекорди, приветствия до великия Сталин, негови портрети, разобличения на шпиони, диверсанти, троцкисти, разстрели, процеси, награждаване с ордени на служители на държавна сигурност за „особени заслуги в борбата срещу народните врагове“. В един от списъците на наградените Саша видя името на Юрий Денисович Шарок, награден с орден „Червена звезда“.
	Будягин и Марк бяха разстреляни, ръководителите на партията, извършили Октомврийската революция, героите на гражданската война — изтребени, а контрареволюционерите и антисъветчиците получаваха ордени от името на същата партия, която бяха унищожили, от името на работническо-селската власт, каквато вече нямаше. Но чия диктатура осъществява Сталин? Пролетариатът е безправен. Селяните са закрепостени под името колхозници. Държавният апарат живее в страх. В страната е установена диктатура на Сталин, само на Сталин, единствено на Сталин. Твърдението на Ленин, че един диктатор може да изразява волята на класата, е неправилно, диктаторът може да изразява само собствената си воля, инак той не е диктатор.
	Веднъж Саша зърна статия от Вадим Марасевич. Ето, и Вадик публикува в „Правда“, разгромява някакъв роман, обвинява автора в апологетика на кулака. „Дали авторът иска, или не — пишеше Вадим, — но неговият роман прави добра услуга на международния империализъм, помага му да разлага духовно съветските хора, подронва вярата им във великото дело на Ленин-Сталин.“ Бива си го обвинението, става за член 58-и, като нищо. Виж го ти, професорското синче!
	Всички проституират, всички са се продали. Всеобщият страх породи всеобща подлост, всички са под похлупак, _техните_ очи, _техните_ уши са навсякъде, на всяка крачка срещаш „Личен състав“, анкети, искат ти паспорта, а там пише кой си и какъв си.
	Значи, изборът е правилен. Танците! Тук не ти искат автобиография, не е нужно да попълваш анкетни карти. Ако си предпазлив, може и да не пострадаш. Хазайката не пита за обещаната от Глеб официална заповед за настаняване, сигурно е забравила. Саша се прибира късно и става късно, често изобщо не се прибира, живее си тихо, никой не идва при него, плаща си редовно наема, хазайката е доволна. Вярно, Глеб му каза, че трябва да намине към Гастролното бюро при Мария Константиновна с паспорта си, но го каза някак между другото. И Саша сметна, че не е много важно, щом не го питат за паспорта, така да е.
	Още първата неделя след пристигането си в Уфа се обади на майка си. Гласът й беше разтревожен. Телефонистката й бе казала: „Говорете с Уфа.“
	— Сашенка, защо Уфа, какво значи „Уфа“?
	— Аз съм в Уфа с автоколоната, в командировка, ще остана тук два-три месеца, ще караме зърно от районите, затова не съм сигурен ще мога ли да ти се обаждам редовно. Но ще се старая. Както винаги, в неделя. Пиши ми на адрес: Уфа, Централна поща, до поискване.
	Но майка му усещаше, че нещо не е наред, тревожеше се за него.
	— Защо толкова далече? От Калинин — в Башкирия?!
	— Мамо, не аз и ти решаваме как да се провежда кампанията по прибиране на реколтата. Наредиха да се изпрати автоколоната — изпратиха ни. Няма причини да се тревожиш.
	— Намини при девера на Вера. Дадох ти адреса му.
	— Ако имам време, ще намина.
	Обади се на майка си и следващата неделя и тя май се поуспокои. Но какво ще стане с нея, ако тук или другаде, където го отвее съдбата, го арестуват? През 1934 година го арестуваха вкъщи, майка му го търси из московските затвори и накрая го намери. Ами ако го приберат в Уфа или някъде другаде, как и къде ще го търси тя, няма да знае жив ли е, умрял ли е, арестуван ли е, закъде да замине, накъде да се втурне, към кой затвор, към коя болница, към кои гробища… Такова нещо майка му вече не ще понесе.
	Не отиде у роднините на Вера. Кой знае как ще погледнат на неговото посещение: сега е много опасно да приемаш в дома си осъждан човек. Пък и не е необходимо. Животът му е уреден, той свиква с този спокоен, дори лек живот. В Калинин, докато навърташе километри с камиона си, той предъвкваше едни и същи мисли, жадно се нахвърляше на вестниците, изпадаше в отчаяние, особено през мрачните, самотни вечери. Тук вечерите му са празнични — музика, красиви момичета, очите им греят, забравили са за началството, партийните комитети, профкомитетите, служебната скука, попиват всяка негова дума.
	„Десен напред — раз! Ляв напред — два!…“ А Маша чая в чашите налива, а погледът й в твоите очи се впива… Раз, два, три, четири!… Край самовара сме със мойта Маша, ний чай ще пием чак до сутринта… Стараят се. И забравят триж проклетия бит, и че парите няма да им стигнат до заплата… Хубава работа, удоволствие за хората.
	Във всяка група Саша избираше някое способно момиче, показваше с него движенията, то ставаше негова асистентка. Едно такова момиче се намери още в първата група, казваше се Гуля, стройна, пластична, на шестнайсетина години, с детско личице, нежно и доверчиво. Добре чувстваше такта, имаше лека стъпка и силни ръце, здраво държеше партньора, обръщаше го накъдето трябва, безотказно работеше и с най-тъпите. „Нашият девиз — солидно казваше Семьон Григориевич — е да постигнем стопроцентова успеваемост. Всеки може да се научи да танцува — способността за танц е заложена в човека от природата.“
	Саша често улавяше погледа на Гуля, а тя веднага смутено извръщаше очи. Той й харесваше, на тази възраст момичетата често се влюбват в младите си преподаватели. Веднъж, докато танцуваше с него, Гуля надви смущението си и каза:
	— Искате ли след занятието да отидем на театър, тук, на втория етаж в Двореца на труда?
	На втория етаж имаше зрителна зала, уреждаха се концерти на гостуващи групи.
	Гуля извади от джобчето на гърдите си два билета.
	— Вече имам билети.
	— Благодаря, Гуленка, но днес след занятията има съвещание в Гастролното бюро, иди с някоя приятелка.
	Нямаше никакво съвещание, но Саша не искаше да създава връзка с това девойче.
	Спомни си как в „Арбатски зимник“ Варя го бе поканила на пързалка. Същият наивен похват. Сега мислеше за Варя без ревност, без обида. Всичко прегоря и се изгуби. Тогава намираше у нея обаянието на младостта, после дойде самотата в Сибир, нейните няколко думички в писмата от майка му, той не получаваше писма от никого другиго и затова свързваше очакването на свободата именно с нея, Варя бе за него неговата Москва, неговият Арбат, неговото бъдеще. Всичко бе измислил, всичко бе съчинил. И все пак раната боли, когато я докоснеш. Затова се стараеше по-рядко да си спомня за Варя. Но веднъж, когато говореше с майка си по телефона, попита кой я посещава. Не смяташе да задава този въпрос, но изведнъж му се дощя да чуе името на Варя.
	— Кой ме посещава? — повтори майка му. — Идва Варя, понякога идват сестрите ми. Защо?
	— Нищо, просто исках да си представя как живееш.
	Значи, Варя наминава. Това съобщение го зарадва. Макар че, като помисли човек, то нищо не означаваше. Искаше да чуе името на Варя и го чу. И толкоз.


>>	4.

	След първата командировка на Шарок в Париж последва втора, а после го оставиха там с изработен в Испания паспорт на името на руския емигрант Юрий Александрович Привалов. Имаха късмет със съвпадението на имената: казваха се еднакво с покойния — Юрий. Легендата бе добре изработена. Като малко момче се озовал в емиграция, в Шанхай, родителите му починали, заминал за Париж, работел в рекламна фирма със собственик французин. В Русия, в Налчик, имал далечни роднини, естествено, не поддържал връзка с тях, пък и не знаел дали са живи. Макар и не дипломатически, но стабилен „покрив“. Шпигелглас му повери връзка с двама агенти — генерал Скоблин (Фермера) и Третяков (Иванов). С фермера Шарок вече се бе срещал, когато заедно с Шпигелглас подготвяха процеса срещу Тухачевски, а досието на Третяков-Иванов проучи в Париж.
	Сергей Николаевич Третяков, преди революцията крупен руски индустриалец, през 1917 година министър във Временното правителство, после министър в правителството на Колчак, завербуван през 1930 година за 200 долара на месец, имаше добра репутация сред емигрантите. Но главната му ценност като агент се състоеше в следното: в дома на Третяков (улица „Колизе“ 29) на първия етаж се намираше щабът на РОВС, Руския общовоински съюз, семейство Третякови живееха на третия етаж, а самият той — на втория, точно над кабинета на ръководителя на РОВС генерал Милер. В тавана на кабинета бе поставено подслушвателно устройство, Третяков седеше по цял ден вкъщи със слухов апарат, записваше и предаваше записките на Шарок. Така съветското разузнаване имаше достъп до най-секретната информация за белогвардейската емиграция.
	И да се среща с Третяков беше по-приятно, отколкото със Скоблин. Скоблин се държеше високомерно, пък и срещите с него бяха опасни: емигрантите го подозираха в сътрудничество с НКВД, може би го следяха, налагаше се често да сменят времето и мястото на срещите. Третяков бе извън подозрение, срещаха се всяка сряда към пет часа в кафене „Анри Ⅳ“ на ъгъла на Плас дьо ла Бастий и булевард „Анри Ⅳ“, седяха в неголемия, полупразен по това време салон, никога не говореха за _работата_, слагаха на масата списанията, които носеха, Третяков си отиваше със списанието на Шарок, Шарок със списанието на Третяков, в него бяха текстовете на подслушаните разговори.
	Навремето Шпигелглас го бе предупредил:
	— Третяков е разочарован от емиграцията, но не издава цялата информация, която притежава. Ще трябва постоянно да изразявате недоволство и да искате повече. Той работи изключително за пари и непрекъснато ще ви крънка и изнудва. Не се поддавайте. Двеста долара месечно — нито цент повече. Ако работи лошо, давайте му по сто, а останалите — когато даде нещо съществено. Задължително срещу разписка. Особено се пазете от неговите приказки за доброто старо време, той обича да си го спомня и само ще ви губи времето.
	Но Шарок беше доволен от Третяков. За разлика от кратките, сухи и невинаги съществени съобщения на Скоблин информацията на Третяков беше обстойна и по същество. Високият, красив, внушителен руски господин посръбваше кафето си на малки глътки, впускаше се в разсъждения за дореволюционна Русия, за стара Москва. Въпреки съвета на Шпигелглас Шарок не прекъсваше Третяков. Защо да не послуша? Но същевременно, наблюдавайки стареца, правеше изводите си: променлив в настроенията. Блажената му усмивка изчезваше от лицето му също тъй леко, както се появяваше, той се намръщваше, поморавяваше и започваше да ругае емиграцията:
	— Като борци срещу Съветите те напълно изгубиха значението си, ядат се взаимно. Чуждите държави престанаха да залагат на емиграцията ни. Както се знае, никой не залага на покойници.
	Шарок отделяше за срещите с Третяков около четирийсет минути, но не подозираше, че скоро ще му се наложи да прекара с него почти две денонощия, без да се разделят нито за минутка. Това се случи, когато Милер бе отвлечен. Милер знаеше каква роля бе изиграл Скоблин при процеса срещу Тухачевски и други съветски военачалници. Именно затова Шпигелглас смяташе, че той е нежелателен свидетел. Заедно със Скоблин той подготви акцията по отвличането, като я насрочи за 22 септември. Точно при тази операция Скоблин се провали.
	Преди да излезе от щаба, генерал Милер оставил запечатан плик със заповед да го отворят, ако не се върне до вечерта.
	Милер не се върнал, пликът бил отворен, в него имало бележка:
	„Днес в 12 часа и 30 минути имам определена среща с генерал Скоблин на ъгъла на улиците «Jasmin» и «Raffet». Той трябва да ме заведе на среща с двама германски офицери: полковник Щроман и сътрудника на тукашното германско посолство Вернер. Срещата е организирана по инициатива на Скоблин. Може да е клопка, затова ви оставям тази бележка“
	Сътрудниците на Милер предявили бележката на Скоблин и му предложили да отиде с тях в полицията. Но Скоблин успял да избяга и да се свърже с Шпигелглас. Той нареди на Шарок да го скрие у Третяков, тоест в къщата, където се намираше щабът на РОВС и където на никого не би хрумнало да го търси. След два дена Шпигелглас прехвърли Скоблин в Испания, а той замина за Москва.
	Като видя Скоблин, Третяков ужасно се уплаши, а на другия ден, като научи от вестниците, че Скоблин е участвал в отвличането на Милер, съвсем загуби ума и дума — като криеше Скоблин, той ставаше съучастник на престъплението. Два дена Шарок го държа лично под непрекъснат контрол, успокояваше стареца, а когато Скоблин замина за Испания, му даде петстотин долара за услугата. Такова бе разпореждането на Шпигелглас. Третяков се успокои, още повече че името му не бе споменато никъде и от никого във връзка с тази работа, той си остана вън от подозрение.
	Подробностите за отвличането на Милер Шарок научи от вестниците. Скоблин закарал Милер на булевард „Монморанси“, където пред вратите на една вила двама души го натикали в кола, която веднага потеглила за Хавър. В Хавър сандъкът, където бил затворен Милер, бил натоварен на борда на съветския параход „Мария Улянова“, параходът вдигнал котва и отплавал за Ленинград. За по-нататъшната съдба на Милер Шарок можеше само да се досеща — сигурно са го разстреляли.
	Шарок внимателно четеше вестниците и току се подсмиваше вътрешно — шумят, крещят… Болшевиките на територията на Франция отвличат хора посред бял ден! Отвлечен бе генерал Кутепов, сега и генерал Милер! Камионът, закарал Милер до Хавър, бил на съветското посолство. В кампанията се включил прочутият Бурцев, който навремето разобличил провокатора Азеф. Бурцев твърдял, че главният агент на Москва не е Скоблин, а жена му — известната руска певица Плевицкая. Скоблин й бил чирак. Плевицкая била арестувана, очаквала процеса в затвора. Обстановката се нажежаваше, Шпигелглас и някои резиденти си стояха в Москва. Добре законспирираният Шарок остана в Париж. Покрай всичко друго учеше немски.
	Веднъж Шпигелглас му бе казал:
	— Един разузнавач трябва да знае най-малко два езика. В училище сте учили френски, в института — немски, така пише в анкетата ви.
	— Да, в института учих немски.
	— Ами заемете се. Хазаинът ви е елзасец, жена му е немкиня, говорят си и на немски, ето ви практика.
	Шеговито, но внушително той бе добавил:
	— Учете усърдно, ще ви проверяваме. И още: създавайте си връзки с емигрантите на битово ниво, може и на делово, търговско, ако потрябва. Трябва да имате кръг от познати, които да могат да засвидетелстват: „А, Юрий Александрович ли… Познаваме го.“ Може да бъдат обикновени хора, не непременно титулувани личности.
	— Сред обикновените емигранти има и князе — на свой ред се бе пошегувал Шарок.
	— И това не е лошо.


>>	5.

	Семьон Григориевич покани още двама корепетитори — пианист и баянист. Баянистът се казваше Льоня — едър добродушен момък, кротък, сговорчив, мъкнеше баяна си там, където му кажат, свиреше по слух примитивен репертоар, пийваше си и в това отношение ставаше за компания на Глеб, пък и на Саша, напоследък Саша също попийваше, понякога доста. Вторият, пианистът, беше професионалист, Миша Каневски, слабичък, с нервно лице, сиви неспокойни очи и дълги красиви пръсти, следвал в ленинградската консерватория, не завършил, попаднал в Уфа, в Гастролното бюро, нямало много работа за него, та приел предложението на Семьон Григориевич, защото отказал да работи в ресторантски оркестър:
	— „Те“ няма да ме превърнат в ресторантски слуга. — И по лицето му плъзваше скръбно-презрителна усмивка, устните му се кривяха.
	Миша бил екстерниран от Ленинград след убийството на Киров заедно с няколкото хиляди „представители на буржоазията и дворянството“, баща му, адвокат, преди революцията имал къща в Санкт Петербург. След революцията къщата била национализирана, адвокатът попаднал в числото на „бившите едри градски собственици“, тъй че Миша се водеше „син на бивш едър градски собственик“. Такива в Уфа имаше много, положението им беше неясно, не бяха му отнели паспорта, а само Ленинградското жителство. Естествено, Каневски си бе представял бъдещето си по съвсем друг начин, но ето че по „тяхна“ воля се бе озовал в Уфа, в ролята на корепетитор. Мразеше всичко в този град: „техните“ клубове, „техните“ пиана и рояли, които отдавна плачели за акордиране, но тези _простаци_ нищо не разбирали: „техните“ лозунги по стените, „техните“ вулгарни съвременни мелодии, които бе принуден да свири. Вътрешно презираше Глеб и Льоня, не ги смяташе за никакви музиканти: Семьон Григориевич, Нона и Саша според него бяха печалбари: странеше от всички, не разговаряше с никого, дори пушеше настрана от другите. Щом свършваха занятията, мигновено изчезваше.
	Глеб не го обичаше, държеше се с него студено.
	— Не мога да понасям еврейското интелигентско високомерие — каза веднъж на Саша.
	— Ама ти си бил антисемит! Не бях предполагал.
	— Не съм антисемит, приятел, всичките ми приятели и в училище, и в академията бяха евреи. И съседите ми също, прекрасни хора! И от учителите ми много бяха евреи, такива учители рядко се срещат! Но всеки народ си има своите недостатъци, в случая еврейските интелигенти са високомерни. Каневски много си въобразява, мисли се за гений.
	— Гади ми се, като чуя: „тоя арменец“, „тоя хохол“*, „тоя грузинец“… Ако Иванов открадне, казват: „Иванов е крадец“. А ако Рабинович открадне: „Евреинът е крадец“.
	[* Така руснаците наричат пренебрежително украинците. Б. пр.]
	— Неприятен тип.
	— Ти си тип! А той е нещастен, преследван човек.
	По време на урока Глеб току поглеждаше към Саша, чувстваше се виновен след разговора за Каневски. После забрави, свиреше и тръскаше глава в такт с музиката, лицето му беше разнежено, очите отнесени, явно си бе спомнил нещо. Занятията свършиха, а той остана пред пианото, отпуснал ръце върху коленете си. Кимна на Саша: ела тук!
	— Забелязал ли си, приятел, че настроение създават най-простичките мелодии, най-простичките думи? Не са нужни никакви украшения, но е желателно да присъстват думите „помниш ли“. Ще ти кажа, приятел, никой не може да им устои.
	— Например?
	— Моля, дори с твоето име „Саша, _помниш ли_ нашите срещи в морската градина, на брега? — Той тихичко си акомпанираше с една ръка, младежите, които още не бяха си тръгнали, се връщаха от вратата — Глеб пееше хубаво. Саша знаеше това още от Калинин. — Саша, _помниш ли_ таз тиха пролетна вечер под цъфналия кестен…“ Това е в стила на Изабела Юриева, а ето ти Лешченко: „_Помниш ли_, на Сирница в Москва навремето печаха палачинки, домакиня чудна беше ти и палачинки вкусни ми печеше.“ И така нататък.
	Саша вече водеше занятията самостоятелно, сам си държеше встъпителните речи, не повтаряше Семьон Григориевич, цитираше не Сократ и Аристотел, а Пушкин:
P>
	Обичам шеметната младост
	сред блясък, теснота и радост,
	сред дами в модни труфила,
	с крачета хубави: ала
	нима ще срещнеш днес в Русия
	три чифта хубави крака!*
	[* Превод — Григор Ленков.]
P$
	— Ако Пушкин можеше да посети нашите занятия — казваше в заключение Саша, — той щеше да се убеди, че в Русия стройните крака са много повече.
	Всички се усмихваха и Саша започваше занятията.
	— Екстра го измисли с Пушкин — одобри Глеб.
	Каневски, който обикновено не се включваше в разговор, се засмя:
	— Съвременно и своевременно. Наскоро честваха стогодишнината от гибелта на Пушкин, сега го знаят всички съветски хора. В един вестник прочетох изказването на някаква доячка ли, свинарка ли, не си спомням. „Бравос на Татяна: дала му пътя на Онегин. Като била проста и живеела на село, се отказал от нея. Ама като станала генералша, веднага му потрябвала.“
	Той млъкна и пак изкриви устни в скръбно презрение. Тук бе установил що-годе приятелски отношения единствено със Саша. Саша го съжаляваше — озлобен и безпомощен, жалък в надменността си. Каневски усещаше съчувствието на Саша, разменяше с него по две-три фрази, именно на него акомпанираше с най-голямо желание. Но днес не можа да се стърпи. Твърде ярко бе съвпадението с Пушкиновите тържества, проведени на държавно ниво с фалшива помпозност. И той използва името на Пушкин тук, на тази халтура? Самият Саша чувстваше, че налива вода в общата воденица. Но му бе жал да се откаже от такова радостно встъпление към занятията. Да разглаголства как капиталистите експлоатират негърското население на Америка ли? Не, стиховете на Пушкин за баловете, за теснотата и радостта тук бяха по-подходящи.
	— Ухапа те днес Каневски, бъзикна те — подхвърли Глеб.
	— С какво?
	— С Пушкин… Нали, властите използват Пушкин, а и ти си като тях.
	— Какво пък, може и така да изглежда.
	— Не на всички, приятел, не на всички. Ето, на мен не ми изглежда така, напротив, хареса ми. А на него — не. „Свинарки“, „доячки“… Че той виждал ли е свинарки и доячки? Млечице сигур пие, ама доячките презира. Поне веднъж да им беше видял ръцете. Пръстите им криви, подпухнали, с тях не може да се дрънка по клавиши, я да опита да издои една крава, ще разбере колко сили трябват.
	— Какво толкова те дразни Каневски! Може би не ти харесва, дето свири на пиано не по-зле от тебе?
	— Той е длъжен да свири по-добре от мене, учил е в консерватория, а аз никъде не съм учил, при това съм художник, а не музикант. Друго не ми харесва на мен, не ми харесва, че заради него ще ни тикнат в затвора. Ей това не ми харесва.
	Саша сви рамене.
	— Да, да, приятел, представи си! За Пушкин го каза подигравателно: че простаците използват Пушкин.
	— Защо трябва да търсиш такъв смисъл? Така можеш да изопачиш всяка дума.
	— Нищо не изопачавам, приятел. Но, както казват сега, съм длъжен да бъда бдителен, да си отварям очите, да мисля кой е до мен и от кого какво мога да очаквам. Времето е такова, приятел, а ти още повече трябва да внимаваш! В Калинин все още се чувстваше бивш зек, беше предпазлив, а тук забрави и затова ще я загазиш. Впрочем ти загуби бдителността си още в Калинин.
	— Какво имаш предвид?
	— Там в „Селигер“ те предупредих за режима. Още на другия ден трябваше да напуснеш твоята глупашка автобаза и да тръгнеш насам с мен. А ти остана.
	— Вече говорихме за това с тебе. Напуснах няколко дена по-късно.
	— Не, приятел, не — намръщи се Глеб, — не напусна, а те уволниха. „Във връзка със смяна на местожителството“ — това значи, че или са те затворили, или са те изгонили от града. Пак леко се отърва. Можеха не просто да те лишат от жителство, можеха и да те пратят на заточение. Само че явно са им дали кратък срок, та не са имали време да мислят кого къде, а просто изхвърлиха всички накуп от града и толкоз. Задачата е изпълнена!
	— Не се знае какво щеше да стане, ако бях заминал с теб. А така всичко е законно: освободен от работа, отписан от местожителството.
	— Отписан, а! А къде си записан? Да си помислял случайно? Както пише твоят любим Пушкин: „Зима, крестьянин торжествует, надел тулуп и в ус не дует.“* Та и ти така! Живееш си тихо, спокойно. Ама ако тук се случи някое сбиване с ей тия башкири, ако се намеси милицията — вашите документи! Извинете, а къде сте записан? Никъде! А у нас не е редно да се живее повече от три денонощия без регистрация. Може би се криете, може би сте престъпник? До този момент имаш няколко месеца без регистрация, а току-виж, станали и половин, и цяла година. Ще отидеш в друг град, ще поискаш да се регистрираш и ще те попитат: къде сте се мотали цяла година? Какво ще им кажеш? На новото място може и да не намериш друга Людка и друга Лиза от паспортен отдел. Че и тук Мария Константиновна от Гастролното бюро като ти види паспорта, ще каже: снемам ви от отчет, нямате жителство. Между другото, приятел, нали ти казах, че трябва да отидеш при Мария Константиновна с паспорта. Казах ти, нали?
	[* Героят умишлено преиначава стихотворението на Пушкин. Б. пр.]
	— Да, каза ми, но някак между другото.
	Глеб тупна с две ръце по масата.
	— Ама ти какво ме моткаш, приятел… Аз да не съм магнетофон, да ти повтарям! Какво значи „между другото“? За теб нищо не може да бъде „между другото“, всичко има значение, схващаш всичко моментално и действаш!
	— Има ли смисъл да говорим за това — помрачня Саша. — В Калинин няма да отида, там никой няма да ми анулира отписването. Трябва да измислим нещо тук.
	— А защо не помисли сам? Макар че си патил сериозно, явно си имал и късмет, все си се измъквал. Но късметът може и да ти изневери, и то в лош момент, така че хубаво внимавай.


>>	6.

	Предупреждението на Глеб се сбъдна още на другия ден, кутсуз ли е, или пък е знаел?
	Сутринта, когато Саша се миеше, при него дойде хазайката.
	— Александър Павлович, вчера идваха от избирателния участък, с тях беше и отговорничката по паспортите от домоуправлението. Съставят списъци за изборите за Върховен съвет. Сигурно сте чели във вестниците, че през декември ще има всенародни избори.
	— Чел съм, разбира се, знам.
	Отново, като някога, сърцето му се сви тревожно и неприятно.
	— Та съставят списъци на живущите. — Гласът на хазайката беше безцветен и монотонен. — Та всички да гласуват, стопроцентово. Записах ви — Александър Павлович Панкратов, артист, с настанително от Гастролното бюро. А оная от паспортния отдел ме прекъсва. „Не сте ми давали никаква настанителна заповед за него от Гастролно бюро.“ Александър Павлович, забравила съм, дадохте ли ми настанителното?
	Саша се запъна.
	— Не си спомням… Май ви донесохме някакво листче с моя приятел, когато дойдохме първия път.
	— Може да съм го завряла някъде, вече всичко забравям. Но това лесно се оправя. Случвало се е да губя настанителна заповед или пък наемателите я носят, носят по джобовете си и накрая я губят, Мария Константиновна винаги е давала копие. И друго: наредиха да се отбиете с паспорта си в избирателния участък, тук наблизо е, в училището.
	— Ами ако замина преди изборите?
	— Те всичко ще ви обяснят, ще ви дадат отчислителна бележка.
	Искаше поне временно душевно спокойствие: никъде да не ходи, да дава обяснения, да не се унижава. Ето я разплатата. Във вестниците пишат за предстоящите избори като за велико тържество на съветската демокрация. Издигат се кандидати „от блока на комунистите и безпартийните“ — „достойни синове и дъщери на съветския народ“. За пръв кандидат е посочен другарят Сталин. Саша четеше всичко това всеки ден, някъде дълбоко го глождеше мисълта, че изборите може да крият неприятности за него, но той отпъждаше тази мисъл и на, дочака. Глупак, тогава не послуша Глеб, ако беше заминал с него от Калинин, в паспорта му щеше да остане калининската регистрация. А сега в избирателния участък ще започнат изяснявания и хазайката ще изложи — три месеца е държала нерегистриран наемател, и Мария Константиновна от Гастролното бюро ще си изпати, че го е взела на отчет. Какво да прави! Дали да отскочи до девера на Вера, той е стар жител на Уфа, може да го посъветва нещо?
	Посрещна го жена по вехт пеньоар, с уплашени очи.
	Саша се представи, добави:
	— Вера Александровна ви е писала за мен и се е обаждала на Сергей Петрович.
	— Не, не. — Жената завъртя глава. — Сергей Петрович го няма, замина, задълго, не знам кога ще се прибере.
	Не го покани да седне, въртеше глава, явно искаше само едно — по-скоро да затръшне вратата след Саша.
	Саша си тръгна. Явно не посмяха да го приемат, нали е _осъждан_.
	Когато в неделя се обади в Москва, майка му каза:
	— Не отивай на адреса от Вера, деверът й е в болница, задълго.
	Саша разбра, че роднината на Вера е арестуван, затова жена му е така уплашена. Обикновен инженер, баща на три деца, но и него са арестували.
	Всичко това се изясни в неделя, а онази вечер Саша каза на Глеб:
	— Прав излезе.
	— Какво стана, приятел?
	Саша му преразказа разговора си с хазайката.
	— Загазил си я, приятел — засмя се Глеб, — както казват башкирите: „Грешка правил, вместо «ура» «помощ» викал.“
	— Утре заминавам от Уфа, инак ще ме стиснат за гърлото. Разбира се, аз съм си виновен, поставям в неудобно положение и хазайката, и Мария Константиновна, и Семьон, но какво да се прави?
	— Че с какво ги поставяш в неудобно положение? — Глеб го погледна насмешливо.
	— Ами аз ще замина, а те ще сърбат тая каша.
	— Все за другите се притесняваш — Глеб го гледаше все така насмешливо. — За човечеството, да не би да причиниш неприятности на някого… Човечеството само ще се погрижи за себе си, няма тебе да пита.
	— Не разбирам за какво говориш.
	— Ами за това. „Ще сърбат тая каша.“ Какво толкова ще сърбат?! Голяма работа, дошъл някакъв си танцьор-скокльо-гастрольор, дори не се регистрирал и духнал… Поздрави от синьото море! Танцувал, що танцувал, стига толкоз. Такива скокльовци, приятел, са десетки. Кой ще разследва твоята история, на кого си потрябвал? Домоуправлението само си е виновно, три месеца човекът е живял без регистрация. Мария Константиновна ли? Е, ще каже на Семьон: „Какви несолидни хора работят при вас!“ Защото и тя е зяпала. И толкоз. Ще заминеш и никой няма да пострада. Освен ти самият, разбира се, какво ще правиш на новото място? Макар че момичетата си падат по тебе, няма веднага да случиш на такава, дето ще ти помогне. Не, приятел, ако заминеш, те няма какво да сърбат. Виж, ако останеш, тогава ще трябва да си поразмърдат мозъците, и Семьон, и нашата красавица Машенка Константиновна: нали трябва да те оправят някак, да си заличат грешката.
	— Това е неприемливо: присъства елемент на шантаж.
	— Ха, точно за това ми беше думата, в тебе, приятел, говори гнилата интелигентщина, чистофайничеството ти! Винаги можеш да заминеш, трябва тук да опиташ всички шансове. Нужен си на Семьон, в Уфа си знаменитост, когато сключва договор, в завода настояват: пратете ни онзи черноочкия, дето води занятията в Двореца на труда, ето каква слава се носи за тебе… И аз ще ти кажа: не очаквах! Когато правиш първата стъпка и казваш ей тъй проточено: „И… раз!“, това твое „и“ повежда всички. И какво, ще те пусне Семьон и ще хукне сам да води групите ли? Да не мислиш, че се подпира на бастунчето си за фасон, за солидност? Краката не го държат вече, само на първото занятие изглежда паркетен кавалер, а после два дена не може да стане. Мислиш, че ще издържи по шест часа на ден? И няма кой да те смени. Значи, той трябва да ти уреди нещата. Ще се договори с Мария Константиновна той, не му мисли! Тя е обвързана със Семьон, няма къде да върви, а и всичко може. Тия дни оправи един хаймана скитник с жилище и регистрация, вярно, временна, но тебе какво ти пречи, важното е да прикриеш трите месеца. Тропнат ли ти в милицията печатчето, да вървят на майната си. Поговори със Семьон, кажи му всичко както си е, той е печен, ще оправи всичко както трябва.
	Всичко стана така, както предполагаше Глеб. Семьон Григориевич взе паспорта на Саша и му го върна на другия ден с две настанителни, копието за хазайката на Саша, а другата заповед — за нов адрес, с добавка: „Молим за временно регистриране“. Саша отиде да види квартирата: мизерна къщурка в покрайнините на Уфа, сред зеленчукови градини, кал до колене, нали беше есен. Хазайката, едно чевръсто бабе, му показа стайче с дървен миндер вместо креват и пирон на вратата вместо гардероб, взе му паспорта, заповедта и наема за един месец. Това жалко жилище струваше двойно по-скъпо от стаята в центъра — такава бе цената на регистрацията.
	Саша не възнамеряваше да остане в тази дупка и да бие път дотук всяка нощ след занятия. Има си регистрация и може да живее където си иска. Окачи на пирона само стария си костюм, шлифера, които през зимата нямаше да му трябва, пъхна под миндера вехтите си обувки, сложи на табуретката под прозорчето четката за зъби — създаде илюзия за обитаемо място. Отиде до избирателния участък, яви се пред членовете на избирателната комисия, бяха трима души, провериха му паспорта, включиха го в списъците, връчиха му поканата за гласуване, абсолютно безпричинно пронизваха Саша със злобни погледи, говореха му като автомати.
	И веднага в паметта му изплува споменът как в Москва в началото на трийсет и трета година се получаваха паспортите… В домоуправлението се тълпяха обитателите на съответните блокове, вълнуваха се, особено добре си спомняше две бабички, които се тресяха от страх, не смееха да доближат до бюрото, зад което седяха един офицер от милицията, една чиновничка от паспортния отдел и някакъв мършав възрастен тип — представител на обществеността. Всеки обитател държеше в ръце попълнената анкетна карта, слагаше я на бюрото заедно с акта за раждане и служебна бележка от работата. Милиционерът ги разглеждаше, ако имаше нещо неясно, ги връщаше, казваше да донесат други. Ако пък документите бяха в ред, издърпваше чекмеджето, сверяваше ги със сложения там списък, поставяше резолюция на анкетната карта и ги предаваше на чиновничката.
	Тогава Саша не разбираше защо тази процедура буди у някои хора тревога и вълнение: тук няма престъпници, прекарали са в този блок целия си живот, много от тях Саша познаваше от дете. Пред него на опашката стоеше Гурцев, Саша познаваше и него от малък, вежлив интелигентен човек, съпруг на известна балерина, починала преди година. Саша си спомняше нейното разкошно погребение, Гурцев с черно палто вървеше след ковчега. Не се познаваха отблизо, но си разменяха поздрави като хора, които често се срещат в двора, на стълбището, в асансьора. Гурцев подаде документите си, офицерът от милицията ги прегледа, погледна списъка в чекмеджето, пъхна документите на Гурцев в отделна папка.
	— Утре в единайсет часа ще се явите в осми отдел на милицията.
	— Извинете… — подзе Гурцев.
	— Гражданино, обясних ви всичко. Следващият!
	— Но аз бих искал да зная…
	— Там ще узнаете всичко. Следващият!
	Както му разказа после майка му, на Гурцев не издали паспорт, наредили му да напусне Москва: преди революцията баща му бил фабрикант. Паспорти били отказани и на още няколко семейства от техния блок. И на онези две бабички отказали. Говореше се, че „безпаспортните“ били изселени отвъд стотния километър.
	Защо тогава той си мълчеше, не се възмущаваше? А когато засегнаха него, се замисли.
	Саша живееше при Глеб. Сложиха походно легло, добавиха трийсетачка на хазайката. До своята дупка Саша отскачаше веднъж в седмицата, обикновено в неделя сутрин, за 7 ноември занесе торта — празничен подарък, бабето се зарадва — „Обичам сладичко“, не го попита защо не нощува тук, беше свикнала наемателите да не нощуват в квартирата, но с наближаването на декември всеки път му напомняше да дойде за гласуването, инак ще си имат маса неприятности, строго я предупредили за това, хем да дойде по-раничко, били се заканили след дванайсет да обикалят по къщите и да събират тези, дето не са се явили.
	Глеб също го предупреди за изборите:
	— Да не ти хрумне да зачертаваш, всичките им бюлетини са белязани. Веднага ще те хванат.
	Саша, естествено, не зачерта единствения кандидат, дори не му запомни името, не влезе и в кабината, тя беше в другия край на салона, ако влезеш, ще си помислят, че искаш да зачертаваш. Мина покрай гъсто наредените „общественици“ до урната, пусна бюлетината.
	Всички правеха така. Нямаше нищо чудно, „че за блока на комунистите и безпартийните“ гласуваха 98,6 процента от избирателите. И никого не учудиха думите на Сталин на едно предизборно събрание: „Никога досега по света не са се провеждали такива действително свободни и действително демократични избори, никога! Историята не знае такъв пример…“ Учудващо беше само откъде се взеха тези почти процент и половина гласували против.


>>	7.

	Преди да замине, Шпигелглас предаде на Шарок връзката с Марк Григориевич Зборовски — агента с псевдоним „Мак“, а също „Лале“. Шпигелглас бързаше, но фигурата „Мак“-Зборовски бе толкова важна, че той сметна за необходимо да укрепи този контакт със собственото си присъствие. Зборовски беше личен секретар, доверено лице и близък приятел на сина на Троцки Лев Седов, който издаваше в Париж „Бюлетин на опозицията“ и работеше за създаването на Ⅳ Интернационал.
	Фактът, че Шпигелглас отдавна търси пътища към Троцки, не будеше у Шарок никакви съмнения. Навремето Шпигелглас разчиташе в тази работа на Скоблин и на най-близкия приятел на Скоблин в България, генерал Туркул. Убийството на Троцки от белогвардейци би изглеждало като акт на възмездие за поражението им в гражданската война. И хората на Милер и Драгомиров вземаха участие в това, когато Троцки от Турция се прехвърли в Европа. Но всичко се провали. Не стана.
	В Мексико обаче, където Троцки заживя от януари 1937 година, нямаше руски емигранти-белогвардейци. Марк Зборовски остана единственият човек, способен чрез сина да проникне в обкръжението на бащата. А засега беше ценен източник на информация. Лев Седов му доверяваше всичко, включително и личната си кореспонденция с баща си, в писмата те наричаха Зборовски Етиен. За степента на доверието им в него говореше едно от писмата на Седов до баща му: „Докато отсъствам, ще ме замества Етиен, който е в най-тясна връзка с мен и заслужава абсолютно доверие във всяко отношение“. Копие от това писмо, както и от всички останали писма на сина до бащата, Зборовски предаде на Шарок. По този начин в Москва бяха осведомени за всяка стъпка на Троцки и неговите съмишленици. В информациите Лев Седов бе наричан „синчето“, Троцки — „стария“.
	Зборовски хареса на Шарок, интелигентен, мълчалив евреин с ясен открит поглед и бавни движения. Роден през 1908 година в Уман, Украина, после живял в Полша, бил член на полската компартия, лежал една година в полски затвор, заминал с жена си за Берлин, после за Париж, през 1933 година го завербували. В Съветския съюз останали сестра му и двамата му братя.
	При следващата среща Зборовски предаде на Шарок материали за подготовката на конгреса на троцкисткия Ⅳ Интернационал със списъците и адресите на очакваните делегати, предаде му и копия от последните писма на Седов до Троцки и на Троцки до Седов. Както и при първата им среща, движенията на Зборовски бяха бавни, погледът — ясен и открит, не беше като бъбривия Третяков или като нафукания Скоблин, в него я нямаше и самоувереността, която Шарок мразеше у поляците, правеше впечатление на външно мек, но вътрешно твърд човек, който си знае цената. Никакви излишни приказки. За гражданската съпруга на Седов — Жана Мартен — Зборовски каза, че отношенията там са все така сложни, Жана била екзалтирана личност, искала да ръководи и бившия си съпруг, Раймон Молине, и новия, Лев Седов. Но Молине се отдръпнал от политическа дейност, а с Лев Седов свързвало Жана само отглеждането на Сева Волков — внук на Троцки и племенник на Седов, когото той осиновил след самоубийството на сестра си Елизавета. Зборовски разказваше всичко това сдържано, дори с известно съчувствие към Седов.
	Общо взето, Шарок разбираше защо Седов има доверие на Зборовски. На такъв човек е трудно да не се довериш. Разбира се, ако не знаеш, че за доверието Зборовски се отплаща с предателство, а за това предателство получава пари. Впрочем, след като пет години бе работил в органите, Шарок не се учудваше на нищо. Няма герои, няма апостоли, няма светци. Всеки човек може да бъде купен, продаден, сломен, прекършен, наплашен. От войника до маршала, от простия работар до министъра. В един парижки вестник например Шарок прочете статия от бивш жандармски полковник, който разказваше, че другарят Сталин, още когато се наричал Йосиф Джугашвили, бил платен осведомител на царската тайна полиция под псевдонима „Фикус“, в статията дори бяха цитирани документи за сътрудничеството на Джугашвили с жандармите. И Бурцев, великият разобличител на провокаторите, навремето бе твърдял, че в Централния комитет на болшевиките имало двама сътрудници на царската тайна полиция, той бе разкрил единия — Малиновски, другия не можел да назове, но бе доказал съществуването му. Сега жандармският полковник потвърди казаното от Бурцев и назова името на провокатора — Сталин.
	Вярваше ли на това Шарок? Защо да не вярва? Нали той служи на съветската тайна полиция, защо Сталин да не е служил на царската? Шпиони, осведомители — всичко това съществува, съществувало е и ще съществува хилядолетия. Никой на този свят не е застрахован срещу такава работица. Но Шарок не говореше с никого за тази статия — не я е чел, не знае, не е чувал, хабер си няма. Само една думичка за това можеше да му струва главата. Винаги и навсякъде го ръководеше предпазливостта. Веднъж, като предаваше на Шпигелглас поредния „Бюлетин на опозицията“, каза: „Не искам дори да чета този бълвоч.“ Шпигелглас отговори: „Не, защо, човек трябва да познава враговете си.“ С такива разсъждения на Шпигелглас лошо му се пише. И на Троцки лошо му се пише. Най-добрият приятел на сина му е наш агент. И синът, и бащата му се доверяват, смятат го за най-предан човек, забравили са, че думите „предан“ и „предател“ имат един корен. Човек на никого не бива да вярва. Троцки не разбира това и е загубен. А другарят Сталин го разбира, не се доверява на никого, изтребва всички около себе си, в тази месомелачка загиват предатели, е, наистина, и верни хора.
	В края на януари Зборовски съобщи на Шарок, че Седов не бил добре със здравето, оплаквал се от болки в корема. Вярно, всеки може да го заболи корем, но при това съобщение нещо просветна в очите на Зборовски, гласът му прозвуча някак особено. Шарок разбра — това е изключително важна новина, подобна ситуация е _уговорена предварително_ — и с шифровано съобщение до Москва информира Шпигелглас. Той нареди да му се докладва ежедневно за здравето на „синчето“, а още утре в Париж щял да пристигне „Алексей“. Шарок трябва да организира срещата на „Алексей“ с „Мак“, без самият той да участва в нея.
	Шарок веднъж бегло бе виждал „Алексей“ в Москва, на Лубянка. Тогава се учуди, че този незначителен наглед човек, бивш боксьор, толкова добре владее френски. Защо го владее толкова добре стана ясно, когато Шарок научи, че „Алексей“ бил от групата, ръководена от Яков Исакович Серебрянски.
	При изпълнението на едно поръчение на тогавашния си шеф Шарок веднъж бе ходил у Серебрянски, в една къща на булевард „Гоголевски“, запозна се с жена му Полина Натановна, когато тя влезе в кабинета. Интересно лице. „Жена с минало“ — с уважение си помисли Шарок. Вече на улицата, премисляйки впечатленията си, реши, че Серебрянски прилича на римски патриций. Среден на ръст, набит, с едри черти на лицето. Много по-късно Шарок научи, че Серебрянски, бивш есер, ръководи в тяхното учреждение група за специални поръчения, тоест за акции по отвличане и ликвидиране на противници. Чекистите наричаха помежду си сътрудниците на тази група „Момчетата на Яша“. И „Алексей“ беше от нея, така че не беше трудно да се досети за целта на идването му в Париж.
	„Алексей“ изчезна веднага след срещата си със Зборовски. Зборовски остана във връзка с Шарок и скоро съобщи, че здравето на Седов съвсем се влошило и го взели в болницата на улица „Narcisse Dias“ под името господин Мартен (по фамилията на Жана). Достъп до него имали само Жана и Зборовски. Сега съобщенията от Зборовски идваха ежедневно, Шарок ги предаваше в Москва. На осми февруари бил опериран апендиксът на Седов, операцията минала успешно. На девети, десети, единайсети, дванайсети, тринайсети състоянието на болния било добро, разхождал се из болничната стая. На четиринайсети — ново съобщение: предната вечер Седов неочаквано получил халюцинации. Тичал из клиниката, крещял нещо на руски, рухнал на дивана в кабинета на директора. Направили му второ кръвопреливане, но не успели да го спасят. На шестнайсети февруари, без да излезе от кома, Седов починал. Аутопсията не показала нищо особено. Пък и не е могла да покаже. Предаденият от „Алексей“ препарат е бил непознат за френските лекари, действието му предизвиквало смърт едва на десетия ден. Прахчето било сипано в храната на Седов, преди да го приемат в болницата.


>>	8.

	Нещо му лютеше в гърлото, имаше хрема, лекарите го посъветваха да си стои вкъщи. Сталин не отиде в Кремъл.
	Мрачен ден. По НЕГОВА заповед не чистеха снега на верандата. По него нямаше следи — значи никой не е приближавал. И както винаги, видът на недокоснатия бял сняг го успокои. Снегът висеше по дърветата, лежеше върху покрива на караулното помещение. Чистеха снега от покривите само когато ТОЙ отиваше в Кремъл, а докато ТОЙ беше на вилата, бе забранено катеренето по покрива и стъргането с лопати — не обичаше да му скърцат над главата, не обичаше да чува стъпки отгоре. Дори пътеката от външните порти до къщата не се разчистваше, страхуваха се да не ГО събудят с работа из двора.
	В стаята беше здрачно, Сталин не палеше лампата — щеше да се изгуби чувството за уют, което той обикновено изпитваше в такива мрачни зимни дни сред тишината и спокойствието на дома си. Изми се. Не се избръсна, днес нямаше да се показва пред никого.
	Валечка донесе таблата със закуската.
	— Как се чувствате, Йосиф Висарионович? Здравенцето как е?
	— Добре съм. Ще отида в библиотеката.
	Тя го погледна плахо.
	— Какво ме гледаш, не ме ли познаваш?
	— Ами нали искахте да поседите вкъщи. Йосиф Висарионович. И лекарите…
	— Лекарите разрешиха библиотеката — прекъсна я Сталин.
	— Ами бива, много хубавичко, щом е тъй.
	Това „бива“, „много хубавичко“ се изрази в следното: когато Сталин с валенки, кожух и ушанка излезе от къщата, пътеката от нея до библиотеката вече бе разчистена от снега, стълбището на библиотеката — дървена къща с един подземен етаж, бе пометено. И в самата библиотека беше топло, проветрено. Кога са успели?
	Книгите бяха подредени правилно по стелажите, по раздели, по азбучен ред, ТОЙ лесно намираше нужната, не можеше да губи време за търсене. Карл Маркс бе казал, че любимото му занимание било да се рови в книгите. Маркс не е ръководил държава, имал е време да се рови в книгите. Ленин, който използваше Държавната публична библиотека, откъдето книгите не можеха да се изнасят, всеки път молеше да му дадат нужната книга за неделя, а в понеделник я връщаше. Като глава на правителство е давал пример за спазване на законите? Не. Просто интелигентски навик свято да се спазват библиотечните правила. Ленин всъщност беше книжен човек, оттам произлизаха големите му грешки. А за НЕГО книгата е работен инструмент, нищо повече.
	На масата е „Разкази за детството на Сталин“. Отпечатали са един екземпляр за него и чакат съгласието му да пуснат тиража. Няма да получат НЕГОВОТО съгласие. Лоша книжка. Ненужна. Всичко е сладникаво, нагласено — добри родители, задружно семейство. Лъжи! Особено ГО дразнят „земляците“, авторът час по час ги цитира. Стараят се, кучите синове! Натрапват се за „приятели от детинство“, каквито не са били. ТОЙ не си спомня тези надменни, жестоки хлапета, които го презираха или не го забелязваха. Сега чуруликат като славейчета, искат да изтъкнат нищожните си персони, да останат в _историята_.
	Писала я е рускиня, а книгата е изцяло погрузинчена. Искала е да МУ угоди, глупачката! Пълно е с грузински имена, и то детски: Зурико, Бесико, Темрико, Отарико, Гоги… Руските деца ще се смеят: Сосо, Сосико…
	Вече има едно дете — Володя Улянов, хубавичък, беличък, къдрокосичък, едно такова руско господарче, нарисувано на всички значки, на всички флагчета, симпатично едно, разбираш ли, руско дворянско синче. За какво ни е още едно?! И то със странното и смешно име Сосико?! За съветските деца ТОЙ трябва да бъде не връстник, а могъщият вожд, другарят Сталин, с кител и ботуши, на децата им допада военната униформа. Ленин е вече нещо далечно, а ТОЙ е _жив_. И за съветските деца трябва да бъде жив — жив баща, жив Бог. Мъртвият Исус може да бъде дете. Исус и Ленин извършиха своето историческо дело и сега могат да бъдат очарователни дечица. А ТОЙ не, ТОЙ не може да бъде!
	Като са се разровили! Някакъв си осетински учен, глупак, написал изследване, че видите ли, другарят Сталин бил от осетинския род Дзугата. Има такова село в Осетия — Дзугата, и всички хора с корени оттам са Дзугата. На кръстените на север били дадени руските окончания „ев“ или „ов“ — Дзугаев, Дзугатов, а на юг грузинският свещеник слагал „дзе“ или „швили“. Тъй че неговите предци станали отначало „Дзугашвили“, а после „Джугашвили“. Сега всички искат да си го присвоят — и осетинците, и грузинците.
	Хитлер забранява да се пише за неговите предци. Добре прави! Бащата на Хитлер, Алоис, е бил извънбрачен син на селянката Шикългрубер, носел е фамилията на майка си, после изведнъж се намерил баща му Хитлер и Алоис станал Хитлер, и синът му Адолф също станал Хитлер. Правилно е решил Хитлер: защо трябва германският народ да знае всичко това? Да си правят шегички, да се подиграват, че нали, как щеше да звучи: „Хайл, Шикългрубер!“
	Някакви идиоти се ровят в биографията на Ленин: предците на Ленин по баща били руснаци и калмици, по майка — шведи и евреи. Защо е нужно това на руския народ? Хитлер настоява за чистота на расата, а ТОЙ не настоява. Бащата на НЕГОВИТЕ деца е грузинец, майка им е рускиня, и то с малко германска кръв. Какво от това?! Руският народ е смесица на славяни с угрофини, на тюрки с монголи. Смесените бракове вътре в СССР трябва да се поощряват, именно те създават единния съветски народ. А браковете с чужденци трябва да се възпрепятстват. Те водят до шпионаж и предателство. До какво докараха Романовци браковете с чуждестранни принцеси? До това, че последният цар Николай Втори беше фактически германец, всички негови предци са били женени за германки, тъй че в Николай Втори не е останала руска кръв. И ето че народът го отхвърли: царят е германец, царицата — германка, как може той да воюва срещу своите, срещу германците?
	ТОЙ не е потомък на царска династия и не му е нужна никаква генеалогия. Майка му е грузинка, баща му е записан грузинец, значи по произход е грузинец, а фактически е руснак, принадлежи преди всичко на руския народ, целият му живот и дейност са свързани с руския народ. А тоя учен глупак се е докопал и до енорийската книга за кръщавките на Горийската черква от 1878 година, където уж пишело: на 6 декември на жителите на Гори, селянина Висарион Иванович Джугашвили и неговата законна съпруга Екатерина Габриеловна, се роди син Йосиф. Новороденото бе кръстено от протойерей Хаханов с псалт Квиникидзе. Тайнството бе извършено на 17 декември. Излиза, че се е направил по-млад с една година? За какво го е направил? Не ще успеят да хвърлят сянка върху него.
	НЕГОВАТА роля като вожд и ръководител в революцията, в гражданската война, в социалистическото строителство — ето такива _сериозни_ изследвания трябва да се поощряват, а ровенето в личната му биография трябва да се прекрати веднъж завинаги.
	На лист хартия Сталин написа със син молив:
C>
	_До Детгиз* при ЦК на ВЛКСМ_
	[* Детско държавно издателство.]
	_Аз съм решително против „Разкази за детството на Сталин“._
	_Книжката изобилства с маса фактически грешки, изопачавания, преувеличения, незаслужени възхвалявания. Авторката е била заблудена от любители на легенди, от дърдорковци (може би и „добросъвестни“ дърдорковци), от подлизурковци. Жалко за авторката, но фактът си остава факт._
	_Но не това е най-Важното. Най-важното е, че книжката съдържа тенденция да се вкорени в съзнанието на съветските деца (и изобщо на хората) култ към личността на вождовете, на непогрешимите герои. Това е опасно, вредно. Теорията за „героите“ и „тълпата“ е не болшевишка, а есерска теория. Героите правят народа, превръщат го от тълпа в народ — така казват есерите. Народът прави героите — това отговарят на есерите болшевиките. Книжката налива вода в мелницата на есерите. Всяка подобна книжка ще налива вода в мелницата на есерите. Ще вреди на нашето общо болшевишко дело. Съветвам ви да изгорите книжката._
@@	16 февруари 1938 година
@	Й. Сталин
C$
	Сложи писмото в папката, отмести я, взе друга. Той преглеждаше всеки ден донесенията за Троцки, за неговия Ⅳ Интернационал, „Бюлетините на опозицията“. „Сталинизмът и фашизмът представляват симетрично явление. С много свои черти всяко от тях убийствено напомня другото…“ Троцкистка демагогия! Сходството между болшевизма и нацизма се състои в омразата им към западните буржоазни демокрации и преди всичко към високомерната Англия. С Хитлер те имат общи врагове и тези врагове ще ги съюзят като му дойде времето. А засега ТОЙ води своя игра със западните демокрации, плаши ги с Хитлер. Хитлер води своя игра, плаши ги със Сталин. Но да воюва срещу СССР, като има в тила си Англия и Франция, да се изтощи в такава война — Хитлер няма да го направи. Троцки прекрасно разбира това, предсказва НЕГОВИЯ съюз с Хитлер, иска да излезе пророк, не мирясва. „Сталин унищожава болшевишката партия… В историята Сталин ще влезе под презряното име на най-отвратителния от всички Каиновци… Паметниците, които си е издигнал, ще бъдат унищожени или взети в музеите и подредени в залите на тема «Тоталитарни ужаси». И победоносната работническа класа ще издигне паметници на нещастните жертви на Сталиновата злоба и подлост по площадите на освободения Съветски съюз… Сталинизмът ще бъде смазан, разгромен и покрит с безчестие завинаги…“
	Кани се да смаже, да разгроми НЕГО! Мерзавец! Ще видим кой кого ще смаже! Ако Слуцки и Шпигелглас не се справят, ТОЙ ще намери други хора, които ще съумеят да изпълнят задачата на партията. Това семейство трябва да бъде изтребено до крак, нито един да не остане.
	От същата папка Сталин извади списъка с членовете на семейството на Троцки. Отново, за кой ли път прочете:
C>
	_Александър Давидович Бронщейн, по-голям брат на Троцки, — разстрелян през 37-а година в Курския затвор._
	_Борис Александрович Бронщейн, племенник на Троцки, — разстрелян през октомври 37-а година._
	_Олга Давидовна, сестра на Троцки, — осъдена на десет години затвор._
	_Александра Лвовна Соколская, първа съпруга, — умряла в лагер._
	_Нина Лвовна, по-голяма дъщеря на Троцки от първия му брак, — умряла през 1928 година от туберкулоза._
	_Нейният съпруг, Невелсон, разстрелян през 1937 година._
	_Дъщеря им Валя, родена през 1925 година, — следите й се губят в детския приемник на НКВД, досега не могат да я намерят, тунеядци такива!_
	_Зинаида Лвовна Волкова, по-малка дъщеря на Троцки, — самоубила се._
	_Съпругът й, Платон Волков, — разстрелян през 37-а година._
	_Техният син, Всеволод Волков, роден през 1926 година живее в Париж при вуйчо си Лев Седов, по-големия син на Троцки._
	_Сергей Лвович Седов, по-малък син на Троцки, — разстрелян на 29 октомври 37-а година._
	_Александър и Юрий, племенници на Троцки, — разстреляни._
C$
	Живи са: самият негодник Троцки, втората му съпруга Наталия Седова, по-големият му син Лев Седов и единайсетгодишният му внук Всеволод Волков. Преди всичко трябва да се ликвидира Троцки. Лев Седов засега да не го закачат. Под кожата му е влязъл нашият агент Марк Зборовски, чрез него имаме пълна информация за всичко. Синчето после, след таткото.
	Не биваше тогава да пуска Троцки в чужбина. Да го беше извадил на съд, като всички останали мерзавци. Ако беше постоял десет часа на един крак, всичко щеше да подпише. Негодниците Риков и Бухарин излязоха същите боклуци като Зиновиев и Каменев. Вярно, правят се на „идейни“: „Аз изпълнявам заповед на партията и ще потвърдя пред съда показанията си.“ Лъжци! Не издържат следствието и подписват всичко, което им дават. Кой знае защо Ваня Будягин не „изпълни заповедта на партията“. Хем колко го мъчиха! Той специално изпрати Андреев да види. Андреев видял и припаднал, какъв слабонервен излезе този член на Политбюро. Човек, който гледа, припада, а човек, с когото вършат всичко това, не припада. Значи, як човек. А онези, дето подписват, са слаби хора. Ягода измъчваше другите, но като подхванаха него, веднага всичко си подписа. И Троцки щеше да подпише. Ако _бяха разпитвали пред него_ жена му, синовете и внуците — всичко щеше да подпише. Ако пък не подпишеше, щеше да пукне в затвора. Вярно, на Запад щеше да се вдигне шумотевица. И какво от това?! Каква вреда могат да нанесат те на Съветския съюз? Никаква. Ако им е изгодно, капиталистите са готови да търгуват и с дявола. Човеколюбието си е човеколюбие, златото си е злато. Ще преглътнат и процеса срещу Бухарин и Риков.
	Процесът трябва да започне на втори март. Открит процес, със защитници, с представители на пресата, на дипломатическия корпус, на интелигенцията, особено на писателите. Нали Бухарин е специалист по поезията, нека чуят своя любимец.
	Тихо кратко подсвирване прекъсна мислите му. Ослуша се… Пауза и отново тихо кратко подсвирване. Щурец ли беше? Да, май беше щурец. Откъде тук се е завъдил щурец? Отдавна не беше чувал щурец. Може би като малък… Не си спомня да е чувал щурец в Гори… На село, в заточение е чувал… Цвърчеше нощем. Не МУ пречеше, беше дори приятно, спокойно, подчертаваше тишината… Лежеше, мислеше, а зад печката тихичко, самотно цвърчеше щурецът, цвърчеше плахо, не нахално… Но нали тук няма печка, тук има централно отопление. Сигурно щурците живеят не само около печки. Някога Надя водеше децата в Художествения театър на спектакъла „Щурец в огнището“. Затова бе сметнал, че щурецът живее само край печката, но излиза, че не е само около печката. Да каже ли на Власик? Защо? Ще захванат да търсят, да тропат с ботушите си, ще разместят книгите. На кого пречи щурецът? Не е вреден, не е хлебарка, не е дървеница. Пее си, цвърчи си, нека си пее, нека си цвърчи самотникът!
	Сталин стана, облече кожуха, сложи шапката, ослуша се. Щурецът бе замлъкнал. Почака малко… Не, мълчи щурецът, сигурно е заспал.
	Сталин излезе на стълбището. Нощта беше тъмна, впрочем не беше нощ, сигурно още нямаше седем. Ярко светеха лампите в къщата, върху къщата, в караулното и в другите помещения. И алеята от библиотеката до къщата бе осветена от висящи на стълбове фенери. Виждаха се часовите край външните порти и в будките покрай оградата. Сталин постоя, подиша прохладния, по февруарски леко влажен въздух, пое към къщата.
	Седна да се храни сам. Ежов чакаше в караулното помещение. Валечка разтреби масата. Сталин нареди да пуснат Ежов да влезе.
	Той пристигна с папките си, дребничък, същинско джудже с теменужени очи. Малограмотен, тъп бияч. Не е способен сам да взема _правилни_ решения. Пита ГО за всякакви дреболии, иска санкции за всяко действие, да се чудиш кой е народен комисар по вътрешните работи, ТОЙ или Ежов. Като го свалим, можем да освободим няколко военни, да покажем, че Ежов ги е осъдил несправедливо. Народът ще бъде доволен. И ТОЙ, и народът се излъгаха в Ежов. Пропаднал пияница. Алкохолик. Значи, бъбри. Такъв свидетел не МУ трябва. Ще го смени Берия. Берия е умен и решителен човек, разбира ГО от половин дума.
	Сталин посочи стола, предупреди:
	— Малко съм болен, хрема. Така че стойте по-настрана. Какво ми носите?
	Ежов сложи на масата протоколите от последните разпити. Сталин ги прегледа. Всичко беше наред. Обвиняемите бяха подписали всичко, което той вчера добави в показанията им.
	Сталин затвори папката.
	— Как е Будягин?
	— Все така не дава показания, другарю Сталин. Лично го разпитвах, и на очни ставки го разобличаваха, и… Не признава, другарю Сталин.
	Сталин втренчи тежкия си поглед в Ежов:
	— Ще се справите ли с Будягин?
	— Непременно, другарю Сталин.
	— Не — мрачно каза Сталин, — няма да се справите. Познавам Будягин още от заточението. И не се мъчете с него. Разстреляйте Будягин.
	— Слушам, другарю Сталин.
	— Нещо ново за Троцки?
	— Има важно съобщение, другарю Сталин. Снощи в Париж, в една болница, е умрял синът на Троцки — Лев Седов.
	Сталин не откъсваше от Ежов неподвижния си, тежък поглед.
	— _Защо_ е умрял?
	— Докладвах ви, другарю Сталин. Край него има наш човек…
	— Питам ви: _защо_ е умрял? — прекъсна го Сталин.
	— Имаше разпореждане от другарите Слуцки и Шпигелглас.
	— Не тях, вас питам: _защо_ е умрял?
	— Предположенията бяха, че след смъртта на Седов Троцки ще вземе Зборовски в Мексико.
	Сталин удари с юмрук по масата:
	— Глупаци, гадове! След смъртта на сина си Троцки никога няма да вземе Зборовски при себе си. Обратното, ще вземе още по-сериозни мерки за безопасност. Идиоти! Подла, вредителска акция! Шпигелглас саботира главната задача. Слуцки е човек на Ягода. Защо го държите още?
	— Докладвах ви, другарю Сталин. Арестуването му щеше да подплаши задграничната ни агентура, пуснахме му назначение за Узбекистан. Тия дни заминава.
	Сталин се замисли, отново насочи тежкия си поглед към Ежов.
	— Заминава, значи… Организирайте му _хубаво_ изпращане.


>>	9.

	Вадим се събуди в прекрасно настроение, скочи, поразмаха ръце, за да се разкърши, отиде в банята.
	— Слагай чайника! — извика на Феня в кухнята. Тя, както винаги, бе пуснала радиото, предаваха песни от съветски композитори.
	Обикновено той веднага заповядваше „да изключи латерната“, а сега обратното, застанал под душа, взе да потропва с крака в такт с музиката, пусна си басчето:
P>
	Ех, че обичам аз Съветите,
	ех, със другарите, напетите,
	ех, песни пеят тук поетите…
P$
	Да, прекрасен ден, изключителен ден… И като си пееше, отиде в кухнята. Вкусно миришеше на пържени хапки, Феня приседна до масата, загледа го разнежено.
	— Значи самият Калинин ти е подписал ордена?
	— Не ордена, Калинин подписа указа за награждаването ми.
	— Какво щастие, а, какво щастие…
	Феня искрено се радваше за него, баща му обаче посрещна това съобщение с безразличие, плъзна по вестника равнодушен поглед. А не беше прав: в страната има няколко хиляди писатели, а с ордени бяха наградени само 172-ма! Шолохов, Фадеев, Твардовски, Катаев, Маршак, Михалков, Гладков. И до тези корифеи, татенце, се кипри името на твоя син, на, виж! Ето колко високо са го оценили!… Ако щеш, питай Феня, телеграмите с честитки идват на цели купчини: от вестници, списания, издателства, театри, киностудии, от разни комитети и ведомства.
	— Изпревари всичките си приятелчета, тия дърдорковци — ухапа Феня Ершилов, не го обичаше, свиваше устни, когато той идваше, неграмотна, неграмотна, ама женската интуиция не я лъже. Ершилов, уж пръв приятел, а прогъгна някакви общи приказки като поздравление: завижда, защо на Марасевич дадоха орден, а на него не дадоха. — Ти си ни най-умният — добави Феня и като някога, в детството му, го погали по главата.
	И в този момент звънна телефонът, беше Женка Делановски.
	— Как е, Вадим, ще пускаш сонди май?…
	Искаше да каже, че ще трябва да _пробива_ на ревера на сакото си дупчица за ордена. Възтъпа шегичка. Женка Делановски и Вадим бяха съученици от училището на „Кривоарбатский“, Женка беше с три години по-малък. Като ученик публикуваше стихове в „Пионерская правда“, стигна и до „Комсомолская газета“. Способно момче, но лигаво. Тези негови самодейни остроумийца, глупашките му каламбури, не може една дума да каже без рима… Веднъж в писателския ресторант попита Вадим: „Утре кого ще _ермилуваш_?“ Демек, Ермилов те покровителства, той те насъсква да критикуваш нас, писателите. Една дума пред Алтман, една фраза в поредното донесение — и от Женка ще остане само мокро място. Но е дребна риба, нека си живее, нека си диша. Но ще трябва да го постресне. И поетът Василиев трябва да бъде постреснат.
	— Честити да са ти „Веселите момчета“!
	Така наричаха „Почетния знак“ — на него бяха изобразени млади работник и работничка. Но едно е да се шегуваш изобщо, абстрактно, друго е така да поднасяш поздравленията си: звучи унизително, ще му го напомним при удобен случай.
	Пак телефонът — Клавдия Филиповна, редакторка от Гослитиздат:
	— Заслужена, заслужена награда.
	Така мина целият ден. Вадим седеше до телефона, приемаше поздравления, в паузите между обажданията въртеше в ръцете си „Правда“ със списъците на наградените: купи си от будката десет броя. Девет прибра в бюрото си, а от десетия броеше — колко са наградените московчани, колко — ленинградчаните, киевчаните, колко са критиците, колко са наградените на неговата възраст. Излизаше, че от младите столични критици фактически той е единственият награден.
	Вечерта Вадим отиде в Съюза на писателите на митинг. Държаха речи най-именитите, благодаряха на партията, на правителството, лично на другаря Сталин за бащинските му грижи за съветската литература. И когато се споменаваше името на другаря Сталин, всички ставаха и ръкопляскаха. Резолюцията с благодарност към партията, правителството и лично към другаря Сталин бе приета единодушно, с бурни аплодисменти.
	Където и да се появеше сега Вадим, навсякъде го посрещаха с радостни приветствия. Вадим обикаляше редакции, стая след стая, отдел след отдел, уж по работа, но всъщност за да се покаже и да получи своя дял усмивки и поздравления. И ако в някой отдел не му обърнеха внимание, се обиждаше — разбира се, не за себе си, а за съветската литература: не четат вестници тия идиоти. А уж работят на идеологическия фронт!
	И все пак, дали го поздравяваха, или не, старото му желание най-сетне се изпълни. _Онези, главните_, го признаха за _свой_ човек. Отличен с високата правителствена награда, сега той е причислен към _тях_, господарите и разпоредителите на живота. Сега трябва да го прикрепят към кремълската поликлиника, че то колко са у нас писателите орденоносци? Хубава дума: „орденоносец“, добре звучи. Във Франция отличеният с орден се нарича „кавалер на ордена на Почетния легион“. Но „кавалер“ е нещо лекомислено, гривоазно, чисто френско, нещо паркетно. „Орденоносец“ е чисто съветска дума, силна, мощна, като „оръженосец“, „броненосец“ или още по-добре, „мечоносец“ — означава принадлежност към някакво рицарско братство, звучи силно, по мъжки. Да, ама „рогоносец“? Тази дума внезапно се пръкна в ума му, но нямаше никакво отношение към въпроса.
	Говореше се, че списъкът на наградените бил прегледан лично от другаря Сталин и той май останал недоволен от Катаев заради не твърде ласкавата му оценка за творчеството на Михалков, та като се ядосал на Катаев, наредил да дадат на Михалков по-висок орден от предвидения. Сега Серьожа Михалков ще започне да се издига, какво да кажеш — талант, любим детски поет. Виж, Катаев, няма да види бял ден. И правилно, той е типичен одески нахалник, високомерен и безпардонен… Но какво ли са казали за него, за Вадим? Наградили са го, значи добро са казали. Но кой именно, и какво е казал? Може би лично другарят Сталин? „Ето, попаднаха ми статиите на Марасевич… Онзи същият Марасевич ли е?“ — „Да, другарю Сталин, същият.“ — „Че какво, способен човек е и стои на правилни позиции. Младите таланти трябва да се поощряват.“ Разбира се, може да не е имало нищо подобно. Другарят Сталин може просто да е попитал кой е този Марасевич, докладвали са му и Сталин е оставил Вадим в списъка. Но му се искаше да знае подробности. Кого ли да попита? Нали не може да иде при Фадеев: „Александър Александрович, какво каза за мен другарят Сталин?“ Фадеев ще опули насреща му червените си след поредния запой очи: „Та вие познавате ли се, той дори не спомена името ви.“
	И още нещо: когато е утвърждавал списъка, знаел ли е другарят Сталин, че той, Вадим, същевременно е и „Вацлав“? Ясно е, че списъкът е проверяван на Лубянка, оставили са го. Значи му вярват, и другарят Сталин му вярва.
	Но кога ще връчват ордените? Разбира се, в Кремъл, разбира се, Калинин, но кога най-сетне ще окачи ордена на ревера на сакото си, кога най-сетне всички ще видят, че е орденоносец?
	В театъра на Вахтангов директорът и художественият ръководител го поздравиха, а от актьорите — никой, не четат вестници тия гяволи, зубрят си ролите и от друго печатно слово хабер си нямат. Дори Вероника Пирожкова, която при всяка среща непременно му подхвърляше нещо приятно, за ордена изобщо не продума — явно не знае. Обидно е. Пирожкова, както и всички тук, изпитваше симпатия към него, но без обичайното актьорско подмазване пред театрален критик. Слабичка, ситно накъдрена блондинка на неопределена възраст — може да е на 18, а може и на 30, с капризни устнички, открити сини очички, които винаги се усмихваха на Вадим, Пирожкова го наричаше не Вадим Андреевич, като всички, а просто Марасевич и в усмивката й имаше някаква закачка — насмешка над важността на персоната му или пък насмешка над това, че той изобщо не откликва на вниманието й. Но Вадим на своите 28 години още не познаваше жените и когато се пораждаха _такива_ отношения, се смущаваше, макар че Пирожкова му харесваше. Нейният поглед, присмехулната й усмивка, фамилиарното „Марасевич“ го вълнуваха. Пирожкова играеше второстепенни роли и въпреки това Вадим в една от своите рецензии отбеляза: „Убедителна беше В. Пирожкова в епизодичната, но характерна роля на Ана.“ Тогава Вероника го целуна пред всички в театъра: „Благодаря, Марасевич!“ Артистите и артистките обичат да се целуват с повод и без повод, но целувката на Пирожкова го опари. След това нощем той си представяше как се среща с нея, как се прегръщат и целуват, представяше си я гола, ставаше, кръстосваше стаята, за да не се върне към онова, с което се занимаваше като малък и от което баща му го отучи…


	Най-сетне се състоя! В Кремъл. Ордените връчи лично Михаил Иванович Калинин.
	Извикаха името на Вадим. Той отиде при трибуната. Михаил Иванович му подаде кутийката с ордена, удостоверението, стисна му ръката, не просто му се усмихна — той се усмихваше на всички тук, а интимно, като на добър познат. И ръка му подаде не официално, а сърдечно. Когато минаха в другата зала и се подредиха за групова снимка, Калинин, който седеше на първия ред, се обърна, търсеше някого с очи, но не го намери. Вадим беше сигурен, че търси именно него, може и да не беше чел статиите му, но познаваше баща му, нали го лекуваше. Досадно беше, че никой не забеляза това, всеки бе упоен от своята награда, от своя орден, всеки бе убеден, че именно на него Калинин е оказал особено внимание, именно неговата персона е главната тук.


	Вкъщи Феня проби дупчица в ревера на сакото му, обши я и Вадим закачи ордена, облече сакото, погледна се в огледалото. Страхотно! И Феня, застанала на вратата, му се любуваше:
	— Хубаво е, Вадимушка, красиво е, същински народен комисар стана, ей богу!… — Гласът й затрепери. — Да можеше да те види Сергей Алексеевич, да ти се порадва, той те обичаше, Вадимушка, още като дете те обичаше.
	Идиотка, спомни си за тоя глупав бръснар, развали му цялата радост.
	Впрочем, защо да я е развалила? Нищо не е развалила. С бръснаря е свършено, той няма намерение цял живот да се тормози заради него, сам си е виновен! Какви по-важни глави падат, какви по-големи хора си признават, а той не пожела. И стига е мислил за това!
	На другия ден Вадим пак обиколи редакциите, сваляше си палтото в гардероба и шестваше из кабинетите с ордена на гърдите. Всички му честитяха, любуваха се на ордена. И онези, които предишния път не знаеха за награждаването му, се присъединяваха към общия хор. Вадим приемаше поздравленията скромно, достойно, сиреч, той няма лична заслуга за това, награден е не той, а съветската литература, а за нея, за съветската литература, той искрено се радва и е горд.
	Вечерта Вадим отиде в театъра на Вахтангов, съблече се в кабинета на администратора и побърза да отиде зад кулисите, уж търси някого, отвори вратата на гримьорната, където заедно с другите статисти за спектакъла се подготвяше и Пирожкова, зърна полуразсъблечени жени пред огледалата… Ах, пардон, извинете… Но Вероника Пирожкова го забеляза, скочи, вкара го в стаята.
	— Момичета, вижте, наградиха нашия Марасевич с орден!
	Хвърли се на врата му, разцелува го, останалите момичета също наскачаха и разцелуваха Вадим.
	— Извинете — мърмореше Вадим, — търсех Комаров…
	— Комаров ли? — възкликна Вероника — Тук е, ще ви го намеря.
	Излязоха в коридора, Вероника зашепна:
	— Свободен ли сте довечера?
	Сърцето на Вадим замря.
	— Да…
	— Да отпразнуваме вашето награждаване, заета съм само в първо действие.
	— С удоволствие. Ще идем на ресторант.
	Тя завъртя глава.
	— Не, не, не бива, клюкари колкото искаш, ще кажат, че ви свалям… или някаква друга гадост.
	Гласът й затрепери, в очите и избиха сълзи…
	— Ама моля ви се, моля ви се! — уплаши се Вадим. — Защо плачете? Недейте.
	Тя избърса очите си с кърпичка.
	— Не обичам да говорят лошо за мен. Просто се радвам, че ви наградиха. За мен това е празник. Да идем по-добре у нас, ще поседим, ще послушаме музика, аз живея сама, искате ли?
	— Добре — едва издума Вадим.
	— След първото действие ви чакам навън, при служебния вход.
	Тя го млясна по бузата и избяга.
	Вадим се притесняваше през цялото първо действие, не виждаше какво става на сцената. Среща с жена насаме, в нейната стая… „Живея сама…“ Защо сама? Дошла е от Пенза, сигурно е наела жилището, или пък е омъжена, а мъжът й е в командировка… Ами ако довтаса?! Не, няма да посмее да докосне орденоносец. Друго го плашеше… Ами ако не стане? Два пъти вече му се бе случвало. Ами ако пак?!… Но няма как. Пирожкова ще го чака навън, в студа. И как ли да си тръгне след първото действие? Ще си помислят, че не му е харесал спектакълът, ще го сметнат за високомерие на новоизлюпен орденоносец: дали му харесва, или не, един критик трябва да стои до края на спектакъла. Ще трябва да се престори, че излиза по спешна работа.
	В антракта Вадим отиде в стаята на администратора, грабна телефонната слушалка, набра някакви цифри, престори се, че някой му отговаря отсреща, дори помоли околните да помълчат.
	— Да, да… Кога? О, така ли… Ясно… Добре, добре. Тръгвам веднага. Да, ей сега. Обадете се и кажете, че след двайсет минути съм там.
	Остави слушалката, многозначително огледа всички.
	— За съжаление, трябва да тръгвам по спешност!
	— Случило ли се е нещо, Вадим Андреевич?
	— Ви-кат ме! — произнесе Вадим така, сякаш го викаха в най-висша инстанция, може би дори в ЦК.


	С Вероника се отбиха в гастронома на улица „Горки“. Вадим купи вино, салам, сирене, масло, мариновани краставички в буркан, веяна риба, купуваше щедро, искаше да се изфука пред Пирожкова. Тя клатеше глава: „Марасевич, Марасевич, защо толкова много?“ А същевременно оглеждаше щандовете: дали няма още нещо вкусничко?
	Вероника живееше на „Столешников“ (отбеляза го с гордост. „Живея в самия център“) в голямо комунално жилище. Докато минаваха по коридора, му показа:
	— Ето тоалетната, ето банята. Не обръщайте внимание на никого тук. Еснафи!
	Каза го високо, без изобщо да се интересува дали съседите няма да чуят.
	Малка, оскъдно обзаведена стая. Вероника заведе Вадим до прозореца.
	— Вижте, Марасевич, колко красив изглед…
	— Прекрасен е — съгласи се Вадим, макар че беше тъмно и нищо не се виждаше.
	Зад гърба му нещо изскърца, Вадим уплашено се извърна.
	Вратата на гардероба се бе отворила и от него бе изпаднала смачкана рокля. Вероника я пъхна обратно, закрепи вратата, като пъхна в цепнатината сгънат вестник.
	— Така, сега обуйте чехлите. По-леко е така, нали?
	— Много е удобно.
	— И сакото свалете! — нареждаше Вероника. — Тук е топло, имаме парно.
	Помогна му да си свали сакото, окачи го на един стол, после нареди мезетата. Имаше само две чинии, в едната сложи сиренето, салама и маслото, в другата — рибата. Хляба наряза върху вестник.
	— Така е по студентски. Не сте ли свикнали на такова сервиране?
	Той протестиращо повдигна месестите си рамене.
	— Ами, защо?
	— Временни затруднения — загадъчно произнесе Вероника, — а и не обичам еснафщината… Отваряйте бутилката Марасевич. Тирбушон ли? Е, каквото нямам, нямам. В това жилище за пръв път пия вино, по случай вашия орден. Оценявате ли това, Марасевич?
	— Разбира се, разбира се…
	— Ударете бутилката с длан отдолу… Не сте ли виждали как го правят мъжете?
	Вадим въртеше бутилката в ръцете си, непохватно я удари с длан.
	— Да опитаме другояче. — Вероника му взе бутилката. — Ще пробием тапата и толкоз. Тъкмо имам отвертка.
	И заработи с отвертката.
	— Тапата ще потъне, в нея няма нищо вредно.
	Най-сетне се справи с тапата, наля вино в две ръбести чашки, вдигна своята.
	— За високата и заслужена награда, чувствате ли, Марасевич, за заслужената правителствена награда!
	Чукна се с Вадим и изпи чашката до дъно.
	Вадим отпи само половината.
	Тя завъртя къдричките си.
	— Да ги нямаме такива, за ордена трябва да се пие, инак няма да ви отива.
	Вадим допи чашката. Вероника му поднесе краставичка, набодена на вилица.
	— Хапвайте, вземете си рибка, ще ви намажа сандвич. — Направи му сандвич с масло, салам и сирене. — Опитайте този, трипластовия.
	На Вадим му хареса, ядеше с апетит и риба, и салам, и сирене. Пък и се страхуваше да не се напие, тогава със сигурност нищо няма да стане.
	Междувременно Вероника наля чашките за втори път.
	— Сега за вас — каза Вадим, — за вашите успехи в театъра, талантът ви да бъде оценен по достойнство.
	По лицето й се изписа гримаса.
	— В театъра само талант не е достатъчен. Артистите са завистливи, всеки гледа да подложи крак на другия. Добре де, не ми се говори за това. Днес е твоят ден, твоят празник… Ау, Марасевич, аз минах на ти.
	— Много добре. И аз ще ти говоря на ти.
	— Тогава трябва да пием брудершафт. — Тя запя: — Брудершафт, брудершафт, Марасевич. Марасевич, ще пием брудершафт.
	Кръстосаха ръцете си, пиха, целунаха се.
	Вероника остави чашката си на масата.
	— Не! Брудершафт не се пие така!
	Тя помести стола си към Вадим, обви главата му с ръце, целуна го продължително, взря се в очите му също продължително, сериозно, допи със страдащ поглед, и неочаквано каза:
	— Искаш ли омлет? Омлет със салам, знаеш ли колко е вкусно! Наряза на ситно салам, сложи в чинията четири яйца, парченце масло и отиде в кухнята.
	Вадим остана сам. Страхът пред възможния неуспех го завладя окончателно. И после пак ще има, както се бе случвало, зле прикрито презрение, прозевки, убягващ поглед, равнодушна раздяла. И в театъра ще сподели с приятелките си: „Марасевич е импотентен.“ Не трябваше да идва, не е редно да се свързва с жена от кръговете, в които го познават. Пък може и да стане. В тази Пирожкова има нещо самоуверено. И той трябва да бъде по-уверен, и лекарят така му каза: „Всичко ви е наред, само не се смущавайте, всеки е имал подобни моменти.“ Може пък днес всичко да е наред. Ако ли не, ще се престори на пиян. „Ти си си виновна, напи ме.“
	Вероника се върна с тиганче в ръка, наряза омлета, наля вино на себе си и на Вадим.
	— Хайде да пием за щастието. За щастието, Марасевич!
	— За твоето щастие! За твоя късмет!
	Очите й пак се напълниха със сълзи.
	— Ти какво така, какво ти е? — разтревожи се Вадим.
	Както ядеше омлет, тя заговори:
	— Сега в театъра още повече ще се страхуват от теб, ще видиш! Преструват се, че те уважават, а всъщност се страхуват. Нашите женоря — всичките тия народни и заслужили — са уличници, всяка ще ти легне, само да я похвалиш в рецензия. Абе да вървят на майната си! Я да потанцуваме!
	— Не ме бива да танцувам. Пък и — той посочи бутилката, — пийнах доста.
	— Че колко си пил?! Дреболия! Добре, щом не искаш да танцуваме да поиграем карти. — В ръцете й се появи колода омазнени карти, Вадим не забеляза откъде ги взе. — Играта е лесна, виж, аз ще вземам по една карта отгоре, а ти ще познаваш: червена или черна. Ако отгатнеш, аз ще съблека нещо, ако не отгатнеш, ти ще съблечеш нещо. Е, казвай, Марасевич! Черна или червена?
	— Червена — смотолеви слисаният Вадим, — не бях чувал за такава игра.
	Тя откри горната карта — беше седмица каро.
	— Я гледайте, господа, Марасевич отгатна! Изгубих, свалям си колана.
	И си свали коланчето.
	— Хайде, отгатвай пак!
	— Червена — прошепна Вадим.
	Тя откри картата — асо купа.
	— Пак отгатна. Ти, Марасевич, си някакъв магьосник.
	Стана, съблече си роклята и остана по бял копринен комбинезон с тънички презрамки, силно деколтиран, тъй че се виждаха гърдите й.
	Вадим се страхуваше да повдигне очи.
	Вероника пак взе колодата.
	— Какъв е цветът?
	— Червен — отново каза Вадим.
	Тя откри картата — дама спатия!
	— Не улучи, Марасевич, не улучи — радостно запя Вероника. — Справедлив е бог, не може вечно ти да печелиш! Сваляй нещо!
	— Ще си сваля вратовръзката — плахо промълви Вадим.
	Тя сама му развърза вратовръзката, остави я на масата.
	— Казвай!
	— Черна…
	Излезе десетка каро.
	— Ще си сваля часовника — каза Вадим.
	— Хитрецът Марасевич! Часовникът да не е дреха? Сваляй пуловера! Сваляй, миличък, не хитрувай… — Изведнъж тя хвърли картите на масата. — Слушай, Марасевич, защо си играем детски игрички, та си губим времето? Харесвам ли ти?
	— Разбира се, разбира се — каза Вадим.
	— И ти ми харесваш, я да си легнем, нали не сме деца, а съзнателни хора, събличай се, злато мое. — Тя повдигна комбинезона си, откопча жартиера, свали си чорапа. — Искаш ли да угася лампата?…
	В тъмното той чуваше как тя се движи, оправя леглото, после чу как пружината изскърца и гласа й:
	— Сега ще стоплим легълцето за Марасевич, ще бъде топло, уютно, хайде, Марасевич, не бой се, всичко ще бъде наред… Хайде ела, милото ми копулче, дай си ръката. — Тя напипа ръката му, пошари по тялото му и му помогна да си свали наполеонките. — Скучно е без теб в леглото, лошо е в легълцето без Марасевич… Лягай, миличък, лягай и от нищо не се бой… Всичко ще направя аз, ще ти бъде хубаво… Ще видиш!
	Наистина стана добре. Беше умела, опитна, направи всичко както трябва. Вадим за пръв път изпита наслада, бе горд със себе си — все пак, мъж беше! И втория път стана! Вероника пламенно му шепнеше в ухото: „Правилно, миличък, правилно, добре, не бързай, спокойничко, ха така, добре, добре!“
	Тя имаше гъвкаво горещо тяло, малки гърди, той сложи длан върху тях. Тя я притисна отгоре с ръката си.
	— Нашите женоря са обер-курви, прекарали са сума мъже. Само че се префантосват, правят се на момиченца! Ще ти пусне като нищо, ама първо се преструва на невинна. А на мен ти ми харесваш и не виждам нищо осъдително в това. За какво са ни преструвките? Права ли съм, Марасевич?
	— Разбира се, разбира се — съгласяваше се Вадим.
	Той лежеше с лице към Вероника, вдишваше възбуждащата миризма на тялото й, беше щастлив и се усмихваше в тъмното.


>>	10.

	Заплатите раздаваше Нона. Трийсетинагодишно женче, нахакано, делово, помощничка на Семьон Григориевич и негова любовница. Всеки се подписваше във ведомост, както му е редът, законно.
	Веднъж се случи да си получат заплатите всички заедно.
	— По този случай трябва да пийнем — обяви Глеб.
	— Именно — добродушно се съгласи Льоня. — Сутринта Стаканов*, следобед Бусигин, вечерта Кривонос.
	[* стакан — чаша (рус.)]
	Това бяха имена на известни челници в труда. Стаханов Льоня преиначи на Стаканов, Бусигин идва от „бусой“, тоест пиян, а като произнасяше фамилията Кривонос, Льоня изкриви носа си с пръст, демек, счупен в пиянско сбиване.
	Каневски не отговори.
	— Защо мълчиш? — попита Глеб. — Хайде с нас.
	— Не знам — колебливо отвърна той, — храня се вкъщи, при хазаите.
	— Работим заедно, взели сме заплата, има си ред — трябва да се полее!
	Каневски изкриви устни.
	— Щом е такъв редът — добре!
	— Само не се дръж, като че сме ти задължени за това — предупреди го Глеб. — Ние сме в един колектив, трябва да сме задружни.
	В отговор Каневски се усмихна скръбно-презрително.
	В ресторанта седнаха в отдалечения от оркестъра ъгъл. Глеб каза, че за днеска музиката му стига. Поръчаха бутилка водка, по халба бира, сельодка с картофи.
	Глеб посегна да налее от бутилката в чашката на Каневски, той обаче я покри с длан.
	— Благодаря, не пия водка.
	— Да не искаш да ти поръчаме шампанско? Какво? Наше, френско? Не разваляй компанията, Каневски, много голям индивидуалист си.
	— Добре — неочаквано каза Каневски и вдигна чашката си.
	— Така те искам! — Глеб оголи в усмивка белите си зъби. — Така сме приятели.
	Всички пиха, замезиха, после удариха по още една, Глеб поръча втора бутилка, по още една бира и на всички по една свинска пържола. Саша тревожно поглеждаше към Каневски. Човекът не пие редовно, ако го хване, ще има разправии с него, ще го влачат до вкъщи, кой знае къде живее. Саша направи знак на Глеб, кимна към Каневски, сиреч, стига му.
	Но Глеб каза:
	— Ей хубаво сме седнали! Да пием в град Уфа и в цялата Башкирска република да процъфтяват западноевропейските танци! Прав ли съм, Саша?
	— Прав си, прав си, само че мисля, че на Миша му стига. — Саша премести пред себе си чашката на Каневски. — Имаш ли нещо против?
	— Моля — изкриви устни Каневски, — мога да пия, мога и да не пия.
	— Хапни! Виж каква пържолка имаш. С тлъстинка. Един стар шофьор ме е учил: хапвай тлъстичко, за да не те хваща.
	— Така си е — потвърди Льоня, — мазнината всмуква алкохола, не му дава да прониква в организма.
	— Добре де. — Каневски се наведе над чинията си. — Щом трябва да ям, ще ям, щом трябва, тлъстичко.
	Слава богу! Май не го е хванало, усърдно лапа свинската пържола.
	— Искам да продължа тоста си. — Глеб пак вдигна чашката. — Значи, за процъфтяването на западноевропейските танци сред всички народи на Башкирската република: башкири, татари, руснаци, украинци, черемиси, евреи, мордовци, чуваши и тъй нататък… Някои ни гледат с лошо око, демек, халтураджии, хората бачкат в производството, а вие размятате крака, бичите пари. Не, драги другари! Ние сме хора на изкуството, на социалистическата култура, няма социализъм без култура!
	— Не разбирам за какъв социализъм говорите — внезапно се обади Каневски.
	— Тоест как?! — слиса се Глеб. — Говоря за нашия социализъм, който победи в нашата страна.
	— Социализмът не може да бъде наш или не наш — втренчен в чинията, каза Каневски, — социализмът е абсолютно понятие. И германските фашисти наричат себе си социалисти. Изобщо, докато съществуват армия, милиция и други средства за насилие, няма социализъм в неговото истинско значение.
	Глеб объркано мълчеше, после разцъфна в усмивка.
	— Я виж ти, Каневски излезе теоретически подкован другар, аз пък да не зная.
	И се разбърза.
	— Добре, момчета, да ударим последната.
	Всички освен Каневски допиха бутилката. Глеб поиска сметката, съобщи по колко да даде всеки, всички дадоха пари. Излязоха навън. Беше десет часа вечерта. Ръмеше. Каневски се накокошини, вдигна яката на палтото си.
	— Е, кой накъде е? — каза Глеб като полувъпрос-полусбогуване и тръгна със Саша.
	След няколко крачки попита:
	— Какво ще кажеш, приятел?
	— За какво?
	— За Каневски. Невъзможно било да се построи социализъм в една страна. Че това е теорията на Троцки. Спомни си, приятел.
	Глеб беше прав, но не му се искаше да натапя Каневски.
	— Той говореше не за нашата, а за германската, за фашистката държава.
	— Не, приятел, не е толкова лесно да ме метнеш! Как го каза той? Изобщо нямало социализъм, докато съществуват армия, милиция… Забележи, не „полиция“, а „милиция“… Приятел! Та това е за Съветския съюз.
	— Милиция, полиция, какво значение има! Не прави от мухата слон.
	— Ами ако тези думи утре станат известни _там_ — той кимна към улица „Егор Сазонов“, където се намираше НКВД.
	— Откъде ще станат известни?
	— Откъде ли? Кой знае! Да, речем, от мен.
	— Така значи?!
	— Да, да! Всичко ли знаеш за мене? А може и ти да докладваш!
	— О, дори така?!
	— Да, приятел, дори така. И аз не знам всичко за тебе. А може пък от Льоня да излезе. И двамата не го познаваме. Или от самия Каневски. Кой е той, какъв е? Ще ни приберат и ще попитат: казвал ли е той такива думи? Каза ги. Защо не съобщихте? И ето ти го члена: за укриване. В най-добрия случай. А в най-лошия — троцкистка група.
	Глеб внезапно се спря, обърна към Саша налятото си с кръв лице, разтресе юмруци, почти извика:
	— Понякога ми се ще да изрева като гладна крава! Поканил си го в компания, ами да си поседи кротко, да прекара времето си като човек, сред приятели… Не, непременно трябва да издрънка нещо, да се изфука, да вкара хората в беля!
	Саша за пръв път го виждаше в такова състояние.
	— Успокой се — каза, — не виждам причини за истерия. От какво се уплаши, чудо голямо станало! Овладей се. Хората раздуват такива неща от уплаха, а после сами страдат от тях.
	Стигнаха до ъгъла.
	— Аз съм нататък — неочаквано спокойно каза Глеб.
	— Все пак помисли за това, което ти казах.
	— Непременно, приятел, непременно — обеща Глеб.
	— Наспи се и сутринта помисли на свежа глава.
	— Така ще сторя, приятел. Като ми мине махмурлукът, ще помисля.
	Глупава история. Каневски е глупак и психар. Ще пострада някой ден и ще повлече и други хора. Но днес разговорът беше нищо и никакъв. И ако Глеб не се разбъбри, инцидентът ще приключи с това.
	Инцидентът не приключи с това.
	След два дена сложиха при Саша нов корепетитор: Стасик, пианист и баянист, весело, чевръсто момче. Веднага усвои работата, явно вече имаше някакъв опит. Но беше „слухар“ като Льоня — не умееше да чете ноти. Естествено в свиренето му нямаше и помен от изяществото на Каневски.
	Вечерта в ресторанта, докато вечеряха, Саша попита Глеб:
	— Къде се дяна Каневски?
	— Няма да се върне Каневски. Семьон го уволни.
	— Защо?
	— Местим се в покрайнините, приятел, в някаква макаронена фабрика, а там няма роял, трябва ни трети баянист. Стасик работи на два стана, като мене.
	Саша остави чашката на масата.
	— Лъжеш ме обаче.
	— Я стига, приятел — намръщи се Глеб, — какво се заяждаш?
	— Какво си казал на Семьон?
	— Всичко ли искаш да знаеш?
	— Да, искам.
	Глеб отпи, подхвана с вилицата парченце сельодка.
	— Ами добавих: отървете се от Каневски. Много приказва.
	— А какво точно приказва, каза ли на Семьон?
	— Защо трябва Семьон _да знае_ кой какво приказва? Човек отговаря и за това, което _знае_. Може Каневски да е приказвал, че малко му плащат? Семьон, приятел, не е вчерашен: щом един човек _приказва_, по-добре да се отървеш от него.
	Той пак си наля, погледна към чашката на Саша.
	— Не може така. Мислиш ли, че мога сам да излокам това шише? И двамата пиха.
	— Унищожил си човека — каза Саша.
	— Аз?! Абе какви ги приказваш?
	— Изхвърлихте го на улицата, оставихте го без залък хляб.
	— Не се тревожи, той няма да остане без хляб. — Глеб кимна към оркестъра. — Ей го неговия хляб, хем с масло.
	— Защо все пак каза на Семьон, че Каневски много приказва? За да натежи повече, та със сигурност да го уволнят?
	— Да, приятел, точно затова му го казах. Не ща да работя с дърдорковци, дето дрънкат пред хората неща, за които утре могат да ме приберат.
	Саша мълчеше.
	— Осъждаш ли ме? — попита Глеб.
	— Да, осъждам те.
	— Така значи — кисело се усмихна Глеб, — добре де!…
	Той си наля още една чашка, изпи я, без да замези, хълцукна, вече беше готов.
	— Ще ти разкажа една история за мой приятел. Искаш ли да я чуеш?
	— Може да я чуя.
	— Слушай тогава.


>>	11.

	Глеб вдигна бутилката, оказа се празна.
	— Добре, приятел, ще ти разкажа тази история, а после ще ударим още по сто. И тъй, имах един приятел, добър приятел, верен приятел, в Ленинград. Живеехме в един блок, в един вход, на една площадка, ходехме в едно училище. Той беше пръв ученик и по литература, и по математика, дори по физкултура. Произходът му от прости новгородски селяни, но самороден талант! Ломоносов! Влезе пръв с конкурс във физико-математическия в университета. Идейно подкован! Още в девети клас прочете „Капиталът“ на Карл Маркс. Не пиеше, не курварстваше, вярно, пушеше. Русокос, синеок, снажен, красив мъжага! И най-важното, сърдечен, всички при него ходеха и той правеше за всеки каквото можеше. И ето, разбираш ли, какво става… Още като студент моят приятел да вземе да се включи в троцкистката опозиция, изказвал се открито в института, не криел възгледите си! Ще попиташ защо е другарувал с мен, човек безпартиен и безидеен? Аз, приятел, съм лек характер, но съм _верен_ човек, той го знаеше. Мисля, че за това ме обичаше. И всичко ми разказваше. Естествено, без да ми разкрива разни тайни, имена, защото бяха започнали арестите, изселванията, но възгледите си споделяше.
	Глеб извика с пръст сервитьора, посочи му гарафката.
	— Донеси още двеста!
	— Не ни ли стига вече? — каза Саша.
	— Нищо няма да ни стане от още сто.
	Глеб наля на Саша, после на себе си.
	— Един човек той буквално не можеше да понася.
	И врътна очи, Саша разбра, че става дума за Сталин.
	— Наричаше го „гробар на Революцията“. Не си спомням всичките му приказки, но добре съм запомнил именно за социализма в една отделна страна. Затова, приятел, Каневски ме засегна толкова. По-рано го слушах от приятел, на когото вярвах, а Каневски не го познавам. Приятелят ми казваше, че не е възможно да се построи социализъм в една отделна страна. А онези, които казват, че може, искат да превърнат нашата страна в „обсадена крепост“, в „заобиколена от врагове цитадела“, тоест всъщност да въведат военно положение, да създадат условия за еднолична диктатура, за терор и репресии. И да твърдиш, че в нашата страна уж бил построен социализъм, значи да компрометираш самата идея за социализъм и в крайна сметка да го _погребеш_. — Той замълча, втренчи се в Саша, очите му бяха мътни.
	— Я да отложим разказа ти за друг път — каза Саша.
	Глеб го гледаше изпод вежди.
	— Мислиш, че си оп-ли-там при-каз-ки-те? Не, никога, ни-ко-га!
	Опря се на масата и стана.
	— Ще ида да пусна една вода… А ти поръчай чай, но много силен, като чифир. Знаеш ли какво е чифир?
	— Знам. Сервитьорът може да не знае.
	— Обясни му.
	И тръгна към клозета, не крачеше твърдо, олюляваше се.
	Любопитна картина се очертава. И неочаквана. Излиза, че Глеб не е просто пиянка, не е просто бохем, макар и провинциален, за какъвто бе свикнал да го смята. Винаги е бил предпазлив, а сега говори със симпатия за един троцкист, в момент, когато може само да оплюваш и проклинаш троцкистите. Една колхозничка в някакво затънтено село изпяла в „кръга“ на мегдана стара частушка, от двайсетте години: „Хубава съм, знам си аз, имам изход верен: Троцки ако ме не ще, вземам и Чичерин.“ И си спечелила десет години лагери: „За троцкистка агитация и пропаганда“. Някои си изтърсил: „Троцки е бил прекрасен оратор“ — десет години. „Троцки, разбира се, е враг, но навремето беше втори след Ленин“ — и за това десет години. Та такава беше обстановката. А Глеб се впусна в откровения…
	Сервитьорът сложи на масата две чаши чай с поставки. Чаят беше гъстокафяв, почти черен, такъв цвят се получава, когато примесят към чая още нещо, май горена захар, Саша беше забравил.
	Глеб се върна освежен, усмихнат до ушите с всичките си бели зъби, с мокра коса, вчесан, явно се бе облял със студена вода. Отпи от чая.
	— А, бива! Та докъде бяхме стигнали, приятел?
	— Предложих ти да завършиш разказа си друг път.
	— Няма да стане. Ще ме изслушаш докрай.
	Саша винаги се бе смайвал колко много може да изпие Глеб и после при нужда мигновено да изтрезнява. Пиеше и преди занятия, и дори по време на занятия, носеше си нещо, но нито веднъж зад рояла не бъркаше такта, не допускаше фалшива нота.
	— Такъв човек беше моят приятел — отново подзе Глеб — и то се знае, още в края на двайсетте го прибраха. Не лежа дълго, видните троцкисти започнаха да подават заявления: че нали, вече нямаме никакви разногласия с партията, подчиняваме се на решенията й и молим да ни върнете отново в нейните редове. Върнаха ги от заточение, моят приятел също се върна в Ленинград. Наминаваше при мен, седяхме, разговаряхме и аз разбрах, че е разочарован от всичко, решил е да се занимава само с наука. Възстановиха го в института, ожени се за хубаво момиче, тя му роди син, беше луд по това дете, разбира се, получаваше малка стипендия, даваше уроци по физика и по математика. Всичко му беше като хората. В партията членуваше формално, възстановиха го автоматично и знаеш ли, много го гнетеше това партийно членство, и на събрания не ходеше, и поръченията не изпълняваше, все се надяваше, че заради пасивността му ще го изключат и ще си живее съвсем спокойно. Обаче, приятел, не можа да живее спокойно.
	Гласът на Глеб пресекна, той млъкна за минута, сложи лакти на масата, обхвана главата си с ръце.
	— Я да ударим още по сто…
	Сервитьорът донесе още двеста грама. Глеб пийна, хапна малко салам.
	— Да… Веднъж при моя приятел довтасаха бившите му другари от заточението и започнаха да бъбрят. Тогава Хитлер тъкмо беше дошъл на власт, та това обсъждаха. Сталин и Хитлер, видиш ли, били едно и също нещо, схващаш ли? Дрънкаха какво ли не. Да беше им запушил устите тоя глупак, да отсече — не се занимавам с политика и престанете да говорите на такива теми или повече не идвайте при мен. Дали не му достигна характер, щото беше мек човек, или пък на заточение се завързват такива здрави приятелства, а може и да се страхуваше да не го сметнат за еснаф, че и за страхливец, може би вярваше на тези хора, смяташе ги за почтени, какъвто беше той самият. Може и наистина да са били почтени, но — дърдорковци, затворът и заточението не са ги научили на нищо, та значи са бъбрили не само у моя приятел… Все пак, когато дошли за втори път, им дал да разберат, то се знае, деликатно, нали е интелигент, че не може да ги приема у дома си, разполага само с едно стайче в комуналното жилище, детето трябва да спи, а и той работи вечер. И те повече не се появиха. Той сметнал, че с това е приключено. Обаче не, не било приключено. Един прекрасен ден в института при него идва млад човек с приятна външност, вика го настрана, показва му червена книжчица: „Ще трябва да ме последвате, тук, наблизо.“ Отиват те в Голямото здание, така му викаме на НКВД. Началникът го настанява във фотьойла, пита го как се е уредил след заточението, няма ли несправедливости спрямо него. Приятелят ми отговаря: „Всичко е наред, няма несправедливости.“ — „Ами вашите другари от заточението?“ Приятелят ми усеща, че тук има нещо, но не успял да се ориентира бързо. „Не знам, не се срещам с никого.“
	Началникът вади от чекмеджето един лист и прочита имената на хората, които са идвали у приятеля ми. „А тези хора не сте ли ги срещали?“ — „Да, идваха вкъщи на два пъти.“ — „И за какво си говорихте?“ — „Нищо особено…“ — „За Сибир ли си спомняхте, за заточението?“ — „Спомняхме си.“ — „Романтични неща ли си спомняхте?“ — „Каква ти романтика в Сибир…“ — „А за политика говорихте ли си?“ — „Аз не се занимавам с политика, само с физика и математика.“
	Началникът вади друг лист: „Ами какво е казал еди-кой си?“ И му чете мотамо разсъжденията на някакъв дърдорко. „Казвал ли е той тези думи?“ Къде да се дява? „Да, каза ги.“ — „Вие как реагирахте?“ — „Не го слушах много, гледах си моята работа.“ — „Че как така, във ваше присъствие се водят антисъветски разговори, а вие не слушате. Не, слушали сте, инак нямаше да потвърдите това, което ви прочетох.“
	Моят приятел мълчи, няма как да възрази. Ясно, сред гостите му е имало осведомител, може би и не един. А началникът го притиска: „Мълчите? Ще отговоря вместо вас. Вие сте капитулирали, за да ви възстановят в партията и да я взривите отвътре. Възглавили сте и сте събирали в дома си нелегална троцкистка група. Имаме основания да арестуваме вас и вашата група и да ви дадем под съд.“
	Моят приятел отговаря: „Не съм се занимавал с никаква троцкистка дейност, в никакви разговори не съм участвал. Но да донасям е в разрез с моите нравствени убеждения. Грешката ми е, че не им отказах гостоприемството си още щом дойдоха първия път.“
	А началникът си знае своето: „Ще арестуваме и вас, и вашата група. На следствието всички ще признаят вината си, защото _вина е имало_. Членът, по който ще отговаряте, е «създаване на контрареволюционна организация», предвижда от пет години лагери до най-строгата наказателна мярка. Ако искате да живеете, ако искате да спасите семейството си, помислете _как_ да се спасите. Казвате, че нямате разногласия с партията, докажете го.“ И направо му предложил да сътрудничи. „Ако откажете, сърдете се на себе си!“
	Разбира се, моят приятел е можел да отхвърли това предложение. Но това би означавало веднага да го пратят в килията и да чака единствено или лагер, или смърт. А моят приятел не искал нито лагер, нито смърт. Не защото се страхувал, той беше смел човек, но _за какво_ е трябвало да погине? Защото някакви си идиоти дрънкали глупости пред него? Заради тях той не искал да погива и не искал да погуби жена си и сина си. Заради идеята? Неговите вождове бяха предали идеята си, разкайваха се на всяка крачка. И той подписал. Но не смятал да става доносник, надявал се, разбираш ли, да излезе някак от това положение.
	Компанията на съседната маса приключи с вечерята, един остана да плати, тримата излязоха и се спряха на пътеката. Глеб млъкна. Хората в ресторанта не бяха много, делник беше. Певицата, забелвайки очи и притискайки ръце до гърдите си, пееше цигански романси. „Сал веднъж в живота има среща, сал веднъж раздяла идва, знай…“ Пееше лошо, но Саша обичаше циганските романси.
	Хората, които стояха наблизо, тръгнаха към гардероба. Глеб продължи:
	— И отишъл в Москва, стигнал до върха, чак при другаря Солц. Чувал ли си това име?
	— Че как, дори го познавам. Свестен човек.
	— Така ли? Свестен, значи? Е, ти по-добре знаеш, приятел. Нали го наричаха „съвестта на партията“. Та точно при тази „съвест“ отишъл. Представи си, Солц го приел. И моят приятел му казва: искат да ме завербуват, но как, видиш ли, е съвместимо това с партийната етика и морал — един комунист тайно да долага за други комунисти? А Солц му отговорил: „Органите не отиват при всеки комунист, при мен например не са идвали. А при вас са дошли, значи това си е ваша лична работа, вие решавайте.“
	— Солц ли му е отговорил така?
	— Това ми разказа моят приятел. А той винаги е казвал истината.
	Нима Солц се е отнесъл толкова формално? Жалко. Той си спомняше Солц съвсем друг.
	— Е, и какво станало по-нататък?
	— След Москва, след срещата със Солц моят приятел дойде и ми разказа всичко, което ти чу. Седяхме с него цяла нощ, той ми говори и за много други неща. Презирал Зиновиев, Каменев, Радек, също и Бухарин и Риков — със славословията си помогнали на Сталин, прокарали собствения си път към ешафода. За Троцки каза, че бил голяма фигура, тия не можели да се сравняват с него. И линията му била правилна — не възможно било да се построи социализъм в една страна, трябвало да се даде свобода на фракциите и групировките, а това било път към свобода на възгледите, към свобода на мненията, тоест демокрация.
	— Не мисля, че Троцки е такъв демократ.
	— Приятел, преразказвам ти това, което чух от моя приятел. Разбира се, става дума не за буржоазна демокрация, а един вид социалистическа, пролетарска, не разбирам от тези неща. С една дума, одобрявал Троцки — гениален човек, но видиш ли, оглеждал се в огледалото на историята, не искал да стане нов Бонапарт, затова загубил играта. Имал в ръцете си предана армия, можел още през двайсет и трета година да разстреля тази троица: Сталин, Зиновиев и Каменев.
	— Да ги разстреля?! Че каква демокрация е това?
	— Приятел! Та нали в нашата страна всичко се крепи на разстрелите: и диктатурата, и демокрацията.
	— Ама ти си бил философ.
	— Какъвто съм, такъв. С една дума, много неща ми каза моят приятел: че нали, всичко пропаднало, Октомврийската революция била погубена, страната вървяла към фашизъм. И с неговия личен живот било свършено. Беше спокоен, сякаш четеше лекция, честна дума! Явно беше взел решението си, стана и каза: „С мене може всичко да се случи, искам поне един човек на света да знае истинската ми история. Този човек си ти. И се надявам, че известно време на никого няма да кажеш за нашия разговор. _Учи се да мълчиш!_“ Разбра ли, приятел? „Учи се да мълчиш“ — златни думи.
	Глеб мрачно огледа масата, облегна се назад.
	— Приятел, ама защо седим като малоумници на имен ден? Да глътнем още по сто, виж колко салам остана, няма да става зян мезето, я.
	Той пи, дояде салама.
	— Два дена не го видях, а на третата нощ се звъни у нас. Какво става? Гледам, един милицай, участъковият и портиерът. „Обличайте се, да вървим, ще бъдете свидетел.“ И ме водят в съседния апартамент, в неговата стая, а там правят обиск. Приятеля ми го няма, само ужасената му жена и детето в креватчето си. Обискът продължи до сутринта, нищо не намериха, записаха в протокола някакви стари книги заради формалността, инак за какво ще са ровили цяла нощ? Отидоха си, а аз останах, питам жена му — той къде е? Мислех, че е арестуван. А жена му отговаря: „Сега е в моргата.“ С една дума, приятел, самоубил се, отровил се в института, изчакал всички да си тръгнат и взел отрова. Поприказвал си с другаря Солц, „съвестта на партията“, и след тая съвест взел отрова. Та такава е съвестта на тая партия! На сутринта колегите му дошли, а той лежи в аудиторията. Погребахме го на Волковите гробища, до родителите му. И ще ти кажа, приятел, правилно е постъпил: ако беше доживял до днешните времена, сто пъти да са го разстреляли и семейството му да са затрили. А така човекът се самоубил, не е той първият, нито последният. И семейството му си е наред, синът му вече ходи на училище. А историята му, неговите страдания ги зная само аз, един-единствен. Велик човек беше той, приятел! Но загина! Заради някакви дърдорковци, дето много им се приказваше. Та кажи ми сега, приятел, как трябва да се отнасям след всичко това към приказливци като Каневски? Какво право има той пред мен, пред теб, пред Льоня да произнася думи, за които осъждат на затвор, че и на смърт? За да покаже колко е образован ли? Да му кензам аз на образованието. Това, което той знае, аз отдавна съм го забравил. Как мога да се доверявам на някакъв си Каневски, след като моят приятел е подписал, че ще долага? И този негов подпис лежи сега в архивите и след сто години ще го извадят и ще кажат: ей на, и тоя е бил доносник. А той беше изключително честен, изключително почтен човек, никога в живота си не бе изричал лъжа.
	Глеб се наведе към Саша.
	— Разказах ти тази история, приятел, за да не ме смяташ за гад. Просто тактично отдалечих Каневски, за да няма сред нас бъбривци, заради които можем да си изгубим главите. Между другото, не аз, а ти трябваше да го направиш.
	— Защо аз?
	— Защото биографията ти е такава. Докато въртеше волана в Калинин, тамошният „Личен състав“, оная мършава курва Кирпичова ти беше струпала пълна папка, нищо че си прост шофьор. Кажи благодаря на нашата родна работническо-селска милиция, че те изсели от Калинин… И когато Каневски подхвана ония идиотщини, веднага си помислих: а защо Сашка си мълчи? Ами представи си, приятел, че за тия негови приказки ни бяха подкарали нататък… А? Ние с Льоня сме дребни риби, баянисти, ами ти? Осъждан си, и ето че една контра пред друга контра развива теориите на Троцки. Организация! И в нея ти си главният. Като минимум ти е сигурен лагерът. А ти го жалиш, сълзи и сополи лееш. Ей така и моят приятел жалеше всички… Знаеш ли какво ще ти кажа: тогава, в Калинин, когато дойде с Людка у ковача, щом те погледнах, веднага се сетих: от затвора идва това момче.
	— Досетлив си.
	— То ти беше изписано на лицето, и на пуловера, и на ботушите — на целия ти облик, така да се каже. Нали съм художник, приятел, окото ми е тренирано, веднага те разгадах: зек си, но не прост, а интелигент, не си приспособен към този вълчи живот, също като моя покоен приятел. Нещо повече ще ти кажа, щом влезе, като че нож ме резна по сърцето, толкова приличаш на него. Той беше русокос, твоята коса е черна, и беше по-едър от тебе, ама пак си приличате, физиономиите ви са еднакви, от една порода сте, търсите справедливост, прекалено сте деликатни. И въпреки това тогава, в Калинин, веднага те обикнах, на, викам си, в скотския ми живот пак се появи истински човек, макар че нещо отвътре ми говореше: онзи мой приятел погина заради деликатността си, и ти заради нея ще погинеш.
	— Страхувам се, че ти ще погинеш преди мен — каза Саша.
	— Така ли? Че защо?
	— Преди три месеца ти какво ми каза за Каневски?
	— Май ставаше дума за Пушкиновия юбилей, не си спомням.
	— Ще ти напомня. Каза ми: заради Каневски ще ни тикнат в затвора… Длъжен съм да внимавам, да мисля кой е около мен. Каза ли ми това?
	— Май че ти го казах…
	— Защо тогава покани Каневски в ресторанта? Защо го сложи да седи до тебе? Защо го пои с водка? Нали той не искаше да идва.
	— Ами, работим в един колектив, заедно взехме заплати, да идем на пийване и да не го поканим — не е удобно.
	— Аха, не е удобно, значи? Мъкнеш в ресторанта човек, за когото знаеш, че може да ни вкара в затвора. Какъв си ти тогава? Хем не той, а ти пръв заговори за социализма и други разни глупости. Ти го предизвика и той ти отговори какво мисли по въпроса. Ти го _провокира_. Защо?
	Глеб вдигна очи към него.
	— Ама ти сериозно ли?
	— Да, напълно сериозно. Провокира го и после си отърчал при Семьон: „Уволнете Каневски, много приказва.“
	Глеб сви рамене.
	— Е, щом ме смяташ за провокатор…
	Саша си допи чашката, помириса коричка хляб.
	— Ако те смятах за провокатор, нямаше да седя и минутка с тебе на тази маса. Ще ти кажа защо домъкна Каневски в ресторанта. Дразни те неговото „високомерие“, ах, ти си въобразяваш, че си гений, страниш, гнусиш се от нас, не, „приятел“, ти си същият като нас — обикаляш клубовете, подрънкваш фокстротчета, ще трябва за нас да се държиш. Щом поливаме заплати, и ти ще поливаш, щом пием водка, и ти ще пиеш, дрънкаме ли за социализма, и ти ще дрънкаш. Не се владееш, затова ти казвам: ще погинеш преди мене.
	— Слава богу, аз пък вече си мислех, че ще ме обявиш за доносник.
	— Историята на твоя приятел е трагична и печална — продължи Саша. — Но той е бил обречен. Виждал съм троцкисти, когато бях на заточение — яки хора са. Именно затова ги унищожиха из корен, днес са им нужни слаби хора, от които може да се извае каквото щеш. А за да не ваят от нас каквото си щат, трябва да сме сдържани, предпазливи. Мислиш ли, че ми е приятно да рипам фокстротчета? За мен ли е тая работа? Но съм легнал на дъното, лежа сред водораслите, не е много привлекателна позиция за един мъж, но искам в тези подли условия да остана почтен човек, може би като му дойде времето, ще изплувам. А ти пускаш мехури, тези мехури ще те издадат. Утре Семьон ще отиде _там_: „Моят служител Дубинин ми съобщи, че пианистът Каневски много приказвал.“ Канят тебе: „Благодарим ви, Глеб Василиевич, вие действате като истински съветски човек, работете все така, съобщавайте ни за всякакви антисъветски разговори.“ И ето те на въдицата. Искаше да потормозиш човека. И ще ти се върне.
	Намалиха светлината в залата.
	— Подканват ни да си ходим. — Саша извика сервитьора, плати.
	— Съжалявам за това, което стана — каза Глеб, — можеш да постъпиш както желаеш. Но аз съм твой човек, Сашка!
	— Знам. — Саша стана. — Добре, да вървим.


>>	12.

	Варя срещна Лена Будягина случайно. Гледаха с Игор Владимирович „Депутатът от Балтика“, излязоха от киното, улицата беше пълна с народ, топло, оживено, широките витрини на гастронома бяха осветени, тълпата зрители се оттичаше към „Полянка“ — на Каменния мост блъскаше чук, подскачаха светлинки — разширяваха моста, строителните работи не спираха и нощем. Игор Владимирович предложи да се разходят по крайбрежната улица. Завиха наляво и тук, още пред първия вход на огромния блок Варя видя Лена Будягина.
	Лена отваряше вратата на входа, кой знае защо се обърна и по напрежението, което веднага се изписа на лицето й, Варя разбра, че я е познала. Сигурно не беше трудно, Варя си бе свалила кърпата още в киното, правата й черна коса, както и по-рано, се спускаше върху яката, върху челото й падаше някогашното бретонче… Но и Варя веднага позна Лена, макар че с вехтото прекалено широко палто и износените обувки не беше лесно да я познае човек, пък и доста време беше минало… Колко ли време мина? Заедно посрещаха Нова година още преди да арестуват Саша, значи, преди повече от четири години. Тогава Лена ходеше с Юрка Шарок, Шарок открито, пред всички ухажваше Вика Марасевич, Нинка вдигна скандал и въпреки това Лена послушно си тръгна с Шарок, а Саша извика подире й: „Не можа ли да си намериш по-голямо леке?!“
	Лена стоеше пред отворената врата на входа и не знаеше да влезе ли или да пристъпи към Варя. Такава нерешителност Варя забелязваше сега по много лица, тези хора не бяха сигурни дали довчерашните им приятели ще ги поздравят.
	Варя се усмихна, протегна ръка.
	— Здравей, Лена!
	По лицето на Лена се появи мека стеснителна усмивка, тя гледаше леко изпод вежди и като видя тази усмивка и този поглед, Варя си спомни, че за последен път бе видяла Лена не на Нова година, а в Клуба на творческите работници на „Старопименовский“. Варя беше там с Костя, а Лена с Шарок и Вадим Марасевич, меко и стеснително се усмихна на Варя и я погледна пак така изпод вежди, сигурно защото високият ръст я принуждаваше леко да навежда глава. Тогава тя беше красавица, всички я зяпаха.
	— Здравейте, Варя. — Лена пристъпи към Варя, стисна й ръката. — Радвам се, че ви виждам. Как сте, как е Нина?
	— С мен всичко е наред, работя, между другото, запознайте се, ето го моето началство… Игор Владимирович, Лена…
	Варя не добави „Будягина“ не защото се страхуваше да произнесе тази фамилия, а защото не знаеше дали сега Лена се казва така.
	— А Нина сега е далече — продължи Варя, — омъжи се почти преди година.
	— Аз пък си мислех: къде ли е Нина? Не се обажда, не идва.
	— Вие тук ли живеете? — прекъсна я Варя, за да избегне разговора за Нина. Никой не биваше да знае, че Нина е при Макс.
	— Да, тук, със сина ми и брат ми…
	За майка си не каза нищо, значи са затворили не само баща й, но и нея.
	После подаде ръка.
	— Бавя ви. Когато пишете на Нина, поздравете я от мен.
	— Може ли някой път да намина у вас?
	Лена я погледна учудено, изпод вежди.
	— Заповядайте…
	— Дайте ми телефона си. Ще ви се обадя, преди да дойда.
	Лена поклати глава.
	— Отдавна нямаме телефон.
	— В този вход ли живеете?
	— Да, първи етаж, десният апартамент, звънете три пъти. От сутринта до четири обикновено съм вкъщи.
	— Не работите ли?
	— Засега не, по-точно, вече не.
	— Ще пиша на Нина, че съм ви видяла, а у вас ще се отбия в най-скоро време. Имате ли нещо против?
	— Сега положението ми е такова, че може би не бива да идвате.
	— Знам в какво положение сте. Какво от това?! — Варя тръсна коси. — Стари познати сме, учихме в едно училище, нямам ли право да ви дойда на гости?
	— Ами добре, ще се радвам, ако дойдете.
	Варя и Игор Владимирович тръгнаха по крайбрежната улица.
	Варя го погледна изкосо.
	— Дръжте се, Игор Владимирович!
	— Държа се!
	— Сега ще чуете с какъв човек се запознахте току-що.
	— Вече се досетих. Семейство на арестуван.
	— Но какъв арестуван! Бу-дя-гин. Иван Григориевич. Познато ли ви е това име?
	— Да. Бившият заместник на Орджоникидзе. Преди това посланик.
	— Арестуваха го миналата година. Разстреляха го. Лена каза: „Живея със сина си и брат си.“ Значи са разстреляли и майка й, и тя беше стара болшевичка.
	— Стори ми се — предпазливо каза Игор Владимирович, — че тя не ви канеше настойчиво.
	— Естествено. Според нея не е хубаво хората да я посещават.
	За Игор Владимирович бе естествено да я попита: „А според вас?“ Но в самия въпрос щеше да се чувства съветът: „Не е добре да ходите у нея.“ И той предпочете да премълчи.
	На събрания, осъждащи „шпиони, диверсанти и убийци“, Варя не ходеше. Отиваше в института, учеше вечерно, ако събранието се провеждаше през деня, в работно време, отиваше в Моссовет, в Мосстрой. Игор Владимирович потвърждаваше, че да, наистина я е пратил там. Как научаваше тя за предстоящ митинг или събрание — за него си оставаше загадка. Веднъж един митинг я свари неподготвена и тя пред всички хукна към вратата, като подхвърли: „Тръгвам за АПУ, Игор Владимирович!“ И той отговори: „Да, да, побързайте, Иванова, там ви чакат.“ Тъй че отстрани всичко изглеждаше достоверно. Варя оцени помощта му, спря се на вратата, погледна го, кимна.
	А той се върна в кабинета си, отиде до прозореца, искаше да види как тя ще пресече улицата. Какво да се прави, обичаше това момиче, отдавна го обичаше, от момента, когато се запозна с него в „Национал“. Тя дойде там с Вика, което не говореше твърде в нейна полза, свали шапката си с голяма периферия и тогава той видя очите й и разбра, че няма никакво значение с кого е дошла. Значение има само едно — как да си тръгнат двамата. Но после я изгуби от очи. Вика му каза, че се омъжила за някакъв грък, билярдист, бракът се оказал несполучлив и когато Льовочка доведе Варя в бюрото да я уреди за чертожничка, Игор Владимирович видя в това знак на съдбата.
	Преди две години й изпрати писмо, реши се на такава стъпка, искаше тя да знае за любовта му. На другия ден тя дойде в кабинета му с рокля без ръкави, спря на вратата, той й предложи да седне, каза, че има красив загар. „Ходих на плаж — отговори тя, — в Серебряний бор. Но идвам по повод на вашето писмо.“ После помълча малко и каза, че обича друг човек, той е далече, ще се върне след година и тя го чака. Той намери сили да се усмихне: „Ами добре, Варенка, и аз ще чакам.“
	Разбира се, беше му интересно да научи какъв е този човек, когото тя обича. Сметна, че е невъзможно да попита Варя направо. Но от разказите на Вика, от откъслечни фрази на Льовочка разбра, че вероятно е приятел и съученик на сестрата на Варя, отбива заточение в Сибир, а от неговата майка Варя е наела стаята, в която живяла със своя съпруг, билярдиста. Но минаха две години, отиваше си и третата, а в живота на Варя не станаха никакви промени, от което Игор Владимирович си направи извод, че с онзи заточеник нещо не върви. Той виждаше, че Варя е потисната — не си взе отпуска, стоеше в Москва, нещо чакаше. В такава ситуация неговите шансове нарастваха, но той се страхуваше да мисли за бъдещето, нека нещата си останат, каквито са сега: работят заедно, той я вижда всеки ден и вече не може да живее без това, нека поне всичко си остане така, да не се промени към по-лошо — времето е трудно, а Варя е непредпазлива.
	Най-много се безпокоеше, дето Варя не идваше на празнични манифестации. В девет сутринта всички служители са налице, издокарани, събират се в колони, носят по Червения площад цветя, транспаранти, само Иванова я няма. Веднъж той й намекна, че не бива да прави така. _Защо да дразним гъските?_ Такива неща бият на очи. Тя отговори, че ходи на манифестации с института, този довод не е ли убедителен?
	— Не — каза той, — вечерните институти не ходят на манифестации.
	Известно време всичко й се разминаваше, доколкото Игор Владимирович разбираше, поради простата причина че никой освен него не я вземаше насериозно — една хубавка чертожничка и толкоз. А онези, които бяха длъжни да наблюдават, не допускаха мисълта, че в _наше време_ е възможно някакво несъгласие. Хора със световни имена треперят, камо ли някакво си там девойче. Е, не се явила веднъж-дваж на събрание, то се знае, не е редно, но момичето следва вечерно, има си официален документ. Още повече, че Иванова не си позволяваше нищо _такова_. В службата Варя не бе изрекла нито една излишна дума. Пред него можеше да се подиграва, да се възмущава, да иронизира, но само когато бяха насаме.
	— Защо мълчите, Игор Владимирович?
	— А, нищо, просто се замислих.
	— Знам за какво се замислихте. Не ви хареса, че казах: „_Дръжте се_, Игор Владимирович.“ Стори ви се, че искам да ви подкача, нали сега всички от всичко се страхуват, но аз го правя изключително за равновесие. Льовочка и Рина ви обожествяват: „Ах, нашият Игор Владимирович е красавец, ах, нашият Игор Владимирович е гений, той е главният съветник на Сталин по реконструкцията на Москва…“ Ако запея в същия хор, ще се превърнете в икона.
	— Отговорите ви винаги са находчиви.
	— Какво искате да кажете?
	А той имаше предвид една неотдавнашна случка в стола, чийто свидетел стана случайно. Служителите обикновено обядваха в компании, бъбреха си, докато чакаха на опашка пред касата, около масите, обсъждаха модата, покупките си, бракове, разводи, но на първо място, естествено, последните новини от вестниците, процесите, съдебните разследвания. Всички се възмущаваха от престъпленията на обвиняемите, само Варя седеше мълчаливо над чинията си.
	— Иванова, какво си се замислила, не си ли съгласна?
	Един крайно неприятен тип зададе този въпрос, някой си Костоломов, нов чертожник, когото му изпратиха в бюрото от „Личен състав“. Игор Владимирович не искаше да го вземе: нямаше никакъв опит, чертожниците му бяха достатъчно, но от „Личен състав“ настояха. Игор Владимирович дори се посъветва с приятели как да постъпи. „Не си късай нервите — казаха му те, — щом от «Личен състав» _сами_ ти пращат човек, значи не са им достатъчни секретните сътрудници в бюрото ти.“
	Варя вдигна очи към Костоломов.
	— Не чух за какво говорите. Довечера имам контролно по математика, решавам наум задачи.
	Естествено, и тя си спомняше тази случка.
	— Вие дори пребледняхте, Игор Владимирович, когато видяхте, че си отварям устата да отговоря на тази отрепка. — Тя се усмихна. — Не се тревожете толкова, аз съм зрял човек.
	— Зрял човек сте, но невинаги сте благоразумна.
	— Ами как мислите, защо ли фамилното му име е такова? Дали предците му не са слугували на Малюта Скуратов*? Сигурно са били майстори в ломенето на кости.
	[* Григорий Лукянович Скуратов-Белски (Малюта) (? — 1573), приближен на Иван Ⅳ Грозни, глава на опричния терор. Б. пр.]
	— Може и така да е. Но може да са били и знахари, костоправи, оттам да идва Костоломов.
	Вървяха по Кримския мост към Зубовския площад. В тъмното стоманената конструкция на моста изглеждаше мрачна.
	— Навремето — каза Игор Владимирович — предложих да прокарат горе гирлянда от крушки, това щеше да оживи и моста, и Москва река. Отказаха — нямало достатъчно електроенергия. А аз бях откачил по тази идея, точно тогава ходих в Ню Йорк, там нощем мостовете блестят от светлини, затова изглеждат леки, въздушни. Омагьосваща картина. Гледах и завиждах.
	— Ние никога няма да видим тези неща — въздъхна Варя. — А колко ми се иска да отида в Индия, в Африка. Но то е все едно да мечтаеш за полет до Марс. Че нали сме крепостни, господарят не ни пуска навън от селото си.
	Той винаги се чудеше: откъде у това момиче, израснало в съветско семейство, възпитано в съветско училище, такава непримиримост? Всичко е лошо, всичко е грозно, всичко е несправедливо. Максимализмът на младостта? Ще завърши института, той ще й помогне да си намери интересна работа, където ще успее да се реализира, тя е много способна, дори талантлива и ще разбере, че това е най-важното в живота.
	— Каква е по професия вашата позната? — попита Игор Владимирович, когато вече приближаваха към дома на Варя на Арбат.
	— Не знам. Защо питате?
	— Нали никъде не работи, явно не може да си намери работа.
	— Да я бяхте видели преди две години. Мисля, че нямаше по-красива жена в Москва. И как се обличаше, дълго беше живяла в чужбина. А сега ходи с износени обувки, с палто, шито за друг човек. Сигурно всичко е разпродала. Трябва да храни детето си, брат си.
	— Попитайте я какво умее. Ще се опитам да помогна.
	Варя го погледна. И той за пръв път видя в погледа й нещо различно от обикновения приятелски интерес.


>>	13.

	Когато получи нареждане да замине за Москва, Шарок се замисли.
	Вечерта на седемнайсети февруари при Ежов бе организиран банкет по случай заминаването на Слуцки за Узбекистан. Същата нощ Слуцки бе умрял. И макар че в „Правда“ излезе кратък, но сърдечен некролог, той не измами Шарок. Москва не е Париж, там не е нужен препарат с десетдневно действие, там върви и еднодневен. И Шпигелглас изчезна, на мястото му има нов човек — Павел Анатолиевич Судоплатов.
	Слуцки си беше обречен. Но от това, че бе арестуван и Шпигелглас, Шарок разбра: причината е в убийството на Лев Седов. С неговата смърт Зборовски изгуби и достъпа си до кореспонденцията на Троцки, и възможността да се внедри в най-близкото му обкръжение. Арестуваха и Серебрянски, и всичките му хора, включително и „Алексей“. На ти един боксьор с добър френски.
	Заповедта бе дал Шпигелглас, препарата бе предал „Алексей“, а по-нататък бе действал Зборовски. Той, Шарок, нямаше никакво отношение към това, бе си помислил — несполучлива операция. Но Шарок познаваше своето учреждение. Там не действат никакви доводи и доказателства. Щом трябва да се „очисти отделът от хората на Шпигелглас“, ще очистят като едното нищо, ще го разстрелят и чиста работа.
	Какво да прави, как да постъпи? Да замине ли, да избяга ли? Но къде? Да поиска убежище, да стане „невъзвращенец“? Ще го намерят. Както намериха и убиха Игнатий Райс. От друга страна, по никой начин не можеха да го нарочат за човек на Шпигелглас. При Шпигелглас го прати самият Ежов. Може би за да го замени при нужда. Възможно е да го вика за това. Нали тогава му каза: „Поогледайте се.“
	Но Ежов бе назначен по съвместителство и за народен комисар по водния транспорт. Повече от странно назначение. Водният транспорт! Речните параходства — на кого е потрябвало всичко това?! И Ягода не го разстреляха веднага, а го назначиха за народен комисар по съобщенията и чак после го арестуваха. Но тогава веднага махнаха Ягода от НКВД, а Ежов не го махат, а той, Шарок, е човек на Ежов, пък и руснак, не някакъв си поляк или евреин като разните Слуцки и Шпигелгласовци. Трябва да отиде, пък да става каквото ще!
	Както бе предполагал, с него разговаряха за историята със Седов, не го разпитваха, а така, _събеседваха_. Помолиха го да напише обяснителна записка. Шарок написа всичко, както си беше. А как беше? Седов се разболя, Шпигелглас изпрати „Алексей“, нареди на Шарок да го свърже със Зборовски, но без да присъства на срещата. Свърза ги. Не присъства. А след десет дена Седов умря. И толкоз. Шарок дълго мисли и внимателно добави: „Смъртта на Седов до голяма степен обезцени значението на «Лале» като източник на изключително важна информация и го лиши от възможността да се внедри в обкръжението на Л. Д. Троцки.“
	Предаде обяснителната записка и отново се заточиха дни на очакване. Мотаеше се из отдела. Запозна се с Павел Анатолиевич Судоплатов, разказваше му за Третяков и Зборовски. Судоплатов, разбира се, знаеше всичко за тях, но слушаше внимателно, посръбвайки горещ чай. Газеше го грип, тресеше го, очите му сълзяха, носът му бе червен, изобщо не изглеждаше добре, но въпреки това направи на Шарок силно впечатление — хладен, безжалостен, истински разузнавач. Той му нареди засега да се запознае с текущите доклади на Зборовски за подготвяния в Париж учредителен конгрес на троцкисткия Ⅳ Интернационал.
	На 20 юли за заместник на Ежов и началник на Главното управление за държавна сигурност бе назначен Лаврентий Павлович Берия. Всички разбраха: дните на Ежов в комисариата са преброени, Берия, близък на Сталин човек, е дошъл да замени Ежов. Тревогата още по-силно обзе Шарок — той се беше надявал само на Ежов. Ами сега? Няма за кого да се улови, няма кого да моли за помощ, нито едно познато лице, всички бяха изпоарестувани: Молчанов, Вутковски, Щейн, Дяков. Беше опасно дори да споменава, че е работил с тях, осъдените врагове на народа.
	От старите познати му остана единствено Виктор Семьонович Абакумов. Сега имаше висок чин — началник на Ростовското областно управление на НКВД, едно от най-големите в комисариата. Хем в техния отдел беше прост деловодител. Взе да се издига, когато дойде Ежов. Сложи си в кабинета шкафове с конфискувани книги, а сигурно цял живот не бе прочел нито една. Тъп, необразован, псува на всяка втора дума, женкар, обича фокстрота, цял мечок, ама се мисли за голям танцьор. Но ако тогава Шарок не се беше застъпил за него, сега щеше да зъзне някъде на север като лагерен оперативен пълномощник. Обаче няма как да му го напомни — ще се обиди: значи излиза, че дължа всичко не на способностите си, не на беззаветната си преданост на делото на Ленин-Сталин, а на тебе, жалка шушумиго такава?! Само ще си спечели враг. Хората не обичат да им напомняш благодеянията си. Може би Абакумов изобщо не иска да си спомня за онова време. Нали именно той разпитваше своите бивши началници и колеги от Специалния отдел. По-добре да стои настрана от него. Абакумов често идваше в Москва, но Шарок не правеше опити да се срещне с него. Срещнаха се случайно, в коридора. Абакумов се движеше шумно, големите началници имат тази особеност. Не вика, не удря, не тропа с ботуши, обаче си личи, че е началник, на никого не прави път, напира като танк по средата на коридора, кима и на познати, и на непознати, и на часовите кима мимоходом, а те не му искат пропуск, познават го по физиономия.
	И на Шарок кимна като на всички, между другото, в движение, но веднага се спря.
	— Юра, ти ли си?
	— Аз съм, Виктор Семьонович.
	— Радвам се, че те виждам. Ти май си там?… — Абакумов кимна настрани, сякаш сочеше навън, отвъд границата.
	— Май съм там.
	— Оставаш ли, или се прибираш?
	— Не мога да кажа точно, Виктор Семьонович, работата ни е такава: днес сме тук, утре — там… — И Шарок кимна настрани, сякаш сочеше отвъд границата.
	Абакумов звучно се разсмя.
	— Както пеехме в комсомола: „По морета, по вълни, днес сме тука, утре там“… — Неочаквано попита: — Абе ти ожени ли се?
	— Не още.
	— Все на път, а?
	— Налага се.
	— Слушай, ти имаш самостоятелен апартамент, спомням си, че го поливахме.
	— Да, в същия апартамент съм.
	— Знаеш ли разликата между комедията, драмата и трагедията?
	— Ами — започна Шарок, — комедията е…
	— Чакай — прекъсна го Абакумов, — аз ще ти обясня: когато има „с какво“, има „кого“, но няма „къде“ — това е комедия; когато има „с какво“, има „къде“, но няма „кого“ — това е драма; обаче когато има „къде“, има „кого“, но няма „с какво“, тогава вече е трагедия.
	И отново звучно се разсмя.
	— Разбра ли ме? Кобилки има ли?
	— Че къде ги няма.
	— Хайде утре вечер, в девет. Събери кворум, аз ще докарам фуража. Само че ми остави адреса, позабравил съм го.
	Шарок му записа адреса, отказа да приеме „фуража“.
	— Нищо не е нужно, Виктор Семьонович, вкъщи има всичко.
	Предстоящото мероприятие вдъхна на Шарок известни надежди. Щом Абакумов иска да прекара една нощ с жени в неговия апартамент, значи Шарок е чист. Абакумов знае с кого може да се погуляе, а с кого не може. Знае, че с Ежов е свършено, а се държи уверено, значи има подкрепа и от другата страна.
	Шарок се обади на Каля, заръча й да дойде на другия ден с приятелка, предупреди я:
	— Ама да не се прави на недостъпна, схващаш ли?! За голям човек! От него зависят много неща за мен.
	Каля обеща да направи каквото трябва. Сигурно сметна, че този човек ще помогне на Шарок да остане в Москва: тогава Юра ще се ожени за нея. То се знае, глупачка, но я бива женската, наша, вярна женска.
	На другия ден Шарок се чувстваше по-добре. Обобщи донесенията на Зборовски за предстоящия конгрес на троцкисткия Ⅳ Интернационал. Официално беше обявено, че конгресът ще се състои в Лозана, а всъщност щеше да бъде открит в едно парижко предградие, във вилата на едни приятели на Троцки, съпрузите Росмер. Очакват се 30–40 души от 15–16 страни, Зборовски беше изпратил списъка на тези страни и на предполагаемите делегати. Задачата на конгреса беше да утвърди „Световна партия за социална революция“. В края на работния ден Шарок докладва обобщението си на Судоплатов. Той му нареди да поиска от Зборовски списък на всички технически сътрудници на конгреса.
	— Павел Анатолиевич — каза Шарок, — тази вечер имам малко лична работа. Разрешете ми да си тръгна към седем часа.
	— Моля, когато искате, довечера няма да ми трябвате.
	Шарок се върна в кабинета си, заключи чекмеджетата на бюрото, угаси настолната лампа и в този момент иззвъня вътрешният телефон: нареждаха на Шарок незабавно да се яви при народния комисар другаря Ежов.
	Отново, като преди две години, по дългите коридори Шарок тръгна към лявото крило на комисариата, изкачва се, слиза по стълби, на всяка площадка показваше удостоверението си на часови, отново обмисляше защо ли го вика Ежов. Абакумов да му е казал нещо? Едва ли, Шарок за нищо не го бе молил. Париж? Всичко е докладвано на Судоплатов. Има и друго: външният отдел сега е подчинен на Берия. Значи Ежов действа през главата му? А после Берия ще си го изкара на него, на Шарок. Изобщо, това повикване не обещава нищо добро.
	Заедно със секретаря Шарок прекоси познатия кабинет. Същото огромно писалище, остъклените шкафове покрай стените, завесите на прозорците, същите скъпи мебели и портретът на другаря Сталин над креслото. Секретарят почука, разнесе се дрезгав глас: „Влез!“ Секретарят отвори вратата, пусна Шарок да влезе и си тръгна.
	В малката стая на дивана седеше Ежов със запретнати ръкави на ризата, чорлав, на масата — цяла батарея бутилки, в чиниите — мезета. Огледа Шарок с мътни очи. Иззвъня телефонът. Ежов вдигна слушалката, послуша малко, грубо отговори:
	— Обясних ви всичко на руски. Не ме ли разбрахте? Е, вървете тогава на…
	Мръсно изпсува и тресна слушалката. Беше не само пиян, а и възбуден и разтревожен. Отново с мътни очи, мнително огледа Шарок.
	— Отчетохте ли се?
	— Тъй вярно, другарю народен комисар, отчетох се — рапортува изопнат в стойка „мирно“ Шарок.
	Ежов не го покани да седне.
	— Не ви ли омръзна да живеете далеч от Родината?
	— Служба, другарю народен комисар.
	— Служба… Службата може да се смени.
	— Както заповядате, другарю народен комисар.
	— Ами ако ти заповядам да преминеш на работа в Народния комисариат по водния транспорт? Как ще реагираш?
	— Заповедта си е заповед, другарю народен комисар.
	— Какво си ми загъгнал: заповед, та заповед… Питам те: искаш ли да дойдеш при мен на работа в Наркомата по водния транспорт?
	Мисълта на Шарок трескаво работеше. В органите стана опасно, не е зле да премине на цивилна работа, но още по-опасно е да свързва съдбата си с Ежов.
	— Защо мълчиш?
	— Не знам каква ще е работата, другарю народен комисар.
	— Работа има, работници няма, всички са вредители и дърдорковци, ясно?
	— Ясно. Но по образование аз съм юрист, затова ме взеха тук. А речният транспорт… Дори не знам какво е то.
	Ежов пак пийна от чашката си, пошари с очи по масата, но не си взе от мезетата. Без да поглежда Шарок, каза:
	— Ще те уредим по специалността ти. Има и юридически отдел, и „Личен състав“, и спецотдел.
	— Разрешете ми да помисля, другарю народен комисар.
	Ежов вдигна към него мътните си очи, изгледа го злобно, сърцето на Шарок се сви от страх.
	— Не искаш! — зловещо заключи Ежов.
	— Искам да помисля, другарю…
	— Всичко разбрах! — прекъсна го Ежов. — Върви си!


>>	14.

	От магазина на НКВД на „Болшая Лубянка“ Шарок купи водка, вино, мезета, натъпка цяла чанта. Жилището му беше на Остоженка, на малката уличка „Зачатиевский“. През двайсетте години някакъв непман беше скроил апартаментчето от бивши господарски чертози. Непманът отдавна беше обърнал петалата нейде на Нарим или в Соловки, на мястото му се бе настанил един професор, но и той бе хвърлил топа на Колима или във Воркута, та жилището получи Шарок. Две стаи, кухня, баня, тоалетна, два стенни гардероба, ниша, изобщо, всичко както му е редът, и на Шарок му беше удобно — близо до Арбат, където живееха майка му и баща му, и за органите беше добре — когато служителят е в чужбина, квартирата се използва за явки с осведомители, ключовете са в отдела. Втория комплект ключове бяха у родителите му — те ходеха там в неделя, в деня за явки не — според уговорката. Каля веднъж намекна: „Искаш ли да наглеждам жилището?“ Той се позасмя: „Миличка, мислиш ли, че в _моето_ учреждение няма кой да го наглежда? Докато ме няма, да не си приближила насам.“ Каля изпълни единствено желанието си в банята винаги да виси пеньоарът й.
	Но когато той пристигаше в Москва, тя усърдно изпълняваше ролята на домакиня, разтребваше, миеше, чистеше, демонстрираше къщовност, вече три години се срещаха, демек, време е нещо да решаваме. И сега подреждаше масата, стройничка, весела, с големи и силни ръце. Беше довела приятелката си, високо момиче с черна коса и стройни нозе, с позлатени обици на ушите, приличаше малко на циганка. Представи му я:
	— Приятелката ми Аза.
	Пуфкайки с цигарата си, приятелката добави:
	— Циганката Аза.
	Така се представи и на Абакумов:
	— Циганката Аза.
	— Наистина ли? — усъмни се Абакумов.
	— Защо, не приличам ли?
	Аза закърши рамене също като циганка.
	— И ние ги умеем тези работи…
	За учудване на Шарок и Абакумов разтресе тлъстите си рамене, вярно, не като Аза, но горе-долу като циганите.
	— От нашия катун си — одобри Аза.
	— И ще спим в една шатра — заключи Абакумов.
	Държеше се така, сякаш познаваше момичетата отдавна, толкова бяха минали през ръцете му, че вече не различаваше познатите от непознатите. Влезе шумно, шофьорът донесе след него един пакет и си тръгна, щом получи нареждането кога и откъде да го вземе. А на Шарок Абакумов нареди:
	— Отваряй пакета!
	— Виктор Семьонович, защо? Нали виждате, на масата има всичко.
	— Едно подкрепление няма да навреди. Какво е казвал Наполеон? Какво е нужно за победата? Да се съсредоточат главните сили по главното направление. Какво ще кажете, момичета, прав ли е бил Наполеон Бонапарт? Чували ли сте за такъв? Чели ли сте Тарле?
	Ей че простак, помисли си Шарок, не може правилно едно име да произнесе. Пък и не е чел Тарле, чул е само, че Сталин е наредил да му се върне званието академик, и естествено веднага си е купил книгата му „Наполеон“, сложил я е в библиотеката си.
	— Знаем кой е Наполеон, чели сме. — Аза седеше, преметнала крак връз крак, и пушеше цигара.
	— Ще проверим — весело каза Абакумов, — а сега, милички, да похапнем, гладен съм като вълк.
	Каля междувременно беше разгънала пакета, извади на масата арменски коняк, наслага по чиниите хайвера, сьомгата, свинското варено, гроздето.
	— С какво ще започнем? — попита Абакумов и посегна към водката.
	— С каквото ни е в ръцете, с него ще започнем — тръсна обици Аза.
	— Правилно — погледна я Абакумов, — като ще пием, водка да е, като ще любим — хубавица да е, крадем ли — милион да е.
	Той пиеше чашка след чашка, караше и другите да пият: за запознанството, за жените — Каля и Аза, за роднини и близки… И лапаше като свиня, чак грухтеше.
	Юра пиеше с мярка. Предстоеше му разговор. Животът му беше поставен на карта. Щом скалъпват „дело на Шпигелглас“, значи им трябват участници. А Ежов го спасяваше с прехвърлянето в друг наркомат. Да знаеш, че те спасявам! А като не искаш, ще плащаш! Още тази нощ ще дойдат да го приберат. И ще заварят Абакумов в леглото с жена. По законите на другарството трябва да го предупреди. Но ще оцени ли той това? Веднага ще духне. И от затвора няма да го измъкне. Нека тогава се обвърже с него. Ако пък днес не дойдат, утре Абакумов ще вземе мерки. Трябва да го спаси. Инак, ако приберат Шарок, и той ще изгори. „С кого сте се срещали?“ — „С другаря Абакумов. Пиянствахме в моя апартамент с жени.“ Да го видим как ще отрича!
	Междувременно Абакумов си свали сакото, остана цивилен, разкопча си ризата, под която се показаха рунтавите му гърди, и вече зашари с косматото си ръчище под полата на Аза, тя пък се гъне ли, гъне, демек, вижте ме колко съм страстна — и тя вече се беше натряскала. Заблестяха и очичките на Каля, смее се, та се превива. А неговата глава трябва да бъде свежа. Абакумов може и да е с висок чин, но за трошене на кокали много ум не е нужен, в Париж не могат да пратят такъв, там трябват шпигелгласовци, судоплатовци, шароковци, хора, на които се крепи съветското разузнаване, — _професионалисти_. Той се е справял с генерал Скоблин, с министър Третяков, ще се справи и с простака Абакумов, ще го накара да се върже с тая работа, ще го изнуди. Само да не се напие. Шарок незабелязано си наливаше газирана вода вместо водка, добре че чашките бяха от дебело зелено стъкло, та не се виждаха мехурчетата, пък и Абакумов не го следеше какво пие. А той пиеше, ядеше, бъркаше под полата на Аза, а между другото и Каля попоглеждаше, бучкаше я с пръст в гърдите: „Ей това се казва балконче, браво, моме, всичко си имаш.“ Ако Шарок го нямаше, и двете щеше да ги тръшне в леглото.
	После поиска да пуснат грамофона, стана да танцува с Аза. Пиян, пиян, но се държеше на краката си, дебел, як, дори правеше фигури, без да е ясно танго ли танцува или „камаринская“, и в движение разсъбличаше Аза, разкопча всичко по нея, а тя нищо, само стрелкаше с поглед Каля и Шарок, клатеше глава: вижте, добри хора, какво ме прави тоя нахалник!
	Плочата свърши.
	— Къде можем да си починем? — изхриптя Абакумов.
	Шарок му посочи вратата на спалнята.
	Абакумов повлече Аза за ръката.
	— Хайде в шатрата, циганко малка!
	Аза пак стрелна с очи Каля и Шарок, сви рамене: вижте го какво прави с мен! Но безропотно последва Абакумов.
	Шарок и Каля легнаха на дивана.
	— На сутринта ще влезете двете в банята — каза й Шарок, — побавете се там, за да си поприказвам с Виктор Семьонович.
	Не стана нужда да чака сутринта. Тъкмо беше задрямал, и го събуди гласът на Абакумов. Шарок протегна ръка, запали аплика над дивана. Абакумов стоеше насред стаята, дебел, само по долни гащи, над тях беше увиснал коремът му. Аза седеше до масата по комбинезон.
	— Стига си спал, момко, пролет е навън… — Абакумов седна до Аза наля газирана вода. — Ставайте, приятели, да погуляем още.
	Шарок си навлече гащетата под чаршафа, стана и също приседна до масата.
	— Ставай, Каля! — нареди Абакумов.
	— Не ме гледайте, Виктор Семьонович, гола съм.
	— Чудо голямо! Не съм ли виждал голи жени?
	Каля се прикри с ръце и изтича в банята, върна се с пеньоар.
	Шарок кимна на Аза и каза:
	— Идете да се измиете. Аз ще ви повикам.
	Жените излязоха, скоро от банята се чу плискане на вода.
	Абакумов наля водка на себе си и на Шарок.
	— Хайде.
	Пиха.
	— Виктор Семьонович, исках да се посъветвам с вас за нещо.
	Шарок разказа разговора си с Ежов като по стенограма, каза също, че Ежов бе останал недоволен.
	Абакумов бучкаше мезетата с вилица, дъвчеше ту едно, ту друго и поглеждаше Юра.
	— Докладва ли на Судоплатов?
	— Кога? Николай Иванович ме пусна късно. Страхувах се да не закъснея за срещата с вас. Мислите ли, че Судоплатов може да ми помогне?
	— Не може — неочаквано трезво и внушително отговори Абакумов, — но трябва да знае. Ще го извика другарят Лаврентий Павлович Берия и ще го попита: „Известно ли ви е, че подмамват вашите служители да вървят в друг наркомат?“ — „Не, не ми е известно“ — ще отговори Судоплатов. „Аха, така значи, другарят Шарок води преговори зад гърба ви. Играе двойна игра! Как да оценим това?!“ Схвана ли мисълта ми?
	— Прав сте, Виктор Семьонович.
	— Днес, щом отидеш на работа, право при Судоплатов. Ще му разкажеш всичко, както го разказа на мен. Подчертай: „Не съм давал съгласие. Смятам, че съм длъжен да ви докладвам.“ И после си стой спокойно. Изчакай. Останалото ще свърша аз.
	Той изведнъж се наведе напред, погледна Шарок изпод вежди.
	— Абакумов не забравя верните приятели. Ясно?
	— Ясно, благодаря, Виктор Семьонович.
	— Да пием за това. Ти цялата вечер лочи минерална вода вместо водка. Видях те. Разбирам: готвил си се за разговора. Не те осъждам. Но сега да пийнем.
	Отметна глава назад и гаврътна чашката.
	— С твоята работа приключихме — каза Абакумов, — сега ще гуляем. Както се пее в песента: „Ще пием, ще се веселим, че кратък е животът да се насладим.“ Аза си я бива, опитна женска, ами Каля как е?
	Шарок мигновено изтрезня, схвана скрития смисъл на този въпрос.
	— Не съм за първи ден с Каля, Виктор Семьонович, дори смятахме…
	Абакумов го прекъсна, не го остави да довърши:
	— Тъкмо затова трябва да пробваш нещо свежо. Ще се разменим! Нямаше как, беше в ръцете на тази свиня. Ще иде днес при Ежов и ще изтърси: „Отбих се снощи у Шарок, като у стар колега, а той, кучият син, се напил и ви оплюва, разправя, че сте го примамвали да напусне органите, ей че животно, негодник!“ И тогава ще го отведат направо от отдела и ще го разстрелят, колко му е!
	— Как ще се справя след вас с Аза?
	— Ще се справиш, младо момче си! Ами къде са жените?
	Той стана, открехна вратата на банята…
	— Напличкахте ли се?! Как беше оная песен: „Момичките се къпят, циците им се люшкат…“
	— Сега ще се облечем, Виктор Семьонович — каза Каля.
	— Че защо ще се обличате? И без това ще се събличате.
	— А, не, така ни е по-удобно.
	Каля излезе по пеньоар, Аза — по комбинезон.
	Абакумов веднага наля водка на всички.
	— Хайде, момичета, подкрепете се.
	Шарок отиде в кухнята, повика Каля, мрачно и угрижено каза.
	— Говорих с него, обеща да помогне. От него зависи не само съдбата, но и животът ми. Схвана ли?
	— Да, да, разбира се — уплашено промълви тя.
	— Аза не му е харесала, давала го важна. Предупредих те: не ми води префърцунени. Ще трябва ти да отработиш нейния дял…
	Отначало тя не разбра за какво говори, после, когато смисълът на казаното стигна до нея, избухна:
	— Ти да не си откачил?! Ами че аз веднага ще се махна! Какви ги приказваш?!
	— Това, което чуваш. Заради мен, в името на моя живот. — Той с всичка сила стисна китката й. — Моля те. Кълна ти се, никога няма да си спомним за това. Толкоз! И да не ти хрумне да се ерчиш! Предупреждавам те! Не отидеш ли — за мен ще е смърт, но и за тебе ще е смърт!
	Върнаха се на масата.
	— Сега ще потанцуваме — развика се Абакумов с парче шунка в устата. — Юрка, настройвай музиката. Я хайде, Каля, да порипаме с тебе.
	Сграбчи я, притисна я до себе си, гол, дебел, космат, запристъпва из стаята, като се мъчеше да пъхне ръката й в гащетата си, и когато се озоваха пред спалнята, отвори вратата и побутна Каля навътре.
	Тя се извърна, умолително погледна Шарок.
	Той рязко, повелително й махна с ръка: върви!
	На сутринта Шарок отиде при Судоплатов, докладва за разговора си с Ежов.
	— Ваша лична работа е как да решите този въпрос — сухо забеляза Судоплатов.
	А вечерта извикаха Шарок при Лаврентий Павлович Берия.
	Шарок беше виждал Берия само на портрети. Разбира се, художниците го ласкаеха, но лицето на Берия и в живота се оказа неестествено гладко, сякаш го бяха надули с помпа и му бяха окачили пенснето.
	Освен Берия в кабинета имаше още двама: Судоплатов и някакъв офицер, който приличаше на Серебрянски, но с фини черти и живи очи, които го правеха красив и привлекателен.
	Шарок застана мирно и докладва за пристигането си.
	— Седнете!
	Като пронизваше Шарок с малките си очички, Берия попита.
	— Каква е ситуацията със Зборовски?
	— След смъртта на Лев Седов единственото, което той запази, е достъпът до работите на троцкисткия Международен секретариат — стегнато отговори Шарок.
	— Има ли възможност да бъде внедрен в обкръжението на Троцки?
	— Съвсем малка. Подозираха Зборовски в убийството на Седов. Подозрението отпадна. При Седов непрекъснато се намираше съпругата му Жана Мартен, Зборовски не бе докосвал храната на Седов. И все пак недоверието остана. Зборовски помоли Троцки за разрешение да отиде в Мексико. Троцки му отказа.
	Офицерът, който седеше до Судоплатов, изучаващо гледаше Шарок.
	— Какви перспективи виждате? — попита го Берия.
	Шарок прекрасно разбираше, че става дума за премахването на Троцки, но бе длъжен да говори само в предложените му рамки: за внедряването на човек в обкръжението на Троцки. Освен това разбра: отново получава шанс — може да стане човек на Берия. Като подбираше внимателно думите си, Шарок каза:
	— Струва ми се, че плановете за проникване при Троцки бяха поначало нереални. Беше предвидено да му се подхвърли човек от _белите_, генералите Туркул, Милер и Драгомиров подготвяха хора. В Турция и в Европа те имаха някакви шансове, но в Мексико — никакви. Охраната на Троцки се състои от американци и мексиканци, именно измежду тях трябва да се подбере човек. Най-добре мексиканец или във всеки случай испаноезичен човек.
	— Добре… — каза Берия и някакви нотки в гласа му подсказаха на Шарок, че е улучил десетката, неговите разсъждения съвпадат с плановете на тези хора. — На трети септември е свикан учредителен конгрес на Ⅳ Интернационал. Вие трябва още утре да заминете за Париж и да бъдете в течение на тази говорилня.
	— Слушам, другарю Берия!
	Обърна се към него на фамилно име. Би било глупаво да нарича „заместник нарком“ човек, който ако не днес, утре ще бъде нарком.
	— Вашите ръководители… — Берия кимна към Судоплатов. — С Павел Анатолиевич се познавате…
	— Тъй вярно, познаваме се.
	Берия се обърна към съседа на Судоплатов, представи го:
	— Наум Исакович Ейтингтон.
	Ейтингтон подаде ръка на Шарок, усмихна се.
	— Ще работим, нали?


>>	15.

	След като го наградиха с орден, положението на Вадим толкова се укрепи, че му връчиха еднодневен пропуск за Октябърската зала в Дома на съюзите за съдебния процес по делото на „Антисъветския дяснотроцкистки блок“. С подобна чест бяха удостоени само изтъкнати писатели, способни да създадат необходимото обществено мнение.
	Вадим не се съмняваше, че ще съумее да оправдае доверието. Реакцията му няма да бъде обикновен вестникарски отзив, каквито днес публикуват със стотици събратята му по перо: „Сурово наказание за мръсната банда убийци и шпиони“… „Да се унищожат!“, „Да се изтребят!“ и тем подобни изтъркани щампи. Той ще напише ярко изследване на психологията на политическото престъпление, ще прокара нишка от доклада на Бухарин на Първия конгрес на писателите през 1934 година до сегашния процес. Доклада за поезията… _за поезията_ е изнесъл шпионин и убиец. Но къде е границата, разделяща интелигента от престъпника? Плетньов, Левин, Казаков — лекари, призвани да изцеляват и спасяват, са станали помагачи, съучастници на Смъртта. Но къде е границата, разделяща хуманиста от престъпника? На тези въпроси той ще даде ясен, конкретен и достоен отговор: истинската интелигентност, истинската хуманност са възможни само при вярно служене на партията на Ленин-Сталин. Ето в такъв трябва да започне, а после вече ръката сама ще продължи.
	Като всички в залата Вадим следеше със затаен дъх това, което ставаше на сцената. Господи! Бухарин и Риков — бившите ръководители на партията и държавата, Ягода — всесилният глава на НКВД, само името му вдъхваше ужас, народни комисари, секретари на ЦК на партията, властвували над съдбите на милиони хора, сега седят жалки, смазани на подсъдимата скамейка, послушно стават, послушно сядат, без колебание си признават най-страшни престъпления. Вадим не знаеше и не искаше да знае на каква цена са изтръгнати от тях признанията. Можеше само да се досеща за това, като си припомняше бръснаря Сергей Алексеевич с неговите избити зъби, със страшните синини по лицето. Но не изпитваше нито капка съжаление към тези хора. Не бяха ли те, които създадоха системата, при която всички са длъжни да бъдат „вацлавовци“?! И точка на глупавите угризения на съвестта!
	Вадим седеше на един от задните редове, но Октябърската зала не е голяма, всичко се вижда. Той веднага позна Бухарин и Риков, всички ги познаваха от портретите им, позна и професор Плетньов, Дмитрий Дмитриевич — учителя на баща му, който често им бе гостувал и баща му го бе наричал огромен талант, дори гений, един от най-великите лекари на света. Миналата година в една юнска „Правда“ излезе статията „Професор — насилник и садист“. Докато преглеждал една пациентка, професор Плетньов я бил захапал по гръдта и в резултат на тази травма и на тежкия душевен потрес жената останала инвалид. Бе цитирано и нейното писмо, което вестникът наричаше „потресаващ човешки документ“. Още на другия ден започна вестникарската кампания. Професори, видни лекари, медицински колективи заклеймяваха шейсет и пет годишния „насилник и садист“. Но Вадим не видя името на баща си в този списък, Андрей Андреевич не се изказа и на извънредните заседания на Всерусийското и Московското терапевтични дружества. Положението на Вадим беше деликатно: баща му не иска да се изкаже, неговото мълчание може да струва скъпо и на Вадим. Но не посмя да каже това на баща си, страхуваше се от гнева му, от неговите упреци, дори разобличения — имаше чувството, че баща му се досеща за „Вацлав“, а може би дори знае. Нима от разсеяност е оставил някое донесение на бюрото в стаята си, а баща му го е прочел? Би било ужасно. Може би затова той не му честити ордена и изобщо престана да се интересува от неговите работи. Но тогава, през Юни трийсет и седма година, Вадим съвсем миролюбиво бе попитал баща си:
	— Каква е тая история с Дмитрий Дмитриевич?
	— Нали четеш вестници, сигурно знаеш.
	— Да, разбира се, чета. Чета и отзивите на неговите колеги. Колегите му го осъждат.
	— Не всички! — бе го прекъснал баща му. — Далеч не всички! Егоров, Соколников, Гуревич, Канабих, Фромхолц, Мясников отказаха да подкрепят тази гнусотия. И твоят баща, между другото, отказа.
	— Всеки има право на лично мнение — примирително бе казал Вадим.
	Тогава не можа да каже нищо друго. Дали тогава Плетньов бе признал, или не, никой не знаеше, получи две години условно и не след дълго отново бе арестуван, но вече по делото, което се гледа днес в Октябърската зала и по което Плетньов си признава престъпления, по-тежки от опита да изнасили някаква си истеричка.
	Вадим слушаше разпита на Плетньов с особено внимание. Каквото и да приказваме, има нещо особено в съветската власт, тя прегазва най-велики авторитети и репутации. Страховита, непобедима сила, тежко на онзи, който застане на пътя й.
	Какво ще каже баща му _сега_? Плетньов лично си призна престъпленията! И то какви престъпления! Сега го чака разстрел. Разстрел чака и всеки, който се опита да каже една дума в негова защита. Сега вече баща му няма да се измъкне! Ще трябва да изрази отношението си. Плетньов бил негов учител, негов приятел. Нищо! Хората се отричат от бащи и майки, от братя и сестри, от синове и дъщери, а пък от _колеги_, от учители и ученици сам Бог е наредил да се отричаш.
	Бе забранено да се водят записки в залата. Но Вадим трябваше да запише мислите и впечатленията си още днес, под прясното впечатление от процеса. И го направи още щом се прибра. Работеше с упоение.
	Скоро си дойде от работа баща му, свали сакото, облече домашния халат, но както винаги, остана с вратовръзката, погледът му беше мрачен, уморен. Вадим разбираше, че разговорът за Плетньов ще му бъде неприятен, но не можа да се въздържи. Пък и не биваше да отлага. Баща му няма да посмее да възрази, а и няма какво да възрази. И той ще го накара да уволни Феня и да прекрати всякакви контакти с Вика, защото той още ги поддържа чрез оная дамичка Нели Владимирова. Пък и му беше трудно да си откаже удоволствието да си върне на баща си за предишния разговор за Плетньов. Сега вече баща му няма да посмее да говори като миналия път: брътвежи, гнусотии, подлости, измишльотини, провокация. Ще трябва да търси други думи, други изрази.
	Както оглозгваше пилешката кълка (той обичаше да вечеря със студено пиле и Феня, когато си тръгваше вечер, винаги оставяше вечеря), Вадим каза:
	— Бях в Дома на съюзите, на процеса, ще ти кажа, че беше ужасна гледка.
	Баща му мълчаливо се хранеше.
	— Бухарин, Риков, Ягода — те са изпечени политикани, за тях всичко е ясно. Но лекарите — Левин, Казаков и най-важното, Дмитрий Дмитриевич Плетньов! Просто не вярвах на ушите си, всичко си призна.
	Наведен над чинията си, баща му продължаваше да яде.
	— Гледах само него, рекох си, че може да е подставено лице, актьор. Не, той беше, Дмитрий Дмитриевич, толкова пъти съм го виждал тук, у нас, в тази стая, той беше, неговият говор, неговите движения.
	Баща му мълчаливо продължаваше да яде, не поглеждаше Вадим.
	— Не разбирам какво го е накарало?! Да убие Куйбишев, Максим Горки…
	Андрей Андреевич остави вилицата и ножа на чинията, избърса устните си със салфетка, облегна се назад и като гледаше някъде покрай Вадим, спокойно каза:
	— Дмитрий Дмитриевич не е лекувал Куйбишев.
	— Но…
	— Повтарям. — Андрей Андреевич повиши тон, но продължаваше да гледа някъде покрай Вадим. — Дмитрий Дмитриевич не е лекувал Куйбишев. Куйбишев е починал скоропостижно от парализа на сърцето след напрегнат работен ден. Имало е аутопсия, причината за смъртта е била запушване на дясната коронарна сърдечна артерия от тромб. Но, каквото и да е било, Дмитрий Дмитриевич не е лекувал Куйбишев.
	Той си пое дъх…
	— Колкото до Горки, той дълги години е страдал от тежко белодробно заболяване — хроничен гноен бронхит с бронхоектази, пневмосклероза, емфизем на белите дробове и сърдечно-белодробна недостатъчност. Винаги е кашлял и непрекъснато е пушел, макар че лекарите са настоявали да откаже цигарите. Получавал е дори белодробни кръвотечения. На Капри, в Крим му е олеквало, но всяко връщане в Москва е предизвиквало пневмония. Същото се е случило през юни 36-а година. Лекуваха го Кончаловски, Ланг и Левин. В тяхно присъствие Дмитрий Дмитриевич на няколко пъти го е преглеждал. Лечението е било абсолютно правилно, но е било невъзможно да спасят Горки. Медицинското заключение за смъртта му е подписано от наркома по здравеопазването, от всички лекуващи лекари, а освен тях и от професор Сперански и професор Давидовски, които са извършили аутопсията. Нито един от тези лекари не е викан в съда дори като свидетел. Нито един! Не са им трябвали! Стовариха всичко на Плетньов и на горкия Левин. „Шайка безжалостни злодеи“! — Неочаквано Андрей Андреевич удари с юмрук по масата. — Не те са безжалостни злодеи, а онези, които ги съдят, именно те са „безжалостни злодеи“!
	— Татко! — възкликна Вадим. — Опомни се! Какво говориш? Пред съда бе представено заключението от медицинската експертиза.
	— Експертиза ли?! — Андрей Андреевич най-сетне погледна Вадим в лицето, но в погледа му имаше толкова презрение и омраза, че Вадим се почувства неловко. — Тези отрепки ли наричаш експерти?! Бурмин — ръководителят на експертизата — е бездарник, лакей и страхливец! От десет години се занимава с кисловодската минерална вода, отдавна е забравил и малкото, което е знаел по терапия. Кого е подбрал за комисията си? Шерешевски и Росийски… Те не са терапевти, те са ендокринолози, не могат да бъдат експерти по делото на Плетньов! — Той отново изгледа Вадим с омраза и презрение. — Какъв позор! Шерешевски беше приятел на Плетньов, ходеха си на гости и ето че го предаде. Предатели, предатели, навсякъде, на всяка крачка предатели.
	Вадим потрепери. В думите на баща му, в неговия пълен с омраза поглед отново се съдържаше намек.
	Андрей Андреевич си пое дъх, постара се да се овладее и се опита да говори по-спокойно:
	— Единственият, който имаше _професионално_ право да участва в експертизата, е Виноградов, той не че е гений, но е приличен практик, ученик е на Плетньов. И ето че ученикът предава учителя. Уплашил се е!
	Той отново задиша тежко, тревожно погледна Вадим, вдигна пръст и с пресекващ глас каза:
	— Бог няма да им го прости. И на неправедните съдии. И на лъжесвидетелите.
	Това, което наговори баща му, беше предостатъчно, за да го разстрелят. Ако говори същото пред своите сътрудници и приятели, още утре ще го арестуват. Как ще изглежда тогава Вадим?! Баща му — осъден народен враг, сестра му — в Париж, омъжена за антисъветчик. Тогава вече никакви ордени и никакви „вацлавовци“ няма да му помогнат. Голяма работа, бил „Вацлав“! Половината подсъдими на тези процеси са „вацлавовци“!
	— Татко, не се вълнувай! Нали знаеш, че за теб е вредно да се вълнуваш — подзе Вадим, — но сам помисли. Плетньов е един от най-големите ни терапевти, ти дори го нарече „гордост на нашата медицина“. Каква полза има правителството да го унищожава? Още повече, ако няма никаква вина, както казваш ти.
	— Има, има вина! — закрещя Андрей Андреевич, разкопча яката на ризата си и замята глава. — Има вина, но не онази, която му приписват, а че прекалено много знае… Да, да! Когато убиха Орджоникидзе…
	Вадим се надигна на стола си.
	— Татко, съвземи се, какво говориш?!
	— Седни! Знам какво говоря. Орджоникидзе е бил убит, или се е застрелял, там е имало огнестрелна рана. А в медицинското заключение са написали: „Парализа на сърцето“. Дмитрий Дмитриевич отказал да подпише това заключение. Лично ми го разказа. Той е нежелателен свидетел, затова е саморазправата с него. Отначало го наклеветиха, че е насилник, а сега му приписват убийства.
	— Но нали той всичко си е признал.
	— Измъчвали са го, затова е признал. Нали те всички си признават на вашите процеси.
	Вадим протестиращо махна с ръка.
	— Да, да! Не рипай! Именно на вашите процеси. Изтръгвате признания в подземията на Лубянка. Вашата престъпна власт…
	— Татко, татко, престани! — завика Вадим.
	Като размяташе глава и опипваше разхлабената си вратовръзка, сякаш го душеше, Андрей Андреевич повтори:
	— Престъпна власт… Престъпна власт… Всички сте престъпници, разбойници… И ти… И ти си престъпник… Статиите ти са подли, долни, ти преследваш, унищожаваш почтени хора… Тази престъпна власт те е купила… Знам…
	Боже мой, сега ще каже за „Вацлав“. Не, не, не бива да го допусне! Вадим закрещя:
	— А тебе не са ли те купили?!
	Старецът го погледна слисано.
	— Кой… Какво говориш?!
	— Нали ходиш при тях, лекуваш ги — викаше Вадим, — те те ласкаят, хората нямат какво да ядат, а тебе те затрупват с продукти. — Той отблъсна чинията. — Откъде са тези пилета?! От тях! Да, аз служа, но служа на идея, а вие служите заради пилета. — Той отново блъсна чинията. — Яхнали сте народа, а на всичко отгоре го заливате с кал. Горки правеше всичко за вас, спасяваше ви. Кои ти издейства този апартамент? Горки! А вие как му се отплатихте? Отровихте Горки…
	Безсилен да продума, Андрей Андреевич трескаво поемаше въздух и размахваше двете си ръце срещу Вадим.
	— Да, да, чух с ушите си. Тук, в тази стая, се смеехте: „Нарекоха на Горки театър, улица, град, сега и съветската власт трябва да се преименува на Горчива власт*“. Чух ви, чух, с ушите си ви чух! Когато ме наградиха с орден, ти дори не ми честити, а когато на теб ти дадоха звание „Заслужил деец на науката“, вдигна банкет, празнува, прие наградата си с удоволствие, а сега излиза, че аз съм бил подлец и нищожество. Стига, край! Знам отношението ти към мен. Заради Вика продължаваш да другаруваш с тази дамичка, Нели Владимирова, а Вика е омъжена за чуждестранен шпионин и ти явно одобряваш това. Тази година смяташ да ходиш в чужбина, да се срещнеш с Вика, и тя ще ти пробута някоя шпионска задачка от мъжленцето си, а ти, нали си глупак, с удоволствие ще я изпълниш. И аз съм длъжен да живея под заплахата, че някоя нощ ще дойдат да ни приберат и двамата като чуждестранни шпиони. Н-не! Не желая да живея под такава заплаха! Не желая да слушам антисъветски приказки дори от баща си! Не желая! Омръзна ми! Ом-ръз-на ми! Отдавна ти предлагам да заменим апартамента, ти отказваш. Какво пък, ще го направя сам, имам право, законът е на моя страна. И не те съветвам да възразяваш срещу размяната! Да, да! Не те съветвам! Не ме принуждавай да _кажа_ пред съда истината, поради която не можем да живеем заедно.
	[* Прилагателното „горький“ означава на руски „горчив, лют“, а преносно „злочест, нещастен, тежък, тъжен, печален“. Б. пр.]
	Докато траеше този монолог, Андрей Андреевич опипваше вратовръзката си, мяташе глава, опитваше се да произнесе някакви думи, но освен „ти…“, „ти…“ не можеше да изговори нищо и най-сетне замлъкна, затвори очи. Главата му увисна настрани… Вадим скочи, подхвана баща си. Старецът отново задиша трескаво, леко отвори едното си око, погледът му беше безсмислен, отново го затвори. Вадим с усилие го довлече до дивана, намести го, сложи възглавница под главата му, свали му обувките, покри го с одеяло.
	Андрей Андреевич лежеше със затворени очи, ту трескаво гълташе въздух, ту утихваше напълно, сякаш не дишаше.
	Трябваше да повика „бърза помощ“.
	Но с баща му се бяха случвали такива неща, сърцето му беше слабо, но винаги минаваше без „бърза помощ“, не разрешаваше да я викат. Ще полежи, ще пийне валериан или нещо друго, той има някакви капки. Разбира се, и сега ще му мине… Ще дойде линейката, а баща му дотогава ще е станал. Не е удобно да безпокоиш хората напразно, да пращат кола за нищо.
	Баща му лежеше със затворени очи. Вадим се наведе, ослуша се, май че дишаше! Взе ръката му, дълго търси пулса, най-сетне май го намери. Слава богу, ще оцелее. Горкият му баща. Какво ли го чака? Не е роден за съвременния живот, обречен е на арест, на затвор, на мъчения, страдания, позор. И Вадим не може да живее в очакване на катастрофата, която ще го сполети, ако арестуват баща му, той няма да понесе баща му да го нарече „Вацлав“. Отиде до телефона, вдигна слушалката, чу сигнала, затвори. Мислите се оплитаха в главата му.
	О, Боже, какво да прави, какво да прави? Как да живее в ежечасно, ежедневно, еженощно очакване на катастрофата? Баща му сам си проси ареста, не разбира, че в днешните условия няма място за понятия като почтеност и съвест.
	Ами ако този пристъп не мине, ако не е като предишните?
	Вадим взе слушалката, набра 03, даваше заето.
	Ама защо старците са толкова егоистични? Като са с единия крак в гроба и не ги е страх от смъртта, поне да не повличат към гроба и другите! Пожали сина си, татко! Та нали синът ти дори не е започнал да живее! Та възраст ли са 28 години?… Не, той няма да се остави да го погубят, ще прощаваш, татко, няма да се остави, няма да се остави! О, Боже, но какво да прави, какво?
	Вадим погледна часовника си — осем и половина. Когато ходи вечер у Феоктистови, Феня обикновено се прибира в десет.
	Вадим отиде в банята. В домашната аптечка, окачено на стената малко шкафче с инкрустирана на вратичката змия, намери валериановите капки, погледна датата на производството. Миналогодишни бяха. И без това трябва да се изхвърлят. Сложи шишенцето в джоба си, върна се в трапезарията, отиде до дивана, наведе се над баща си.
	— Татко!
	Баща му не отговори. Вадим се взираше в лицето му, дори клепачите му не трепкаха. Взе ръката му, беше студена, пусна я — ръката безжизнено увисна, докосна пода. Може би баща му спеше? Е, така е по-добре, ще се наспи и всичко ще мине. Вадим отвори прозорчето — да има повече въздух в стаята. Разбира се, всичко ще се оправи. А това, което се мярна в мислите му, няма значение, глупости, не бива да мисли за това, каквото ще стане, ще стане. А сега ще отиде в аптеката за лекарство. Старото лекарство не върши работа, затова отива за ново.
	По пътя към аптеката Вадим напипа в джоба си шишенцето с валериановите капки, без да го вади от джоба си, отвинти капачето и като стисна шишенцето в юмрук, изля течността върху мръсния пролетен сняг. Валерианът беше стар, миналогодишен, и без това не вършеше работа, но не биваше да го видят как го излива, може да си помислят някоя глупост. От време на време срещаше хора, угрижени, уморени, те бързаха да се приберат вкъщи. Колко много непознати лица се появиха на Арбат. Всичко минава. И всички си отиват. Тук някога минаваше майка му, майка му отдавна я няма, минаваше Вика и слава богу, вече няма да се появи в Москва, минаваше бръснарят Сергей Алексеевич, и той изчезна завинаги, и Саша Панкратов свърши в Сибир, и Юрка Шарок не се вижда — преместили са го в друг град, а може и да са го разстреляли — и с такива като него много не се церемонят. Лена Будягина е изселена, изчезна и Нина Иванова, всички се пръснаха, никого няма. И баща му ще си отиде. И той, Вадим, ще си отиде, когато му дойде времето. Всичко е условно, всичко е бързотечно, година повече или по-малко — в историята човешкият живот е само миг. На ъгъла на Арбат той незабелязано пусна шишенцето в едно кошче.
	В аптеката Вадим търпеливо изчака опашката. Познаваше и касиера, и аптекаря. „Нещо за сърце — помоли Вадим, — баща ми не е добре със сърцето.“ Дадоха му и валериан, и капки на Уотчъл, Вадим благодари и изведнъж си помисли: добре е, че намина насам, добре е, че го видяха, и той не знаеше защо си помисли това, но си го помисли. Сега ще се прибере вкъщи. Да се надяваме, че баща му е по-добре, той ще му покаже купените от аптеката лекарства. Погледнал в банята, не намерил, изтичал до аптеката, на, вземи и най-важното, не се вълнувай, нали виждаш какво става.
	Андрей Андреевич лежеше в същата поза. Вадим го извика, баща му не отговори. Вадим се наведе, но не чу дишане, взе ръката му, пусна я, ръката пак така безжизнено увисна до пода.
	Вадим набра 03, поиска незабавно да пратят „бърза помощ“ у професор Марасевич. Какво му е? Силен сърдечен пристъп. Адреса? Той каза адреса.
	След двайсет минути, придружен от двама санитари с носилки, в апартамента влезе млад лекар с бяла престилка, наметната върху палтото. И престилките на санитарите бяха облечени върху палтата.
	Почти веднага си дойде и Феня, замята се, занарежда, Вадим я скастри.
	Лекарят приседна на дивана до Андрей Андреевич, напипа пулса, преслуша сърцето, отвори клепачите. После стана.
	— Мъртви не вземаме.


>>	16.

	Покрай стените железни кревати, на таблите им кърпи, маса без покривка, четири стола, кухненско шкафче със съдове. Дрехите висят на забити в стената пирони. Ако не беше детското креватче, тясната стаичка щеше да напомня студентско общежитие.
	— С нас живее Маша, бившата ни домашна помощничка — обясни Лена, — сега е чистачка в една фабрика, през почивния си ден гледа детето, а аз обикалям учрежденията.
	Такава безизходна нищета Варя още не беше виждала. Всички наоколо бяха бедни, но това беше бедност дългогодишна, привична, хората се бяха приспособили към нея. Върху Лена нищетата се бе стоварила внезапно — бе изхвърлена от жилището, изгонена от работа, ограбена и окрадена, лишена от каквито и да било средства за съществуване.
	Лена обличаше Ваня, тръгваше за магазина. Варя предложи да иде вместо нея.
	— Има опашка — предупреди я Лена.
	— С дете не пускат ли без опашка?
	— Кого днес пускат без опашка?
	— Ще почакам.
	— Е добре, благодаря ти, ето пари, купи две бутилки кефир.
	— А нещо друго?
	— В никакъв случай, нищо друго не ни трябва.
	Освен кефир Варя купи сметана, топено сирене, десет яйца и триста грама мармалад.
	— Искаш да ни направиш пир? — Лена укорително поклати глава. — Не прави това друг път. Чувствам се неудобно.
	— Другия път ще видим — усмихна се Варя.
	Към нея с неуверени леко криви крачета приближи Ваня, хвана се за полата й. Хубавичък, беличък (на Шарок прилича, помисли си Варя), впери в нея сините си очички. Лена го взе на ръце, седнаха на масата.
	— Три пъти ни обискираха. — Тя наля в една чашка кефир, сложи филийка хляб в ръцете на сина си, целуна го по главичката. — Един обиск на „Грановский“, когато арестуваха татко, втори на вилата, трети тук, когато арестуваха мама. Взеха ни всичко — пари, скъпоценности, облигации, книги, моите рокли, татковите костюми, нали всичко беше от чужбина, как могат да го оставят? Двете стаи запечатаха веднага, всичко, което имаше там, веднага изчезна — таткови и мамини документи, грамофонът и дори велосипедът на Владлен. Написах заявление, помолих да ни върнат най-необходимото, никой не ми отговори. След обиска ме накараха да подпиша, че нямам претенции към НКВД, заплашиха ме: „Ако не подпишете, нищо няма да ви оставим.“ Грабеха буквално пред очите ни, чупеха ключалките на куфарите. Всичко отнесоха, дори гардероба, изглежда, и горкият гардероб е бил антисъветски.
	Тя пак целуна сина си по главичката, погледна Варя изпод вежди.
	— От работа ме изгониха веднага щом арестуваха татко, съкратиха длъжността ми, след една седмица я възстановиха и взеха друг човек.
	— А какво работеше? — Варя реши също да й говори на ти.
	— Преводачка от английски. Знам и френски. Но не ме вземат. Обадете се след седмица, после след още една седмица, а един тип ми каза: „Сменете си името.“ Представяш ли си, и това — когато исках да стана нощна чистачка, да мия подове и тоалетни. Видях една обява: търсят пощальони. За мен беше удобно, писмата и вестниците мога да ги разнеса, докато Владлен още не е тръгнал за училище, все пак щеше да наглежда Ваня. Отидох. Казват ми: „Напишете заявление и утре елате в шест сутринта.“ Отивам на другия ден, те гледат в земята. „Извинете, мястото е заето.“ След няколко дена гледам — обявата още виси. И въпреки това обикалям, обикалям… И в НКВД, и на „Кузнецкий“ 24, и в прокуратурата, и във военната прокуратура, търсих татко из затворите, мама… Не открих никого, осъдили ги „без право на кореспонденция“, значи, вече ги няма… Така да ми бяха казали, но не, трябва да обикаляш затвор след затвор, гише след гише, измъчват хората!
	— Това ми е познато.
	— Така ли? И някой от твоите ли е арестуван?
	— Носех колетите за Саша Панкратов.
	Лицето на Лена потъмня.
	— Всички сме виновни пред Саша, не му помогнахме тогава…
	— Но какво можехте да направите?
	— Не знам какво точно, но трябваше да направим нещо. Да пишем писма, заявления, да ходим в НКВД, при прокурорите, да защитаваме другаря си. Тогава едва се започваше. А ние мълчахме. Сега си плащаме за това. И аз, и баща ми, и вуйчото на Саша, хиляди, милиони хора плащат.
	— Започна се по-отдавна: от колективизацията и разкулачването.
	— Да, разбира се. — Лена пусна детето, то отиде при кубчетата си, седна на пода. — Но тогава аз живеех в чужбина, не съм виждала какво е било. А Саша — това стана пред очите ми. Не знаехме, че ще засегне и нас. И сега, когато виждам хората да се отвръщат от мен, си мисля: това ще сполети и вас и тогава ще си спомните за хората, които сте отбягвали. Та нали през тези три, по-точно, четири години и аз нито веднъж не посетих майката на Саша. Не исках да се докосвам до чуждото страдание, пазех собственото си спокойствие и съм наказана за това. Ето какви мисли бродят из главата ми, Варенка. Срам ме е, срам ме е.
	— Всеки има по нещо, за което го е срам да си спомня — каза Варя.
	Лена въздъхна, погледна часовника си, после Варя.
	— Сега Владлен ще си дойде от училище. Та искам да те предупредя. Той е на тринайсет години и е изцяло под влияние на пропагандата, прочете във вестниците всички отчети за процеса срещу Бухарин-Риков, вярва на всяка дума, проклина подсъдимите, казва, че трябвало да ги сложат в клетки, да ги държат там като зверове и хората да ги заплюват. Проклина и мама и татко, казва: „И те са като Бухарин и Риков.“ Мечтаеше да стане летец, разбира, че сега това е невъзможно, макар че е авиомоделист, способен е в тази област, но вече отказаха да го пратят на съревнование на авиомоделистите, чувства се отхвърлен от обществото и за всичко обвинява мама и татко. Дори в училище се е отрекъл от родителите си.
	— Не е той първият.
	— Да, но аз познавам други деца. Нашите родители се бореха за идеите си. Кой да знае, че после всичко ще бъде удавено в кръв… Но не мога да втълпя това на Владлен. Нито капка съжаление нито към татко, нито към мама. Впрочем и родителите ни бяха откъснати от нас, децата, не им стигаше време за нас, занимаваха се със своите партийни, държавни работи. — Тя посочи Ваня, който си играеше с кубчетата. — Сещаш ли се чий син е?
	— На Юра Шарок.
	— Ужасна, недостойна връзка, моя лоша грешка — спокойно изрече Лена, взряна в очите на Варя, — но знаеш ли с какво ме привлече той освен всичко друго? Колкото и да е странно, със семейството си.
	— Така ли? — сви рамене Варя. — Не съм виждала по-гадни хора.
	— Сега и аз го разбирам. Но тогава по контраст с моя дом ми се стори — ето едно _истинско_ семейство, задружно, единно. А у нас… Не си спомням случай да седнем вечер заедно на масата, всички се хранехме в различно време. Така растяхме… Не питай Владлен за татко и мама, не говори с него за политика, като всеки юноша той е жесток в убежденията си.
	Варя кимна.
	— Добре, ще имам предвид.
	От двора се дочу шум. Лена отиде до прозореца, тихо извика Варя.
	— В този блок всеки ден стават такива неща.
	Пред входа разтоварваха четири камиона — нанасяше се ново семейство: дебел служител от НКВД в униформа и с пистолет на хълбока, неговата шумна, креслива жена, две светлоруси момиченца по на седем-осем години. Служителят от НКВД командваше товарачите, те бяха девет-десет души и разопаковаха багажа.
	— Нашите шкафове, маси, дивани — каза Лена, — всичко беше държавно, навсякъде висяха инвентарни номерца. Хората бяха равнодушни към вещите. А тези — старинни павловски мебели, огледала, маси, бюфети, кресла, роял!
	— Всичко е крадено, ограбвано — каза Варя. — Ако имах сега една картечница, щях да изпозастрелям всички до един, дяволите ги взели!
	— Варя, никога не говори такива неща, никога и на никого, дори на най-близкия си човек.
	— Че какво толкова? — позасмя се Варя. — Казах го за товарачите. Като мухи без глави са! Не могат ли да обслужат както трябва служителя от нашите доблестни органи?!
	— Не говори така дори за товарачите.
	— Добре, ще помълчим.
	От училище си дойде Владлен, мрачно поздрави Варя, хвърли на леглото охлузената си брезентова чанта, Лена му сложи да обядва: зелева супа без месо и просена каша. Той яде, не благодари и излезе, без да каже кога ще се прибере.
	— Трябва да реша нещо за Владлен — въздъхна Лена. — Миналата седмица изселиха осемдесет и пет семейства от нашия блок. Какво беше, боже! Погром! Само дето не разхвърляха перушината от възглавниците. Дворът беше пълен с хора на НКВД, хвърляха по колите хора, куфари. Носят се слухове, че имало вече списък на още шейсет семейства, сигурно и аз съм в това число. Какво ще правя с Владлен на новото място? И тук не мога да го изхраня, а момчето расте, организмът му се нуждае от храна. Обувките му се скъсаха, с какво да му купя нови? Нямам какво повече да продавам. Всичко, което имам, го виждаш на мен. Тежко ми е да го мисля, но явно трябва да дам Владлен в детски дом, ходих в районния изпълком, изпратиха ме на „Даниловский вал“, в детския разпределител на НКВД, но там е ужас, детски затвор.
	— Там разпределят за детски домове, а в тях е по-сносно.
	Лена отново въздъхна.
	— И други ми го казват. От нашия блок много майки дадоха там децата си, успяха, преди да ги изселят. Явно ще трябва да дам Владлен, той самият го иска. Веднъж нямахме какво да ядем, почна да капризничи, изкара ме от търпение и му казах: „Ще те дам в детски дом, там ще те нахранят.“ Той ми отговори: „Много добре. Поне ще се отърва от тази проклета фамилия.“
	— Какво ще стане с Ваня, ако те изселят? — попита Варя.
	— Ще дойде с мен. Ще си намеря работа, нали не могат да ни уморят от глад.
	— Ти ще работиш, а синът ти с кого ще остава?
	— Не знам… Но нали не мога да изоставя детето си! Е, ще умрем двамата. На някои семейства разрешиха да си изберат град, където да ги изпратят, но аз не знам какво да избера. Имам някакви далечни роднини в Мотовилиха, в Баку, не ги познавам, дори адресите им не зная. Пък и хората сега се страхуват от всичко… Понякога ми се иска да заспя и да не се събудя, да не се връщам в този кошмар.
	— Ако все пак ти дадат възможност да избереш града, кажи Мичуринск, там живее една моя леля, вярно, старичка е, но е още бодра и е много добра жена, живее сама, ще можеш да се настаниш при нея. Ако не ти дадат Мичуринск, поискай Уфа.
	— Защо Уфа?
	— Защо Уфа?… — повтори Варя. — Знаеш ли, Саша е вече на свобода.
	— Така ли?
	— Отби наказанието си, но няма право да живее в големи градове. Шофьор е в Уфа, Софя Александровна му пише до поискване, та и ти, щом пристигнеш, му прати една картичка до поискване.
	Лена помисли и отрицателно завъртя глава.
	— Не става. Саша е осъждан, аз съм „дъщеря на народен враг“, още повече ще му усложня положението. Нямам право на това. Ако ми позволят да избирам, Мичуринск е по-добре — ще има при кого да ида от гарата, да пренощувам първата нощ. Но най-вероятно е да не ме попитат къде искам, просто ще ме изселят и толкоз.
	— Но все пак, ако те попитат… — настоя Варя.
	— Тогава ще поискам Мичуринск, но дали твоята леля ще ме приеме с детето?
	— Непременно ще те приеме. Ще й пиша.
	— Благодаря ти. Това много ще ми помогне.


>>	17.

	Саша и Глеб обикновено вечеряха в ресторант, цените не бяха много по-високи, отколкото в стола, за сметка на това можеха да седят и до дванайсет часа, ако искат. Понякога здравата се напиваха. Глеб беше свикнал с това, Саша и той свикваше. Не се знае какво ще стане утре, да поживеем днес.
	Веднъж Глеб каза:
	— Днес в ресторанта ще видиш нашето началство.
	— Мария Константиновна ли?
	— Една важна лелка от Москва е дошла в командировка, позната на Машка. Та й устройва прием, разбира се, за сметка на Семьон. И Нонка е с него.
	— Ами ние за какво сме им?
	— Те са си те, приятел, ние сме си ние. Те ще хапнат котлети „дьо волай“, а ние с тебе ще ударим по водчица със сельодчица.
	В ресторанта Саша и Глеб седяха, както винаги, в ъгъла, а Семьон със своите дами — в средата на залата, около тях подтичваха сервитьори начело с администраторката, значи, гледаха на тях като на високи персони.
	От мястото си Саша виждаше добре цялата компания: Семьон, Нона и двете жени. Брюнетката, както му каза Глеб, беше Мария Константиновна, втората — пищна, червенокоса — високопоставената персона от Москва. Красивите, добре гледани и облечени дами, на по трийсет и пет или нещо такова, привличаха вниманието. Оркестърът свиреше мелодии от филми, певицата не пееше цигански романси.
	— Тъкмо заради тая мадама бичат само Дунаевски и Блантер — забеляза Глеб, — спазват идеологията. Но женските са — да ти дава Господ!
	Семьон Григориевич се обърна, погледна към Саша и Глеб. Те уловиха погледа му, но не го показаха. След Семьон се обърнаха и дамите.
	— Семьон показва отбора си. — Глеб намигна на Саша. — Машка тук е сила, много пробира мъжете, опитах да я сваля, даде ми пътя. Ето че Семьон си хвали стоката, тоест тебе: какъв интелигентен асистент имам, с висше образование, от Москва е. Ухажва женорята. Московчанката, между другото, е инструктор на ЦК по театрите, голяма клечка. С Машка са били състудентки. Машка затова е толкова смела, защото има човек в Москва, ще я отърве, ако нещо сгафи. Добре е да си имаш такъв човек в Москва, а?
	— Сигурно не е лошо…
	— Голяма сила. Ако искаше да ми помогне, моментално можеше да ме уреди. То се знае, както си го правят в ЦК, по телефона. — В гласа на Глеб зазвучаха началнически нотки. — „Разглеждахме тук творбите на художника Дубинин. Интересни творби.“ Схващаш ли, приятел, няма оценка: интересни и толкоз. „Има мнение.“ Ясно? Не решение, а само мнение. „Трябва да се помогне на другаря“ — това по тяхному значи не официално, а по човешки. С една дума, „изпращаме ви Глеб Василиевич Дубинин за длъжността главен художник на театъра.“ И ще ме вземат, гък няма да кажат.
	— Ти ставаш и за актьор!
	— За всичко ставам, приятел!
	На другия ден двете дами, придружени от Семьон Григориевич, дойдоха в Двореца на труда. Седнаха, оставиха палтата до себе си, а не в гардероба, значи се бяха отбили за малко.
	В залата имаше много от предишните ученици на Саша, помагаха му. Когато Саша пляскаше с ръце и възвестяваше: „Така, внимание“ или „Така, готови“, всички гледаха какво показва той. Днес разучаваха първата фигура на английския валс, най-сложния урок, трябваше да се въртят като при валс, с удължена първа стъпка. Онези, които не умееха да валсират, трудно усвояваха завъртането.
	Саша виждаше, че Семьон и спътничките му го гледат, дори когато се обръщаше с гръб към тях, чувстваше погледите им. И когато се озова до тях, Семьон го привика с пръст. Саша плесна с ръце:
	— Стоп! Поупражнявайте се сами. — Обърна се към бившите си ученици. — Момчета, момичета, помогнете им да разучат завъртането.
	И отиде при Семьон Григориевич. Той го запозна с дамите:
	— Уляна Захаровна, Мария Константиновна, Александър Павлович.
	— Такъв сте бил, значи — каза Мария Константиновна. — Дойдохте и веднага се прочухте.
	Нещо бурятско личеше в нейните широки скули, в тъмнокафявите и тесни очи, беше благоразположена, но лицето й не можеше да се нарече добро.
	Саша посочи залата.
	— Ето я цялата ми слава.
	Уляна Захаровна го гледаше с усмивка.
	Красива, снажна, с червени коси, сплетени на плитка и навити като корона на главата й, в големите й, широко отворени зеленикавосиви очи просветваше усмивка, мека усмивка, но с още нещо, едва загатнато. Саша не можеше да разбере какво е то — любопитство ли?
	Семьон Григориевич стана, каза с преиграно простодушие на маестро:
	— Ами хайде, Саша, поприказвайте си с нашите гостенки, а аз ще се позанимавам с вашите питомци.
	— Не, не. — Мария Константиновна също стана. — Заведете ме при директора. — Тя си погледна часовника. — Имаме още двайсет минути. Отиваме горе, в театъра — обясни на Саша, — при вас се отбихме пътем.
	Целта на тази маневра беше ясна: да го остави насаме с Уляна Захаровна.
	— Седнете. — Усмихната, както и преди, тя вдигна към Саша големите си очи, леко ги присви, не побърза да ги отмести и му посочи мястото до себе си.
	— Благодаря. — Саша седна.
	Тя се обърна към него, облъхна го с хубавия си парфюм, подпря се на страничната облегалка и почти го докосна с бюста си.
	— Казаха ми, че сте от Москва.
	— Да, от Москва съм, живял съм на Арбат.
	Тя широко отвори очи, в тях отново се замярка нещо, което Саша не разбираше.
	— Съседи сме, аз живея на улица „Грановский“.
	— Да не би в Пети дом на Съветите?
	По дяволите! Изтърва се, сега ще почне да го разпитва откъде знае за този блок, ще иска имена на познати. Кого ще спомене? Разстреляния Будягин ли? Ако се съди по имената на народните врагове, които се мяркаха във вестниците, там вече всички са изпозатворени. А вместо тях живеят тези, новият елит.
	— Отгатнахте. — Тя се наведе още по-близо до него. — Имате ли познати там?
	— Някои деца от този блок учеха в нашето училище: Петя Ворошилов, дъщерите на Иван Иванович Михайлов — Вера и Тамара. Това беше отдавна, преди десетина години, вече съм ги изпозабравил.
	Тя сложи ръката си върху неговата, дланта й беше пухкава, топла, после с интимна усмивка промълви:
	— Може би сме учили заедно? Вие къде учихте?
	— В транспортния институт.
	— В транспортния ли? — изненада се тя. — Какво отношение има транспортният институт към танците?
	— От мен не излезе добър инженер, теглеше ме към музиката, към танците. Не само аз съм такъв.
	Този разговор взе да го уморява. Уж за да се разкърши. Саша отмести рамене, освободи ръката си, облегна се на стола.
	— Дайте си ръката. — Тя отново взе ръката му в своята. — Няма да ви пусна толкова лесно. Може и аз да искам да уча танци. Ще ме учите ли?
	— Моля, ако искате, веднага.
	— Сега отиваме с Мария на театър, затова после. Прав сте, Саша. — Тя произнесе името му натъртено, сякаш подчертаваше взаимната им симпатия и доверие. — Прав сте, много творци имат образование без никаква връзка със сегашните им професии и аз бих могла да направя нещо за вас. Познавам ръководителите на всички ансамбли — и Александров, и Игор Мойсеев. Разбира се, там има тежък конкурс и все пак другарите ще се постараят да ви помогнат. Но ето че Мария идва, после ще си продължим разговора. Кога завършвате занятията?
	— В десет.
	— Спектакълът свършва в десет и петнайсет. Изчакайте ни, ще поседим у Маша, ще си поприказваме. И без да дочака отговора на Саша, стана. Саша й подържа палтото.
	— Харесала те е — каза Глеб.
	— Така изглежда.
	— Там има много работа.
	— Прекалено висок чин има.
	— Затова пък е опитна, така си е направила кариерата.
	— Помоли да изчакам. Ама не знам! Нямам настроение. Няма да отида.
	— Абе ти да не откачи, приятел? Те са уговорили всичко помежду си, разработили са цял план, да не мислиш, че дойдоха случайно? Тя още снощи ти е хвърлила око. Там вече и пийването, и хапването — всичко е приготвено. Канят те на гости, а ти отказваш. Да не си посмял! Мария Константиновна никога няма да ти го прости. Не забравяй, дължиш и много. И след месец-два регистрацията ти ще изтече, пак ще отърчиш при нея: „Спасявайте ме. Мария Константиновна.“ Тогава ще ти каже: „Извинявайте, Александър Павлович, но вие пренебрегнахте нашата компания, така че повече не разчитайте на нас.“ И ще бъде права.
	Саша се колебаеше. Наистина, примамливо беше. Но нещо го възпираше. Жена от ЦК на партията, за какво ще си говори с нея? Защо му трябва?!
	— Такова гадже! — продължи Глеб. — Само един глупак би отказал. Венера, Афродита! Ако беше местна, ти щеше да я ухажваш. Ама нали е от Москва, важна персона, у теб е заговорило чистофайничеството: ах, какво ще си помислят за мене, ще кажат, че търся изгода, че правя кариера, а аз не съм Растиняк, не съм Потьомкин, не съм граф Орлов, а високоморална личност.
	— Я го гледай — кисело се усмихна Саша, — до Растиняк ме докара!
	— Приятел! — Глеб оголи в усмивка белите си зъби. — Ти не си никакъв Растиняк или Потьомкин. Какво, тя да не би да може да ти отмени забраната? Твоята забрана никой не може да я отмени, пък и ти няма да продумаш за това. А ако се случи нещо, какво ли не се случва в приятна компания, когато има наблизо такава жена.


>>	18.

	Малка едноетажна къща на тиха уличка близо до театъра. Градинка, дървена резбована портичка, на тротоара следи от метла. В коридора пътечка на пода, дълга закачалка на стената, на другата стена огледало. Уляна окачи кожуха си и се отпусна на един стол до огледалото, Мария й подаде пантофи. Уляна стана, разкърши се, сякаш нещо й пречеше.
	— Не е зле да си сваля сбруята. В трапезарията ти топло ли е?
	— Затоплила съм. Ще ти дам пеньоар.
	Уляна вдигна очи към Саша:
	— Саша, имате ли нещо против да облека пеньоар?
	— Ама моля ви се!
	Отидоха в трапезарията.
	— Почакайте тук — каза Мария, — сега ще се върнем. Хайде, Уляша.
	Жените излязоха.
	Саша се огледа. Стенен часовник с махало, миниатюри, окачени по стените не без вкус, пиано, на него тясна и дълга дантелена покривчица, отрупана с фигурки, телефон на кръгла масичка с дебело струговано краче. Мебели от махагон, Саша не беше много вещ в тези неща, но разбираше, че всичко е старинно и скъпо. Зиданата печка беше облицована с кахлени плочки в руски стил. Топло и уютно.
	Върна се Мария, облечена по домашному — с пола, жилетка, по чехли, повдигна от единия край на масата плътната орнаментирана покривка, вместо нея постла бяла, сложи три прибора, чашки, халби.
	— Е, Сашенка, харесва ли ви тук?
	— Разкошно е, дори е по-хубаво, отколкото вкъщи.
	Тя укорително поклати глава.
	— Сашенка, аз държа вашата квартира за хора, на които е нужна регистрация. Та вие не живеете в нея.
	— Естествено.
	— Но ако още с пристигането си бяхте дошли при мен, щях да ви уредя в центъра. Вие обаче имахте просрочване, затова се наложи да ви пратя там.
	— И съм ви много благодарен — искрено каза Саша. — Погледнах лекомислено на това, вие ме спасихте.
	Тя го погледна изкосо, искаше да каже: знам, приятелче, защо не се регистрираше, но не е сега моментът да говорим за това.
	Влезе Уляна по пеньоар, с разпуснати по раменете рижави коси, беше си разплела плитката. Пеньоарът беше дълъг, от хавлиена материя, почти разтворен отпред, та се виждаха белите й силни крака, заоблените колена. Всичко беше откровено и стана ясно какво се бе мяркало в зеленикавосивите и очи: аз съм делова дама от ЦК, преструвки няма да има, ще легна веднага, а оттам нататък — колкото те бива, да се надяваме, че те бива. В ЦК се налага да се правя на високонравствена, а тук, далеч от началството и подчинените, мога да си взема _своето_. Мария, естествено, не й е казала какъв е той.
	— Е, мили мои соколчета — бърбореше междувременно Мария и нареждаше по масата чинии с мезета, — сигурно сте огладнели. Какво ще пиете? Саша, за вас, предполагам, водчица, а за теб, Уляша?
	— И за мен малко водка.
	Уляна придърпа до масата едно кресло, седна, преметна крак връз крак, пеньоарът се разтвори, краката й съвсем се разголиха.
	— Ела по-близо до масата — позасмя се Мария. — Саша вече се нагледа на дивните ти крачета. А, Саша, нагледа ли се?
	— Какво го интересуват крачетата ми? — отвърна Уляна. — Там, на танците, е гледал безброй крачета. И белички, и чернички, и на точици.
	— На точици не съм виждал — засмя се Саша.
	— Хайде, деца. — Мария си наля. — Да пием за срещата ни.
	И Уляна вдигна чашката си. В погледа й изведнъж се мярна нещо сериозно.
	— Да пием за столицата на нашата родина — Москва. Нали със Саша сме земляци, почти съседи.
	Застрахова се. Ако преспи с него, никой няма да научи. А за пийването — чукнали са се у приятелка за столицата на нашата родина.
	Пиха. Замезиха. Саша отдавна не беше виждал такива мезета: черен и червен хайвер, сьомга, шунка, водката не миришеше на пърцуца, имаше сокове от френско грозде и от клюква*. Обичат хубавия живот, научили са се.
	[* Вид северна боровинка. Б. пр.]
	Уляна подаде чиния на Саша.
	— Саша, сложи ми от всичко по малко.
	Мария побутна към него салатиерите с мариновани гъбки, краставички, домати.
	— Опитайте и от моите туршийки.
	Уляна опита, похвали я:
	— Бива. Твоята Петровна ли ги маринова?
	— Тя.
	— Домашното мезе е най-доброто. Само че нямам време да се занимавам.
	Тя държеше чинията на коленете си. Не й беше удобно да яде така, но искаше да седи полугола.
	— Ще ви нагостя и с пелмени, наши, уфимски.
	Уляна погледна часовника.
	— Минава единайсет. Трябва да се обадя в хотела.
	Стана, отиде до телефона, набра номера на хотела.
	— Болшакова се обажда. Забавих се у една приятелка, късно е да викам кола, неудобно ми е. Ще пренощувам тук. Запишете номера.
	— Защо даде номера? — каза Мария. — Ще те безпокоят през нощта.
	Уляна се върна на мястото си.
	— Никой няма да се обади, нощем на никого не съм потрябвала. Виж, на Сашенка може би, ако не е много изтънчен. Кажи, Саша, обичаш ли такива като мен?
	— Какви такива?
	— Червенокоси, нахални и безсрамни.
	Той се засмя: ето че тя сама си каза онова, което мислеше за нея.
	— Че кой не ги обича?
	Уляна се върна към разговора с Мария.
	— Дадох телефона за случай, че утре се заинтересуват къде съм прекарала нощта. Тук нас, другарите от центъра, ни следят с четири очи, всеки гледа нещо да те натопи.
	Мария стана.
	— Сега ще донеса пелмените, само не се разпускайте тук без мене.
	Опитна сводница…
	Уляна се наведе към Саша, загледа го от упор с големите си зелени очи, неочаквано каза:
	— На работата си бачкам като вол, по шестнайсет часа на денонощие и всеки момент чакам откъде ще ме тресне мълния? Нали мога понякога да се разтоваря? Със свестен човек! Как смяташ?
	Той не намери какво да отговори сви рамене, сиреч, естествено е.
	Уляна не откъсваше поглед от него.
	— Нали ти си свестен, почтен човек?
	Той се усмихна в отговор, отново сви рамене.
	— Ето, разбрахме се. — Тя още се приближи до него. — Ела да се целунем.
	— Нали Мария ще дойде…
	— Нищо, нищо, Машка е наш човек.
	— Де, де — чуха те изведнъж гласа на Мария, — нали ви предупредих. Една минутка не можете да почакате.
	Тя сложи на масата голяма паница с пелмени, нареди ги в чиниите.
	— Които иска, със сметана, който иска с оцет, с чер пипер, кой както ги харесва, пелмените са истински: по равно свинско и говеждо и малко овнешко.
	— С такива пелмени не е грехота и да пийнем — предложи Саша.
	Пиеше му се. Дали Уляна говори искрено, или това е обичайният похват, версия, която я оправдава? Има ли значение! Нали и той не е такъв, за какъвто тя го взема. Тъй че са квит. Тя иска да се поразпусне, и той няма нищо против. И трябва да пийнат.
	— Правилно — съгласи се Мария, — на себе си налей повечко, на нас по-малко. Хайде, Уляша, вместо успокоително.
	Уляна пи с всички… Лапна едно пелменче, загледа се в Саша, сложи ръка върху неговата.
	— Уляна, остави човека да хапне! — скастри я Мария.
	— Ами да яде, кой му пречи?
	Мария избърса със салфетка устните си, стана.
	— Добре, дечица, вие сте хора свободни, а аз утре от девет съм на работа. Така че лека нощ. — Тя посочи телефонната масичка. — Уляша, ключовете са там, следобед ще ми ги дадеш. И имай предвид, моята Петровна ще дойде в десет часа… — Целуна Уляна, Саша, погали го по бузата. — Добро мъжленце!


	Саша се събуди, когато иззад пердетата проникнаха ивички светлина, чу раздвижване в трапезарията, дрънчаха чинии. До него се размърда Уляна, прошепна във възглавницата:
	— Лежи си, Машка раздига съдовете.
	Той затвори очи, дрънченето престана, после се затръшна входната врата.
	— Машка си отиде. — Уляна стана от леглото. — Сега ще се върна.
	Уляна се върна, мушна се под юргана, притисна се до Саша.
	— Бр-р, студено — после се пресегна към масичката, взе часовника. — Я гледай, вече е почти девет. — Остави часовника, притисна се до Саша. — Цял век бих лежала така до тебе. Но трябва да се мярна в работата, хайде да ставаме, миличък. — Тя отметна юргана откъм неговата страна. — Обличай се.
	Саша стана, облече се.
	— Ще те изпратя, после ще се облека и ще си тръгна, още половин час има да си оправям косата. Като дойде домашната помощничка на Машка, ще завари мен — няма нищо, но не бива да ни види двамата, нали разбираш. Кажи, кога ще дойдеш в Москва? Защото аз днес си заминавам.
	— Така ли? — учуди се Саша.
	— Да, миличък, довечера с нощния. Та кога ще дойдеш в Москва?
	— Обещах на Семьон Григориевич да отида до Саратов.
	— Ха, много важно — Семьон Григориевич, старши помощникът на младшия портиер. Имаш ли жилище в Москва?
	— В Москва живее майка ми.
	— Как тогава ти се размотава по разни градове? Ще те уредя в Москва.
	Той приседна на кревата.
	— Толкова ли си всемогъща? Къде работиш?
	Тя го погледна недоверчиво.
	— Ама ти не знаеш ли?
	— Откъде да знам?
	Тя помълча, преди да отговори:
	— Работя в Комитета по въпросите на изкуствата. Когато тръгваш за Москва, ще вземеш телефона ми от Мария. Ще й кажа да ти го даде.
	— Ще ти се обадя — каза Саша. Знаеше, че никога няма да й се обади. — Но на моята възраст е късно да започвам кариера. Солист няма да стана, статист — не искам. Но имам една молба към тебе. Видя ли моя корепетитор?
	— Един беличък?
	— Да. Той е театрален художник, работил е в Ленинград при Акимов, после в Калининския театър на младия зрител. Не се разбрали нещо с художествения ръководител, напуснал. Ако му помогнеш, ще бъде чудесно. Казва се Дубинин, Глеб Василиевич.
	— А всичко ли му е наред?
	— В какъв смисъл?
	— Не разбираш… А разбираш ли какво е времето?
	Саша сви рамене, усмихна се кисело.
	— Безпартиен, неосъждан.
	— Добре. — Тя пак погледна часовника, разбърза се, стана, облече пеньоара. — Кажи му, че вчера си изпратил Мария Константиновна, разказал си й за него и тя е заръчала да се отбие при нея. Ще му помогна чрез Машка. Хайде, ще те изпратя.
	В коридора се подпря на стената и погледа Саша, докато той си обличаше палтото и си слагаше каскета.
	— Значи, както се разбрахме. По улицата си върви спокойно, не се озъртай.


>>	19.

	Защо спомена пред Лена Уфа, защо й напомни за Саша? Саша се обаждал на Софя Александровна, предавал й поздрави. Варя й благодареше, но не вярваше за поздравите. Софя Александровна й казва това от любезност, може би, за да я утеши. Саша я е зачеркнал от живота си, не може да й прости за Костя.
	Понякога тя се опитваше да си внуши, че причината е другаде. Саша скита из страната, животът му е изпълнен с опасности, не иска да подлага на опасност и нея. Но нали мечтите й за тих живот в затънтена провинция отдавна се изпариха, сега никой няма тих живот. Нужно й е само да знае, че Саша я обича. И той да знае, че тя го обича. Да си говорят понякога по телефона, да си пишат, да отива при него поне за ден-два, през отпуска си. И е без значение, че няма да имат общ дом, семейство, деца. Вярно, тъжно е да си мисли тези неща, и все пак нека да е поне така. Най-важното е да знае, че са си нужни един на друг.
	Но веднъж сънува рижаво малко бебче, и уж то беше нейният син, тя го носеше из стаята, увит в памучно одеяло, притискаше го до себе си, целуваше го, плачеше над него. И все се чудеше — но защо е рижавко? Косата на Саша е тъмна, нейната също, а синчето им — рижавко.
	Когато се събуди, не й се ставаше, може рижавкото пак да споходи съня й, поне насън да полюшка тяхното със Саша детенце!
	Но странно, този сън я отрезви. Досега все й се струваше, че недоразумението някак ще се изглади, Саша непременно ще й пише, дори не замина през отпуска при леля си. Тя й се обаждаше, уговаряше я: ще наберем малини, ще ти сварим сладко. Но Варя се страхуваше: ще замине и точно тогава ще дойде писмото от Саша, ами ако й определи среща, после ще се изяде от яд. А тази сутрин тръгна на работа с метрото, застана до задната врата, за да не се зазяпват любопитните по разплаканите й очи, загледа се напред в тъмния тунел и разбра: недоразумението няма да се изглади, няма да се срещнат със Саша. За цяла година и половина от освобождаването си насам Саша не бе й написал нито ред, бе се обадил веднъж по телефона и тя беше сигурна — понеже Софя Александровна го бе накарала. Ако го е страх да свърже живота й със своя, би могъл да й пише: „Не знам какво може да ми се случи утре, нямам право да рискувам твоя живот, твоята свобода, забрави ме.“ Той е човек прям и честен, непременно би написал това. Не й писа. Значи, причината е Костя. Той не иска да пише за това. Отсякъл е веднъж завинаги и тя трябва да се примири с това. Наранен е от живота, отвсякъде го гонят, вярвал е в нея и известието за Костя го е зашеметило и наскърбило. Той е решителен човек, мъж е и я е откъснал от сърцето си. В неговия тревожен живот сега няма място за нея, той просто я е забравил. Но тя никога няма да го забрави. Нима може да забрави деня, когато го видя на Казанската гара да крачи между двамата конвойни с куфар в ръка и с торба на рамо? И как, почувствал нейния поглед, той се огледа и тя видя неговото хартиенобяло лице и черната му като на циганин брада. Но той не видя никого, не видя и нея и между конвойните продължи към влака, който чакаше на отдалечения перон. Този ден преобърна живота й, тя за пръв път изпита ужас пред този безпощаден и несправедлив свят. Никога няма да забрави този ден, никога няма да забрави Саша, винаги ще го помни и обича, ще му бъде предана, никога няма да изостави Софя Александровна. Варя продължаваше да й се обажда, понякога на път към къщи се отбиваше, но сега имаше нови грижи: прекарваше цялото си свободно време у Лена Будя гина.
	Опитите на Игор Владимирович да уреди Лена на работа не даваха резултат. Щом чуеха името й, неговите влиятелни познати веднага отказваха да помогнат, а ако някой стигнеше до своя „Личен състав“, отказваха му оттам.
	Лена даде брат си в детския разпределител.
	— Да беше видяла как се сбогувахме — с горчивина каза тя на Варя. — Владлен дори не ме целуна, кимна ми като чужд човек. Казаха ми, че след един месец ще мога да науча в кой детски дом са го изпратили. Ще имам ли на разположение този месец? Носят се неприятни вести.
	— Какво има?
	— Всички изселени оттук били арестувани в новите си местожителства и изпратени в лагери. Хитро измислено. Ако арестуват съпругата на „враг на народа“ тук, в жилището ще останат роднини. А ако са изпратили цялото семейство, да речем, в Астрахан, в Москва жилището се освобождава. Скоро ще емнат и нас, останахме само дванайсет семейства. Става въпрос за дни. Мен сигурно ще ме пратят в лагер, а Ваня в детски дом.
	— Нима ще им дадеш сина си?
	— Какво мога да сторя? Ако живеех на десетия етаж, щях да се хвърля с него от прозореца. Но от първия етаж къде да се хвърля?
	— Говориш глупости.
	— Знам, че са глупости. Но всички други приказки са безполезни.
	— А защо да не заминеш?
	— Къде?
	— Нали ти казах — в Мичуринск.
	— Варенка, мила, леля ти ли ще ни храни с Ваня? Ще ида да си търся работа, а там трябва да попълня анкетна карта, кой е баща ми, коя е майка ми. И моментално ще ми го вземат. Там, в дълбоката провинция. Тук поне ще го вземат в столицата. Виждам, че не си съгласна с мен?
	— Да, не съм съгласна. Защо толкова покорно тръгвате за затвора и на заточение? Дори децата си не спасявате! Милиони хора са по лагери, затвори, на заточение, ограничавани от разни забрани. Ако всички изведнъж се разбягат, кой ще ги хване? Сто НКВД-та няма да стигнат.
	Лена уморено се отпусна на стола.
	— Всичко е изтървано, проиграно, премазано, ние не знаем какво да правим. Поне Ванечка да спася, но как?
	— Трябва да го настаниш у сигурни хора, а после ти да избягаш.
	— Къде са тези сигурни хора, ти познаваш ли такива?
	— Нима роднините ти в Мотовилиха или в Баку няма да приберат детето ти?
	— Няма да го вземат, дори да ги намеря. Няма да го вземат.
	— Искаш ли аз да го взема временно? Ако успееш да _им_ се изплъзнеш и да се уредиш стабилно, ще ти го върна, ако не успееш — ще го отгледам.
	— Благодаря ти, Варенка, но това е нереално. Ти трябва да работиш и да учиш, кой ще гледа Ваня?
	— Ще ми помогне Софя Александровна, майката на Саша.
	— И тя работи. Не, аз никога няма да обременя с това нито тебе, нито нея.
	— Ами твоята Маша има ли роднини на село?
	— Нейните роднини са изселени като кулаци, а тя е избягала от село още като малко момиче и ето че живее в Москва.
	— Вземи си детето и още днес заминавайте за Мичуринск. Аз ще дойда с тебе и ще ви настаня при леля.
	— Не мога да рискувам така. По-добре лагер, заточение, отколкото да се озова в непознат град, без работа, без троха хляб, с дете на ръцете, че и под заплахата всеки момент да ме хванат и да ме тикнат в затвора.
	Варя си тръгна разстроена.
	Всички са страхливци, покорно чакат реда си. Жалко само за хлапето, такова беличко, нежно, топло, синеочко момченце, ще го тикнат в дом за деца на „врагове на народа“. Колко ли от тези дечица оцеляват там, пък и да оцелее, няма да знае кой е и откъде е. И Лена, ако остане жива, няма да знае къде е детето й.
	По пътя за вкъщи Варя се отби в пощата, където я чакаше писмо от Нина. Нина й пишеше до поискване, редовно, всяка седмица. Още в първите си писма й съобщи: „Всичко е наред, преподавам история в горните класове, тук учителите не достигат. С Максим се разписахме, сега съм Костина.“ Браво на Нина! Сега няма да я намерят, впрочем, кой ли ще я търси? Самите онези, дето я търсеха, сега са по затворите.
	В следващите си писма Нина не пишеше нищо особено: няма новини, всичко е наред. Но в днешното се долавяше тревога: „Ти, разбира се, знаеш за нашите събития. Надявам се всичко да се оправи.“
	Какви ли събития има предвид?! Писмото й е от първи август, днес е петнайсети. Писмата пътуват две седмици. Но какво се е случило в началото на август? Варя не четеше вестници по принцип, по радиото слушаше само прогнозата за времето — не желаеше нито да слуша, нито да чете техните лъжи. Някои неща, наистина, стигаха до нея: в Далечния Изток имало сблъсъци с японците. Но нали страната вечно има сблъсъци с „японските самураи“.
	На другия ден в службата си Варя научи каква е работата. От 29 юли до 11 август в района на езерото Хасан станали ожесточени боеве между съветските и японските войски, японците били прогонени, подписали мирна спогодба. Сега разбра за какво й пишеше Нина. Макс е участвал в боевете и Нина се е тревожела. Дали той е жив?
	За пръв път войната навлезе в съзнанието й като реалност. Варя беше чела и за световната война, и за гражданската, бяха ги учили в училище, но това е било отдавна, някъде далече, а сега излизаше, че Макс е можело да бъде убит във война. Разбира се, той е военен, негово задължение е да воюва, но защо е тази война? Тя беше още дете, но добре бе запомнила какво казваха в училище, какво говореха Нина и нейните приятели: „Човечеството не е забравило и няма да забрави световната война, която отне живота на десет милиона души. Работниците от целия свят няма да допуснат Съветският съюз да бъде нападнат.“ А сега непрестанно слушаме за „заплахата от война“ от страна на Германия и Япония. И ето че японците ни нападнаха, нападнаха наша територия, езерото Хасан е на наша земя. Варя си купи „Правда“, намери съобщенията от Далечния Изток. Вечерта пусна радиото, изслуша последните новини от начало до край.
	Но ако с Макс се бе случило нещо, Нина щеше да й съобщи. А може и да забраняват такива съобщения? У нас всичко е възможно. Във вестниците пишат какви са загубите на японците в ранени и убити, а колко сме загубили ние не пишат, крият.
	Какво да прави? Да бие телеграма? До Нина Сергеевна Костина: „Съобщи здравето.“ Нина ще разбере за чие здраве пита тя. Но дали няма да им навреди? Всичко е секретно, всичко е тайна… Ще я попитат: „Защо вашата роднина се тревожи, нима тя знае, че другарят Костин е участвал в боевете? Откъде знае? Вие ли й съобщихте? Защо?“ Мръсна страна! Всяка крачка, всяко движение крие опасности.
	А защо не намине у роднините на Макс, те живеят в съседния вход, как сте, що сте, нали имаше война?! Но тя не беше съученичка с Макс, не са били и приятели, никога не е ходила у тях, почти не се познава с роднините му, а сега изведнъж довтасва: здравейте, тревожа се. Не, не е хубаво.
	Варя сподели тревогата си със Софя Александровна, тя обеща да научи всичко от майката на Максим. След два дена Софя Александровна й се обади: в семейство Костини няма лоши вести. Това съобщение не успокои Варя. Те са способни да скрият и от родната му майка. Добре де! Ще почака още една седмица, после ще бие телеграма.
	Не стана нужда да бие телеграма. След няколко дена в работата й отново се обади Софя Александровна:
	— Варенка, погледни днешния вестник. Има за Максим.
	— Какво, нещо лошо ли?
	— Напротив, хубаво.
	Варя намери вестника. Участниците в боевете при езерото Хасан били наградени с ордени, няколко хиляди души. Но във вестника бяха цитирани само имената на Героите на Съветския съюз. Сред тях беше и Максим Иванович Костин — командир на батальон.
	Макс е Герой на Съветския съюз! Най-високото звание в страната. Сега до него Нина е като зад каменна стена. Никой не ще посмее да я закачи.
	И изведнъж Варя се сети, че Нина и Макс биха могли да приютят малкия Ваня Будягин, да го осиновят, да му дадат фамилното си име. Те нямат деца, пари сигурно имат достатъчно, а и там, във военното градче, със сигурност има и ясли, и детски градини. Откъде взехте това дете? Много просто: детето е на сестра ми Варя, родила го кой знае от кого, тая уличница, ще оставим ли детето да пропадне покрай тая безпътница, искаме да възпитаме истински съветски гражданин, защитник на социалистическото Отечество. Пристигна тук мръсницата, заряза си детето и се омете, на, оставила ни бележка: „Съгласна съм М. И. и Н. С. Костини да осиновят моя син Иван. В. Иванова.“ Какво да я правиш, развратно момиче?! Ще им оформят документите, това не е Москва, пък и Макс не е какъв да е, а Герой на Съветския съюз!
	Ще се съгласи ли Лена? Майката трябва преди всичко да спасява детето си. Ще се съгласи ли Нина? Как може да не се притече на помощ на най-близката си приятелка?! Възможно ли е партията да е убила всичко човешко у нея? А Макс ще постъпи, както каже Нина, добро момче е. Тя лично ще заведе детето, нека посмеят да не го вземат!
	Оказа се, че за пътуване до Далечния Изток трябва пропуск. Варя отиде в 8-и отдел на милицията на „Могилцевский“, там й обясниха, че за получаване на пропуск й трябва покана, оформена както му е редът, „там“ знаят как.
	Варя веднага изпрати на Максим телеграма. „Честита правителствена награда (карай да върви, така телеграмата ще стигне по-бързо). Тръгвам отпуск, спешно изпрати покана мен и моя син Ваня за получаване пропуск. Варя.“


	20.

	В живота на Климент Ворошилов не бе имало по-страшно време от двата месеца, които преживя през лятото на 1938 година. Два месеца не канеха Ворошилов на заседания на Политбюро, Сталин не желаеше да разговаря с него по телефона, викаше на доклади само Шапошников — началника на Генералния щаб. Ворошилов не мигваше по цели нощи. Ставаше, отиваше в кухнята, пиеше на малки глътки студена вода, за да се успокои. Какво ще стане, какво ще стане? Ще го арестуват и разстрелят, както арестуваха и разстреляха десетки хиляди командири, както разстреляха почти целия висш команден състав на Червената армия, както разстреляха няколко състава на Политбюро? Хем той, Ворошилов, безпрекословно бе давал съгласието си за всички тези арести и разстрели — и за разстрелите на хора, които изобщо не познаваше, и за разстрелите на такива, които познаваше като храбри бойци и талантливи военачалници. Нито веднъж не оспори нито един арест, напротив, настояваше за най-жестоко наказание, само и само да угоди на Коба, само Коба да бъде доволен. От 1919 година, от Царицин, целият му живот беше отдаден на Коба, служеше му вярно и предано, пръв, още през двайсетте години, писа за ролята на другаря Сталин като главен организатор и пълководец на гражданската война, прославяше го във всяка своя реч, бореше се срещу враговете му. А сега и за него ще дойдат някоя нощ, ще го тикнат в затвора, ще го бият, инквизират и тормозят, ще го накарат всичко да подпише и той, любимецът на народа, героят от гражданската война, ще остане в историята като изменник, предател и шпионин. Ще тормозят и инквизират и Екатерина Давидовна, и децата, а после или ще ги убият, или ще ги пратят в лагер, където ще погинат на някое сечище.
	Ридание се изтръгваше от гърлото му. Коба му се подиграваше: „Ами ако дойдат да те прибират, ти не ги пускай!“ Какво значи „не ги пускай“?! Ще изкъртят вратата, ще му вържат ръцете. Да се застреля? Тогава ще съобщят, че е умрял от разрив на сърцето, ще го погребат с почести на Червения площад, жена му и децата няма да закачат и в народната памет той ще остане такъв, какъвто си беше: първият червен офицер. И все пак — да умре здрав, силен, млад, та нали е само на петдесет и пет, а и му дават най-много четирийсет и пет — четирийсет и седем. И на портретите изглежда на толкова. Да умре, когато стигна до такива висоти, цялата страна го познава! И ето че всичко е свършено. Коба, Коба, не цениш ти преданите си хора, с кого искаш да ме замениш — с тоя тъпанар Будьони ли? И защо? Е, постъпих непредпазливо, необмислено, но нали е дреболия, не е престъпление, никой освен мен и теб, Коба, не знае за онзи разговор. Може да прости. Но не прощава.
	Цялата беда започна оттам, че Екатерина Давидовна замина тогава на вилата, той остана сам вкъщи и не щеш ли, обаждат се Кондратиеви, минавали през Москва, та ги покани да наминат. И по-рано бе канил Мишка Кондратиев, когато той бе идвал в Москва, и Екатерина Давидовна го бе приемала добре, сърдечно, тя знаеше — през деветнайсета година Миша Кондратиев му бе спасил живота, бе го защитил с гърдите си, белогвардейският куршум го бе уцелил вместо него. И дъщерята на Кондратиеви миналата година кандидатстваше в университета, и нея Екатерина Давидовна прие сърдечно, и за университета й помогна. Само Наталия не пускаше в дома си, знаеше за оная история в Царицин. То пък една история! Нищо особено. Наталия му харесваше, но тя харесваше на всички — огън момиче беше. Ама нали тя се омъжи за Мишка Кондратиев, който бе демобилизиран от Червената армия поради тежкото раняване, като инвалид. Е, Клим бил живял у тях — и други другари живееха, например Сталин… Добри приятели бяха. Така че Екатерина Давидовна напразно имаше зъб на Наталия. Но жената си е жена, уж умна, образована, ама с характер. Домът им беше спокоен, благоустроен, той не искаше никакви конфликти вкъщи и затова никога не канеше Наталия. Миша винаги идваше сам, работеше в банковата система, пращаха го в командировки. И не щеш ли, се обадиха — и двамата били в Москва, пътем. А той беше сам вкъщи, Екатерина Давидовна и домашната помощничка бяха на вилата, значи, можеше да покани и Наталия, защо да не види старите си бойни другари, комунисти, не бяха членували в никакви опозиции, нямаха роднини в чужбина, дъщеря им следваше в московски университет, синът им беше още ученик, лично другарят Сталин ги познаваше, сигурни хора, пък и му беше интересно да зърне Наталия, каква е станала след двайсет години, а и тя да се полюбува на него — маршала на Съветския съюз. Макар че беше горещичко, юли месец, той си облече китела с всичките му маршалски отличия, ордени и медали — знаеше, че тази униформа му отива, и народът беше свикнал с нея, а и Наталия сигурно си го представяше именно такъв, като на портретите, та нека му се полюбува.
	Ворошилов им отвори. Мишка почти не се бе променил след последното си идване в Москва, само перчемът му бе съвсем побелял, а на колко беше?… На четирийсет и малко отгоре. А пък когато влезе Наталия, веднага го облъхна на младост, беше същата като някога, снажна — тия казачки имат особена осанка, едрогърдеста, с високи ханшове, очите й все същите, огнени, черни, гласът — напевен, мамещ.
	Като любезен домакин, но солидно, той се разтича, покани ги на масата. Те седнаха, но не докоснаха нито водката, нито виното, нито мезетата, веднага пристъпиха към разговора, оказа се, че идват по работа. Синът им Серьожа бил психично болен, защо и поради какво е болен никой не знаел, те го били водили и в Москва, изредили и всички местни лекари, всички казвали едно — болестта е неизлечима, вярно, не бил от буйните, кротко момче, често говорел несвързано, никой не можел да разбере какво си мърмори. Водели го на отчет в психодиспансера, цялата последна година лежал в психиатрията, преди два месеца го изписали, трудоустроили го в картонажната фабрика да лепи кашони, та там се провело едно събрание и онези да вземат да измислят, че Серьожа бил извикал: „Долу Сталин!“ Той не можел да извика такова нещо, не се интересувал от политика и никога не викал, говорел тихо, не изговарял ясно думите, мърморел си под носа, пък и да е казал някоя глупост, защо не вземат предвид, че е психично болен. Но го арестували и го осъдили на разстрел „За призоваване към терористичен акт“! Момчето било само на шестнайсет години! И ето сега: Климент Ефремович, помогнете ни да спасим сина си!
	Ворошилов знаеше, че по въпроси от такъв характер не бива да се помага на никого. Ако момчето наистина е казало „Долу Сталин!“ (страшно е дори да повтаряш такива думи), никой няма да го защити — нито Вишински, нито Калинин, било то лудо или не, възрастен човек или дете. За такова нещо може да помогне само Сталин. Има и претекст: Сталин познава Кондратиеви, живял е у тях, и Мишка познава, и по Наталия се е заглеждал, тогава тя беше бременна, в осмия месец, инак Коба нямаше да я пропусне. Хем може и да не му цитира тези думи: „Долу Сталин!“ Е, издрънкало нещо психично болното момче, а те — на разстрел.
	И той обеща да помогне, Наталия го гледаше толкова умолително с черните си очи, в тях имаше толкова молба и страдание, тези очи раздвижиха толкова неща в паметта му, толкова му се дощя да се покаже пред нея всемогъщ, че каза: „Добре, приятели, не тъгувайте, ще се постарая да помогна, ще се оправим някак.“
	Така си и тръгнаха, обнадеждени. А Ворошилов мисли, мисли и реши, че не е бивало да ги обнадеждава: страшно е да се навираш между такива шамари. И съжали, че Екатерина Давидовна я нямаше вкъщи, ако си беше вкъщи, той нямаше да покани Кондратиеви, щеше да измисли някакво оправдание и нямаше да научи тази история. Всичко стана случайно, но случаят отново подведе Климент Ефремович.
	След няколко дена седяха двамата у Сталин. Сталин беше в добро настроение, кой знае защо си спомняха за Царицин и тогава Ворошилов изведнъж попита:
	— Коба, спомняш ли си Кондратиеви?
	— Какви Кондратиеви?
	— В Царицин ти живееше на квартира у тях.
	— Едни такива млади, много любезни, мъж и жена?
	— Именно, именно. За тях говоря.
	— Как са те?
	— Добре са. Той работи в Строителна банка, тя е директорка на техникум.
	— Да ги поздравиш от мен.
	— Имат голямо нещастие в семейството.
	— Синът им бил психично болен от малък, прекарал една година в психиатрия, сега излязъл, но пак си бил болен, луд.
	— С какво може да им се помогне?
	— Как да помогнеш? Неизлечимо било. Може да се помогне с друго. Разбираш ли, извикал нещо на събрание, арестували го, осъдили го на разстрел. Момчето е на шестнайсет години. Не е бивало да го пускат от болницата, ама го пуснали.
	— А какво е извикал?
	— Ами нещо там… Какво да го правиш? Луд човек.
	Сталин вдигна към Ворошилов тежкия си поглед:
	— Какво точно е извикал?
	— Откъде да знам — развълнува се Ворошилов, — луд човек…
	— Щом си се наел да ходатайстваш за него, длъжен си да знаеш.
	— Залата е била голяма. — От вълнение Ворошилов се изпоти, прокле се, че се бе набъркал в тази история. — Шумно, никой нищо не е чул ясно, ама някакви си двама заявили, че уж бил извикал… „Долу Сталин!“
	Сталин извърна очи, помисли малко и каза:
	— Такива луди на нас не ни трябват.
	После ТОЙ провери — момчето било разстреляно. И правилно. Инак всеки терорист ще се обяви за луд. Ами защо тоя луд не е викал: „Да живее другарят Сталин!“? Защо не си е въобразявал, че е Сталин? Нали често те си въобразяват, че са Наполеон или пък Исус Христос. Никой луд още не е викал: „Долу Наполеон!“, „Долу Исус Христос!“ Намерил за кого да моли! Глупак! ТОЙ държи тоя тъпанар близо до себе си, пази го, издига го, а той, идиотът, се тика с такива ходатайства! Пробутва МУ такава история. Член на Политбюро! Иска да покаже какви викове се разнасят по събрания по адрес на другаря Сталин ли?!
	Сталин два месеца не прие Ворошилов. Нека пообикаля, без да знае какво го чака, нека си поразмърда мозъка.
	А какво друго му оставаше да прави, оставаше му само да мисли. Не го свалиха от длъжността народен комисар по отбраната, всеки ден отиваше в наркомата, провеждаше заседания на колегията, приемаше командващи окръзи, командващи родове войски, даваше заповеди. Като член на правителството участваше в заседанията на Совнаркома, останалите народни комисари, включително Молотов и Каганович, го слушаха, сякаш нищо не беше се случило, както и по-рано му изпращаха документите, които трябваше да получава един член на Политбюро. Но Ворошилов добре познаваше тази Сталинова игра с обречените.
	На децата си Ворошилов не казваше нищо, но на Екатерина Давидовна разказа. Само дето представи нещата така, сякаш е очаквал Кондратиев да дойде сам, а той дошъл с жена си. Екатерина, мъдра жена, не обърна внимание на тази дреболия. Каза, че не бива да се паникьосва, каквото ще стане, ще стане. Но се съгласи: по-добре смърт, отколкото тормоз и инквизиции. Ако дойдат тук, вкъщи, ще се застрелят двамата, всеки си има пистолет. Ако дойдат да го приберат от работата му, той ще се застреля в кабинета си, а тя ще се самоубие вкъщи. Децата не бива да закачат, големи са, сами ще си решат. Целуна го, каза, че ако се наложи да умре, ще умре спокойно, благодарна е за живота, който са прекарали заедно, била е щастлива. Ворошилов поплака на гърдите на жена си, обичаше я, никога с нищо не бе го подвеждала, не се навираше сред кремълския елит, гледаше си къщата, децата, грижеше се за него, подбираше му книги за четене, ходеше с него на опера, и двамата обичаха музиката, събираше плочи, поощряваше увлечението му по живописта, водеше го на изложби, никога за нищо не го укоряваше. И когато минаваха процесите срещу военните специалисти, процесът срещу Тухачевски и другите военачалници, тя не се месеше, мълчеше си, добра жена, истинска! И за политика почти никога не говореше, а и да кажеше нещо, винаги намясто! И този път не сбърка, каква жена, а!
	На 30 септември, когато Ворошилов се прибра да обядва (той обикновено обядваше вкъщи), Екатерина Давидовна го попита:
	— В течение ли си на събитията в Мюнхен?
	— Говориха нещо по радиото, че щяла да бъде сключена някаква спогодба. Във вестниците няма нищо.
	— Във вестниците ще пишат утре. Постарай се да научиш днес. Мисля, че това е много сериозно, може би се задава война. Сега ТОЙ не може да мине без тебе.
	Ворошилов се върна в наркомата и поиска последните политически сводки. От тях научи следното.
	През нощта срещу 30 септември 1938 година в Мюнхен Хитлер, Мусолини, Чембърлейн и Даладие, главите на четири европейски държави — Германия, Италия, Англия и Франция — подписали спогодба. Чехословакия трябвало незабавно да предаде на Германия Судетската област и граничещите с нея райони, където живеят немци, а също да удовлетвори териториалните претенции на Полша и Унгария. Чехословакия се лишаваше от една пета от територията си, от над една четвърт от населението си, от половината си тежка промишленост и от мощните си отбранителни съоръжения на запад. Новата граница на Германия щеше да мине близо до предградията на Прага, столицата на Чехословакия.
	И тъкмо Ворошилов бе свършил с четенето на сводките, когато му се обадиха от Кремъл и го помолиха спешно да отиде на заседание на Политбюро.
	Екатерина Давидовна излезе права.


>>	21.

	В шест часа вечерта се събраха в просторния кабинет на Сталин, около дългата маса, покрита със зелено сукно. Малко встрани от другите седеше наркомът по външните работи Литвинов.
	Сталин в защитнокафяв кител и панталони в същия цвят, напъхани в ботушите, се разхождаше из кабинета, но не покрай прозорците, както обикновено, а покрай стената, на която освен картата на СССР сега висеше и картата на Европа. На нея референтите му бяха обозначили новите граници на Германия и Чехословакия и бяха защриховали районите, които Германия, Полша и Унгария бяха отнели от Чехословакия. Всеки път, когато минаваше покрай картата, Сталин спираше, разглеждаше я и гневно наричаше Чембърлейн и Даладие „предатели, страхливци, търгаши“. Но Хитлер не закачаше. Хитлер си бе взел своето, как да не го вземе, като само се е тикало в ръцете му. И поляците са лешояди, налапали са Тешинска Силезия. Паяци в буркан! И чехите са се уплашили.
	С Ворошилов Сталин се здрависа както обикновено, сякаш се бяха виждали вчера. Сърцето му подскочи чак до гърлото. Размина му се! Даряват му живота, всичко страшно отмина, Сталин е заменил гнева си с милост.
	После слязоха на долния етаж и продължиха разговора си, докато вечеряха. Астматикът Жданов, дишайки тежко, коментираше преведените на руски последни съобщения на чуждестранните телеграфни агенции.
	— Представителите на Чехословакия чакали цял ден в приемната. Извикали ги в един и половина през нощта. Хитлер и Мусолини вече се били оттеглили. Чембърлейн съобщил на чехословаците за спогодбата и им я дал да си я прочетат сами. Един от представителите на Чехословакия попитал очакват ли те отговор от неговото правителство. Отговорили му грубо, че не е нужен никакъв отговор, спогодбата е окончателна, Чехословакия с границите от 1918 година вече не съществува. И ето… Чуйте… — Жданов се огледа, убеди се, че го слушат. — Докато разговарял с чехословаците, Чембърлейн непрекъснато се прозявал…
	— Типично британско високомерие — каза Сталин. — Веднъж видях във вестника снимка на този Чембърлейн: един такъв дълъг, дълъг и разбираш, мършав, кокалест, а главичката му мъничка, мъничка, прилича на едно допотопно изкопаемо животно. Забравих как се казваше…
	— Птеродактил — подсказа му Жданов.
	— Именно. — Сталин се обърна към мезетата.
	На масата бяха сервирани коняк, водка, пушена пъструга, хайвер, гъби, хляб, някакви зелени ароматни треви, подправки и никакви колбаси, шунка, консерви — Сталин не ядеше такива неща. Хрушчов набоде с вилицата си мъничко корнишонче и го показа на Андреев: „Също главичката на оня Чембърлейн.“ Всички се засмяха. Като другите членове на Политбюро и Ворошилов си сложи в чинията малко мезе, но не си наля вино, не посмя. Сталин му хвърли един поглед, позасмя се:
	— И на маршалите се разрешава чашка винце.
	Ворошилов разцъфна в благодарна усмивка, наля си вино.
	На другата маса в големи кастрони ги очакваха супите, до тях — купчинка чисти чинии. Всеки приближаваше, някои си сипваха борш, други бульон. Сталин повдигаше капаците на всички кастрони, надничаше в тях и без да се обръща към никого, мърмореше:
	— Аха, зелева супа… И друга супа… Рибена чорба… Я да сипем рибена чорбица…
	И Ворошилов побърза да си сипе след него рибена чорба.
	После сервитьори донесоха съдове с второто. Накрая пиха чай, наливаха си го от голям самовар, чайникът със запарката се извисяваше на специално приспособление върху самоварната тръба.
	Сталин беше със същия кител, както в кабинета. Само ботушите бе сменил с меки, светли, сахтиянени, с малинови орнаменти. И в апартамента бе окачена карта на Европа с обозначение на новите граници. И както в служебния кабинет, и тук Сталин често се спираше пред нея, ругаеше „мюнхенчаните“, Чембърлейн и Даладие, Англия и франция.
	На другия ден, в шест часа вечерта отново се събраха в служебния кабинет на Сталин и отново завършиха заседанието с вечеря в неговия апартамент. Бяха постъпили нови съобщения: населението на Прага излязло на улиците с искане да не се отзовава армията от границите, да се обяви всеобща мобилизация, хората плачели. Но на първи октомври чехословашкото правителство съобщило по радиото, че капитулира. Същия ден германските войски пресекли границата и влезли на територията на Чехословакия.
	Членовете на Политбюро дадоха воля на гнева си, като го стовариха върху Литвинов.
	Особено се стараеше Молотов — не обичаше Литвинов: той единствен в правителството се държеше независимо. Сега се бе явила възможност да си разчисти сметките с него. Ето до какво доведе безогледната ориентация на Литвинов към Англия и Франция, говореше Молотов, сляпото му доверие към тези империалистически хищници! Вярно, другарят Литвинов дълги години е живял в Англия, смята се за човек с английска култура, говори английски по-добре от руски, и жена му е англичанка, но нима това е основание за такава късогледа политика? Това са не партийни, а еснафски основания. Молотов многозначително се поправи: в най-добрия случай еснафски основания.
	Каганович, вперил с омраза в Литвинов студените си сини очи, го обвини, че в стремежа си към евтина популярност сред западната буржоазия Литвинов е пренебрегнал интересите на Съветския съюз. Защо не е предвидил, защо не е предусетил Мюнхен? Защо не е предупредил партийното ръководство? Трябва да се направят безпощадни изводи по отношение на Литвинов и неговия апарат.
	Донякъде охлади страстите предпазливият Микоян. Той говори за състоянието на търговията между СССР и Запада, че германската страна бавела сключването на взаимна търговско-кредитна спогодба.
	Ворошилов, още несъвзел се от страха, се присъедини към общия хор. Като попоглеждаше плахо Сталин, той прочете данни за съветските и чехословашките въоръжени сили. Срещу 43 германски дивизии СССР и Чехословакия можели незабавно да пуснат в действие 133 дивизии. Превесът е почти троен, Хитлер би претърпял неминуемо поражение. Но вместо да вдъхне на Чехословакия увереност в могъщата съветска подкрепа, Литвинов флиртувал с Англия и Франция, а те зад гърба му се наговорили с Германия.
	Литвинов се държеше спокойно. Да, Англия и Франция се опитват да укротят Хитлер с цената на предателството. Техните надежди не са основателни. Хитлер крои далечни планове. И при нови Хитлерови агресии те ще разберат, че Хитлер трябва да бъде спрян, инак самите те ще станат негова жертва. Следователно, те не могат да изгубят съюзник като СССР. Ситуацията е тежка, но не безизходна. Не бива да губим присъствие на духа. Мюнхенската спогодба има силни противници на Запад. Когато се върнал в Лондон, Чембърлейн обявил: „Аз донесох мир.“ На което Уинстън Чърчил отговорил: „Ние претърпяхме пълно и съкрушително поражение. И не бива да смятаме, че с това всичко е приключено. Това е само началото.“ И такава е позицията не само на Чърчил, такова обществено мнение господства в Европа.
	— Допускате ли, че Хитлер ще нападне СССР? — прекъсна го Молотов.
	— Англия и Франция му се виждат по-лесни противници от СССР. Ако той започне европейска война, ще го направи, като нападне първо тях, а после вече нас.
	— Приспивате нашата бдителност — грубо каза Каганович. — В чий интерес?
	— Аз нямам други интереси освен интересите на моята страна и моята партия — отговори Литвинов.
	— Празни думи! — сряза го Каганович и демонстративно се извърна.
	Сталин взе думата в края на последното заседание. Но членовете на Политбюро чуха нещо съвсем различно от очакваното.
	— Англия и Франция — каза Сталин — подтикват Хитлер към агресия срещу Съветския съюз. Към антисъветската коалиция се присъедини Япония, СССР се озова в опасна политическа изолация.
	Той стана и продължи да говори, като се разхождаше из стаята, както обикновено, покрай прозорците, и поглеждаше светлините на Кремъл, осветената нощна Москва.
	— Но какво да предприемем в тези условия? Другарят Литвинов ни уверява, че Хитлер ще нападне западните държави. Подобен вариант не е изключен, но преди всичко това трябва да разберат самите западни държави. — Сталин се спря пред Литвинов, протегна пръст към него. — Ако вие, другарю Литвинов, сте убеден, че жертви на хитлеристката агресия ще станат първо Франция и Англия, именно вие трябва да убедите в това ръководителите на Франция и Англия. Именно в това се заключава сега основната задача на нашата дипломация.
	Литвинов и служителите от Наркомата по външните работи усърдно изпълняваха директивата на Сталин.
	Но самият Сталин разбираше по съвсем различен начин _главната_ задача на съветската дипломация.
	След Мюнхенската спогодба всички видяха слабостта на Англия и Франция, техния страх пред Хитлер. И това ще подтикне Хитлер да нападне „вечния си враг“ Франция, омразната му Англия. За това Литвинов е прав. Но Хитлер ще ги нападне _само_ ако има в тила си _приятелски_ или поне _неутрален_ Съветски съюз. Литвинов не разбира това и няма да осъществява сближаването на СССР с Германия. Вместо него го правят други. А Литвинов нека води преговори с Англия и франция, нека приспива бдителността им.
	Безспорно Хитлер би възприел добре оставката на евреина Литвинов. ТОЙ ще го направи, когато отношенията МУ с Хитлер достигнат нужното ниво. Но няма да го унищожи. Не се знае как ще се извъртят събитията, Литвинов пак може да потрябва. В Англия и в САЩ той има добра репутация, нека продължава да ги убеждава. Други провеждат истинската политика, НЕГОВАТА политика. Тайните преговори води търговският представител в Германия Канделаки. И контактува не с Литвинов, а лично с НЕГО. Сега трябва да постави в течение на тайните преговори и Молотов.


>>	22.

	По телефона се обади Лена.
	— Варенка, ако можеш, ела бързо, колкото можеш по-бързо.
	— Ей сега идвам.
	Варя затвори телефона, отиде при Игор Владимирович.
	— Игор Владимирович, налага ми се да изляза.
	Той я погледна с недоумение. След един час трябваше да бъдат в Моссъвет, Варя му бе подготвила материала за доклада и както винаги в такива случаи, трябваше да го придружи.
	— Вкъщи имам неотложна работа — каза Варя, — ще предам схемите на Льовочка, всичко ще му обясня, той ще дойде с вас. Бива ли?
	— Да, в такъв случай ще дойде Льова — съгласи се Игор Владимирович.
	Оказа се, че на Лена и на всички обитатели на апартамента са връчили предписание в тридневен срок да напуснат Москва. Попитали ги: „Къде искате да отидете?“ Лена казала Мичуринск, както я бе посъветвала Варя. „В Мичуринск не може.“ Тогава тя казала Уфа, не се сетила за друг град. И й написали Уфа, дали й запазено място за влака. „Аз имам дете.“ — „На колко години?“ — „На година и половина.“ — „Не е нужен отделен билет.“ И ето че вдругиден вечерта тя трябва да замине за Уфа и там да се яви в местното управление на НКВД. Та такива работи. Домашната помощничка Маша днес напускала работа, отивала в Метрострой, там й давали общежитие. Трябвало да се опита да завери при нотариус пълномощно за Маша в смисъл, че тя, Елена Ивановна Будягина, я упълномощава да научи в кой детски дом е настанен брат й. Но дали ще оформят такова пълномощно, не се знае.
	— Искаш ли аз да отида в този разпределител и да науча всичко за Владлен?
	— Варенка, на странични хора не дават никакви справки. Това им е правило. А Маша в краен случай ще си покаже паспорта, тя беше регистрирана при нас и на „Грановский“, и тук. Това може да помогне.
	— Добре, Маша да пита — каза Варя, — но нека поседнем за минутка, искам да поговоря с тебе.
	Седнаха.
	— Добре, че отиваш в Уфа, ще намериш Саша, той ще ти помогне.
	— Не. Няма да търся Саша, не искам да го поставям в затруднение. Пък и те неслучайно предлагат да си изберем град, не са чак такива хуманисти. Мисля, че по този начин искат да разберат кой къде има роднини и после да започне нов кръг от арести и изселвания.
	— Твоя работа. Но нямаш право да вземаш Ваня със себе си. Ако там те затворят, той е загубен, ако не те затворят, и двамата сте загубени.
	Лена я погледна изпод вежди.
	— Какво предлагаш?
	— Ти не си ли се замисляла за кого се омъжи Нина и закъде замина?
	— Не беше трудно да се досетя, Варенка. Омъжила се е за Макс и е заминала при него.
	— Та виж сега. За боевете на езерото Хасан Макс бе удостоен със званието Герой на Съветския съюз.
	— Така ли? — оживи се Лена. — Радвам се за него. Макс винаги е бил прекрасно момче. Простодушно, скромно, Саша много го обичаше. Слава богу, че поне той оцеля.
	— Предлагам — внушително произнесе Варя — да оставиш Ваня при мен, а аз ще го заведа при Нина и Макс. Те ще го осиновят, при тях ще е в безопасност. Ще спасим детето, ти ще знаеш, че е живо, ще знаеш и къде е. И ако обстоятелствата около теб се подобрят, ще се разберете. Ако трябва, ще отида и ще ти го доведа.
	Лена наведе глава, дълго мисли, после попита:
	— А те ще го вземат ли?
	— Нито за миг не се съмнявай. Аз се наемам с това и аз отговарям за всичко. Вече бих телеграма, за да изпратят покана за мен и детето, за да получа пропуск. Скоро ще изляза в отпуск. Ще погледам Ваня, докато дойде поканата, ще ми помогне Софя Александровна. Ти само му събери багажа.
	Лена още седеше с наведена глава. Разстреляха баща й и майка й, брат й е в детския разпределител на НКВД, сега тя се разделя със сина си, сигурно завинаги, очаква я съдбата на родителите й. Нека се спаси поне той.
	Господи, откъде се появи край нея това мъжествено и самоотвержено момиче? Как се е запазило в този злобен и кървав свят?
	— Ще ти дам адреса на Нина — каза Варя, — но не го записвай и не им пиши. Научи го наизуст. Там е армия, ако те пострадат, ще пострада и синът ти. Ще си кореспондирате чрез мен. Пиши ми до поискване. Така е по-спокойно и по-сигурно.
	— Разбрахме се, ще ти пиша до поискване.
	Тя помълча, тъжно се усмихна, погледна Варя.
	— Колко си добра, Варя! Поне самата ти знаеш ли го?


>>	23.

	На 13 януари 1939 година кореспондентите, акредитирани в Берлин, предадоха съобщение за състоялото се предишната вечер откриване на новото здание на имперската канцелария. Те описваха размерите й, десетки пъти превишаващи размерите на предишната имперска канцелария, съобщаваха за грамадните колони от мрамор и също мраморните плочи, с които бил настлан вътрешният двор, за масивните, високи пет метра врати, за водещата към главната зала галерия, която, според указанието на Хитлер, била двойно по-голяма от галерията във Версайския дворец. Колосалният кабинет бил украсен с бронзова скулптура с човешки ръст, изобразяваща наполовина изваден от ножницата меч. Този меч, бил казал Хитлер, щял да вдъхва на дипломатите страх. Новата имперска канцелария била открита с голям прием за дипломатическия корпус.
	Но най-важното във вестниците беше, че по време на приема Хитлер _подчертано_ дълго разговарял със съветския посланик Мерекалов. След Хитлер при Мерекалов дошли и Рибентроп и генерал Кайтел. Съветският посланик бил в центъра на вниманието.
	В своя доклад за Москва Мерекалов беше предпазлив: „Хитлер ме поздрави, попита ме за живота ми в Берлин, за пътуването ми до Москва, каза, че знае за срещата ми в Москва с германския посланик Шуленбург, и ми пожела успех.“ Предпазливостта на Мерекалов не изненада Сталин: той не беше в течение на тайните контакти, пък и беше зле с немския, а Хитлер говореше без преводач. Но значението на този факт беше ясно. Хитлер МУ дава сигнал: в течение е на тайните преговори, одобрява ги и е готов да подобри отношенията между СССР и Германия.
	Това се потвърди и от прекратяването на нападките срещу ръководителите на Съветския съюз в германската преса.
	Но още по-важно потвърждение се съдържаше в сложения на бюрото на Сталин доклад от антифашистката група на Шулце-Бойзен, която действаше в германското министерство на авиацията: сутринта на осми март в речта си, произнесена пред висши генерали и адмирали, Хитлер наредил не по-късно от петнайсети март да бъде окупирана цялата останала част на Чехословакия; до есента, преди пътищата да се разкалят, да окупират Полша; през четирийсет — четирийсет и първа година да бъде изтрит от лицето на земята „извечният им враг“ Франция и да се установи господство над Англия, да се завземат богатствата й и нейните владения по целия свят.
	Сталин можеше да се поздрави. НЕГОВАТА прогноза излезе правилна: Хитлер заплашва Франция. Сега се чака НЕГОВАТА дума. Такава ответна дума беше докладът на Сталин пред Осемнайсетия конгрес на партията, изнесен два дни по-късно, на 10 март 1939 година.
	При подготовката на Осемнайсетия конгрес Сталин отдели най-голямо внимание на състава на Централния комитет на партията, който предстоеше да се избира наново. Взе за основа списъка на членовете на ЦК, избрани на Седемнайсетия конгрес, зачеркна разстреляните, те бяха болшинството, срещу обречените на разстрел постави дебели кръстове, някои имена огради с молив, сякаш нарисува примка на бесилка, и ги свали надолу, при кандидат-членовете, други със също такава примка направи от кандидати членове и като се съобрази със сметките си, добави нови имена.
	А към доклада пред Осемнайсетия конгрес на партията Сталин продиктува добавка. Като отбеляза, че Англия и Франция не са дали отпор на Германия, Сталин каза:
	„Главната причина… желанието да не пречат на Германия да се оплете във война със Съветския съюз, да оставят всички участници дълбоко да затънат в тинята на войната, да ги оставят да отслабнат и да се изтощят взаимно, а после, когато те отслабнат достатъчно, да излязат на сцената със свежи сили и да продиктуват на отслабналите участници във войната своите условия. Хем евтино, хем приятно!… Трябва обаче да отбележим, че тази голяма и опасна политическа игра може да завърши за тях със сериозен провал.“
	В Берлин разбраха посланието на Сталин.
	На 15 март германските войски влязоха в Прага. Чехия бе включена в Германската империя под името „Протекторат Бохемия и Моравия“. След това германските войски завзеха литовското пристанище Клайпеда (Мемел). На 23 март падна Мадрид, републиканска Испания претърпя поражение. Откритото военно противостояние между СССР и Германия на испанска земя бе прекратено.
	И тъй, пътят към съюз с Хитлер бе открит. Но съюз с фашистка Германия?! Трябва да се направят минимални политическите щети от тази стъпка.
	Народът? Народът не е политическа сила. Той става политическа сила само в ръцете на политическия ръководител. Съпротивата срещу един рязък обрат е възможна само при наличие на политическа опозиция в страната. Такава няма. Унищожена е, изкоренена е завинаги. ТОЙ ръководи народа, народът е свикнал с НЕГОВИТЕ неочаквани обрати и маневри. В НЕГОВИТЕ ръце партията е лост с невиждана сила и послушание, способен мигновено да поведе държавата в нужната посока. Народът, хората са само _поданици_ на държавата.
	Западът? На Запад реакцията ще бъде нееднозначна. Буржоазията ще изпадне в истерия, социалдемократите също. Комунистите? Комунистическите партии са в ръцете МУ, живеят от съветско злато. Противници на НЕГОВИЯ курс ще се намерят сред западната интелигенция. Разбира се, ще им е нужен лидер. Такъв лидер има. Троцки. Той е с име, с ореол на герой от Октомврийската революция, той олицетворява социализма, който толкова привлича западната интелигенция. И най-важното, всеки ден _предсказва_ съюза на Сталин с Хитлер и в очите на западните работници и интелигенти, неизкушени в голямата политика, ще излезе прав. В последните си статии Троцки пише:
	„Катастрофата на Чехословакия е катастрофа на политиката на Сталин… Сега съветската дипломация ще се опита да действа за сближаване с Хитлер — с цената на нови отстъпки и капитулации… Сближаването на Сталин и Хитлер е много вероятно… След като разруши партията и обезглави армията, Сталин днес открито издига своята кандидатура за ролята на главен агент на Хитлер.“
	Какъв негодник! Добре разбира необходимостта от политически маневри, а НЕГО залива с помия. Не е трудно да се предвиди как ще закрещи от радост, когато НЕГОВИЯТ съюз с Хитлер се състои и този нищожен Ⅳ Интернационал се превърне в голяма сила. Не може да му се отрече политическият усет, Троцки прекрасно предчувства бъдещите си шансове.
	Премахването на Троцки от задача за отмъщение и възмездие се превръща в задача за ликвидиране на опасен противник. Вместо Слуцки и Шпигелглас сега в НКВД с това се занимават Судоплатов и Ейтингтон. Берия твърди, че те внимателно подготвят операцията. Бавно я подготвят! Трябва да поговори с тези хора.
	Ейтингтон бил в командировка. Берия се яви със Судоплатов. Сталин го познаваше: преди две години беше идвал при него по някакви украински въпроси. Беше плах. Сега изглежда по-уверен.
	С жест Сталин покани него и Берия да седнат. Те седнаха от двете страни на дългата маса. Сталин се разхождаше из кабинета, тихо говореше:
	— Вие, разбира се, добре знаете колко злини причини Троцки на нашия народ. Неговите съучастници понесоха заслужено наказание. А техният главатар? Жив и здрав. — Сталин замълча, ходеше от ъгъл до ъгъл. Судоплатов погледна Берия, Берия едва забележимо кимна: не, паузата не означава, че другарят Сталин е свършил, той ще продължи мисълта си. — Десет години Троцки живее в чужбина. Нима за десет години не можехме да го обезвредим? Безспорно можехме. Не искахме. Саботирахме. Виновните за това ще бъдат строго наказани. Но повече не може да се чака. В днешната международна обстановка не можем повече да търпим това. Задава се война. Троцки стана помагач на фашизма. Троцкистите проникват в лявото движение, дезорганизират го и така отслабват помощта, която прогресивните сили биха могли да окажат на Съветския съюз. Трябва да нанесем удар по Ⅳ Интернационал. Как? Като го обезглавим.
	Сталин застана пред Судоплатов, впери в него тежкия си поглед, рязко произнесе:
	— Троцки трябва да бъде ликвидиран в течение на една година. Надявам се, че вие ще се справите с това. Заминавайте за Мексико. Ще ви бъдат създадени всички условия и оказана необходимата помощ.
	Судоплатов се надигна, за да отговори.
	— Седнете! — заповяда Сталин.
	Судоплатов се отпусна на стола, но и седнал говореше, сякаш беше прав, в стойка „мирно“.
	— Другарю Сталин! Ние ще направим всичко за изпълняване на вашето указание. Но аз не бива да заминавам за Мексико: не владея испански и ще привлека върху себе си нежелателно внимание.
	— Ами Ейтингтон?
	— Точно така сме решили, другарю Сталин. На място операцията ще възглави другарят Ейтингтон.
	— Какво представлява той?
	— На четирийсет години е. Опитен разузнавач, сигурен, находчив, твърд. Член на партията от 1919 година. Учил е във военна академия, работил е с другаря Дзержински. Много добре се изяви в Испания. Владее свободно английски, немски, френски и испански.
	— Какъв е планът на операцията?
	— Планирани са няколко варианта. Конкретният ще се реши на място. Общото помежду им е, че ще я осъществят комунисти, подготвени в Съветския съюз и воювали в Испания.
	— Ами добре — каза Сталин, — действайте! Не жалете средства. Имайте предвид — той отново тежко изгледа Судоплатов, — ликвидирането на Троцки е поръчение от Централния комитет на нашата партия. — Подаде му ръка. — Желая ви успех, довиждане!
	Сталин и Берия останаха сами.
	— Какво носите? — попита Сталин.
	Берия сложи пред него лист хартия. Беше донос от служител на Наркомата по външните работи, че в един частен разговор Литвинов се изказал неодобрително за външнополитическите действия на ръководството на партията и правителството.
	Като познаваше характера на Литвинов, Сталин допускаше, че той е могъл да си позволи такова нещо. И изобщо беше време да се премине към по-широки преговори с германците. Литвинов не става за тази работа.
	Естествено ТОЙ не бе забравил как тогава в Лондон Литвинов ГО защити от пияните докери. Разбира се, ТОЙ оценяваше факта, че през изминалите трийсет години Литвинов на никого не бе разказал за това. Но всяка благодарност си има граници. Един ръководител на държава няма и не може да има лични приятели, ТОЙ има само великото дело, което осъществява. И хората се делят на такива, които МУ помагат в това дело, и такива, които МУ пречат. Жалко, че другарят Литвинов не разбира това. На много хора такова неразбиране бе струвало живота. Но животът на Литвинов трябва да се запази. Литвинов може да потрябва пак.
	В ъгъла на доноса Сталин написа: „За дело.“ Върна го на Берия:
	— Засега не закачайте Литвинов. Но трябва да зная за всяка негова дума. Където и да е произнесена.
	На 3 май Литвинов бе свален от поста нарком на външните работи и заменен на този пост от Молотов, който остана и председател на Совнаркома. На среднощната процедура по свалянето на Литвинов и встъпването на Молотов в длъжността присъстваха Маленков и Берия. Присъствието на Берия не беше случайно. До лятото на 1939 година бяха репресирани петима заместници на Литвинов, 48 посланици, 140 сътрудници на Наркомата по външните работи, повечето служители от съветските посолства. Някои посолства бяха изтребени до крак. Новата Сталинова политика трябваше да се осъществява от нови хора.


>>	24.

	До занятията оставаха два часа, Саша и Глеб отидоха до пощата, за да си получат писмата до поискване. Лелята на Глеб му пишеше рядко, а Саша получи писмо от майка си, едно спокойно писмо. Саша вече на няколко пъти й изпращаше пари, тя му се караше за тях, страхуваше се, че ги къса от себе си, но така полека-лека свикваше с мисълта, която Саша й внушаваше: всичко при него е наред, в Уфа е останал, защото жилището е по-добро и заплатата е по-голяма.
	Застанал до прозореца, Саша четеше писмото от майка си. Глеб бъбреше с момичетата от гишетата, всичките му бяха познати: миналата година ги бе занимавал, групата им беше хубава, весела. Саша прибра писмото в джоба си, вдигна очи. И в същия миг до гишето, където предаваха пощата до поискване, приближи висока жена с черно палто и тъмносива барета, подаде си паспорта. Нещо познато зърна Саша в мярналото се лице, не откъсна поглед от него. Тя стоеше леко приведена, момичето от гишето, хванало в едната ръка паспорта, с другата ровеше в кутията, затвори паспорта, върна го — нямало писма.
	Жената се изправи, обърна се. Боже мой, Лена Будягина!
	— Лена!
	Все така красива, с издължено матово лице, леко издадени устни — „левантийски профил“, както казваше за нея Нина Иванова. Но очите й бяха уморени и в тях се четеше нещо ново, сурово.
	Тя го погледна малко изпод вежди. Този познат от детинство поглед му напомни техния клас, тяхното училище, дружната им компания, лъхна му на Арбат.
	— Здравей, Саша, радвам се, че те виждам.
	Каза го спокойно. Не се учуди, че така неочаквано се срещнаха. А не бяха се виждали пет години. Може би е знаела, че той е в Уфа?
	Приближи Глеб. Усмихна се на Лена, белите му зъби проблеснаха. И Лена най-сетне се усмихна. Усмивката й беше любезна, не стеснителна, както преди. Саша ги запозна: Лена, съученичка, приятелка от детството и младостта. Глеб — най-близкият му приятел.
	Тръгнаха по улицата тримата. Саша я разпитваше за Москва, за приятелите, отдавна ли е в Уфа. Тя отговаряше едносрично: в Уфа е вече половин година. Приятелите ли? Макс е в армията, Нина се омъжила, заминала за някъде, Вадим май бил в Москва. Беше сдържана, нито едно фамилно име, само малките, нито дума за Шарок, а нали той беше бащата на нейното дете, нито дума за това, къде е заминала Нина, а тя бе заминала за Далечния Изток при Макс, Саша знаеше това от майка си. И Макс сега е Герой на Съветския съюз, това го пише по вестниците, но Лена не уточнява за кой точно Макс става дума, не казва нито дума за родителите си и защо тя се е озовала в Уфа.
	Стигнаха до автобусната спирка.
	— На кой ще се качваш? — попита Саша.
	Тя погледна табелката, там бяха обозначени три маршрута… Помълча, после отговори:
	— Няма значение, мога на кой да е.
	Това не беше възможно, те пътуваха в различни посоки.
	— Защо не ми дадеш адреса си, ще намина към теб — каза Саша.
	— Не, живея много далече. Мога аз да намина или да се срещнем някъде, виж, вече е пролет, топло е.
	— Добре. Запиши си моя адрес.
	— Ще го запомня.
	Той й каза адреса си, уговориха се за ден и час. Лена се качи в първия автобус, който пристигна.


	— Красива е — замислено каза Глеб, — и си мери приказките.
	— В училище беше първата красавица — каза Саша. — Мери си приказките, казваш? Че кой днес не с мери приказките? Тя знае, че преди пет години ме арестуваха, пратиха ме на заточение, а сега изведнъж ме вижда в Уфа. Не знае какво ми е положението сега.
	Той вярваше на Глеб за всичко, но му поверяваше свои неща, а тези сега бяха чужди. Може би Лена живее под друго име, може да се е омъжила. Засега няма да говори нищо за нея.
	— Приятел, та тя си мереше приказките заради мен. И правилно: кой съм аз, може двамата с тебе да сме избягали от Сибир? Чупи се от нас с първия автобус. Казвам това не за да я осъждам, а обратното, одобрявам това. Явно не всички от вашето училище са пораснали балъци като тебе.
	— Много добре тогава — каза Саша, — я да погледнем какво пише вестникът.
	— Какво ще му гледаш, конгресът, та конгресът.
	Но спря със Саша пред стенда с вестниците.
	От няколко дена всички вестници бяха изпълнени с отчети за ⅩⅧ конгрес на партията. Едно и също, едно и също… Доклади, речи, приветствия, наздравици в чест на другаря Сталин, бурни аплодисменти.
	Но ето речта на писателя Шолохов, Саша я прочете. Каза на Глеб:
	— Я погледни това…
	И Глеб зачете:
	— „… Съветската литература, след като се избави от враговете, се заздрави и укрепна… Ние се избавихме от шпионите, от фашистките разузнавачи, от враговете с различни бои и разцветки, но цялата тази измет, всички те всъщност не са били хора… Те са били паразити, впили се в живия, пълнокръвен организъм на съветската литература… От пречистването нашата писателска само спечели…“ Не — каза Глеб, — не мога да чета. Гади ми се. Да вървим!
	— Чети, страната трябва да познава своите герои!
	— „…Така тръгна, така ще бъде и занапред, другари — в радост и в мъка ние винаги се обръщаме към него, твореца на нашия живот. Въпреки цялата си изключително дълбока човешка скромност другарят Сталин ще бъде принуден да търпи излиянията на нашата любов и преданост към него (аплодисменти), тъй като не само ние, които живеем и работим под негово ръководство, но и целият трудов народ свързва всичките си надежди за светло бъдеще на човечеството с неговото име. (Аплодисменти.)“ Слушай, защо трябва да чета всичко това? Хайде! — повтори Глеб.
	— Добре, да вървим. Какво ще кажеш?
	— Блюдолизец!
	— Но нали е написал „Тихият Дон“, този велик роман.
	— През двайсетте години авторството му било поставено под съмнение, дори била създадена специална комисия.
	— Чувал съм нещо за това.
	— Акимов ми разказа. Автор бил някакъв бял офицер. Но нима са можели да признаят това?! Че как, приятел! А си имаме свой човек, от станицата, народен човек. Но ако „Тихият Дон“ е гениален роман, негов автор не може да бъде един блюдолизец. Как го беше казал твоят любим Пушкин, приятел: геният и злодейството са несъвместими неща.
	— Не всеки гений може да преодолее страха си. И Шолохов все пак не е гений.
	— Тъпче разстреляните си другари, това страх ли е?
	— Да, страх е.
	— Не, приятел, това е нашето руско блюдолизничество. Блюдолизецът лази в краката на господаря си, а по господарска заповед пребива друг блюдолизец с камшик. Всички са блюдолизци отгоре до долу, целият ни „велик съветски народ“, за който вие, интелигентите, говорите с възторг.
	— Да си интелигент е лошо, да си народ е лошо, ами ти какъв си?
	— И аз, приятел, съм един блюдолизец, правя се на шут като всички. Ще ти разкажа една случка, която наблюдавах с очите си. Искаш ли?


>>	25.

	Саша се засмя.
	— Давай. Ти имаш по една история за всеки случай от живота.
	— Слушай сега, слушай. През двайсет и девета или трийсета година имах едно гадже, свястно момиче, селска учителка. Ходех да се виждаме при нея, представяше ме като свой брат, бащините ни имена са еднакви: аз съм Василиевич, и тя е Василиевна. Нощем, естествено, се търкаляхме из кревата, за това много ни биваше, а денем аз отивах в гората, из полето със стативчето си. Такава една селска идилия. Пейзаните се отнасяха с мен добре, снизходително, нали знаеш как гледа работарят на гражданина със статив, е, „откача малко господинът“, но общо взето, добродушно. Веднъж спим ние с моята Клавочка, здравата сме поработили през нощта, и чувам някакъв шум навън. Какво има? Тя стана, отиде до прозореца, придърпа перденцето и казва: „Разкулачват Голодухини.“ А там, между другото, приятел цялото село е Голодухини, и името му по-рано било Голодухино, после, разбира се, го преименували модерно: „Заплаха за империализма“.
	— Я стига лъга!
	— Честна дума. Сиромашко колхозче, ама се наричаше точно така: „Заплаха за империализма“, страховито име.
	— Същински виц!
	— Не е там работата. Работата е там, че цялото село беше с еднакви фамилни имена — Голодухини, тоест, всички бяха роднини, далечни, близки, но роднини. И значи, разкулачват някакви Голодухини. Естествено, бързичко си навличам гащите: такова зрелище трябва да се види. А Клавка ми вика: „Не отивай, там има милиция, разни пълномощници, а ти не си тукашен, ще се заядат, ще ти поискат документите, кой си, а нашите ще кажат идва при учителката, Клавдия Василиевна, нощува при нея, не искам такива работи. Гледай оттук, всичко се вижда, застани ей тук.“
	Застанах аз както ме посъветва, гледам: пред къщата две каруци, милиционери измъкват от къщата жени, деца, старци, стопаните не се съпротивляват, знаят, че за съпротива ще им лепнат някой член от закона, жените хвърлят в каруцата бохчи, сиромашката си покъщнина, една бабичка, съвсем грохнала, милиционерите я смъкнали от печката, носят я на ръце, хвърлят я в каруцата, едно кърмаче и още други малки дечица реват, плачат, викове, стонове, с една дума, ужасна и отвратителна картина, за едното нищо и никакво ги изтръгват от родното им място, разпердушинват уреденото гнездо, пращат ги в Сибир, фактически на смърт.
	Глеб замълча, дълго крачи мълчаливо.
	— Но най-важното, приятел, е друго. Наоколо стоят селяни, селянки, мълчаливо стоят, и децата, и те замрели, и всичките — Голодухини, като тези нещастни разкулачени, роднини, кумове, сватове, цял живот са прекарали заедно. И не щеш ли, пред очите им се върши такова злодейство, и го вършат някакъв дрипав пълномощник и двама хилави милицаи. И като гледах как стоят тези силни, яки, мрачни мъже и тези също яки, едри жени, и като гледах каква _готовност_ е изписана по лицата им, си рекох: ей сега ще се нахвърлят на тези хилчовци, ще ги обезоръжат, ще ги хвърлят в каруците, ще шибнат конете и ще ги изгонят от селото. И очаквам този момент. Да, ама не… Милицаите измъкнаха цялото семейство от къщата, наместиха го по каруците, жените пищят, децата се давят от рев, а милицаите шибват конете и потеглят… И тогава, приятел, тогава тълпата се втурна, но не подире им, не да спасява хората си, не да ги отървава от нещастието — в къщата се втурна: да измъкне останалото, което не можеха да вземат със себе си онези нещастници. И си тръгват, разбираш ли, за вкъщи нашите добри, жалостиви жени радостни, доволни, и децата им с тях, кой с гърне, кой с чиния, кой с душник, изтръгнат с все телта от печката, бързат, докато председателят на селсъвета не е запечатал тази разграбена и опозорена къща. Тогава бях на деветнайсет-двайсет години. И в този момент разбрах, че народът ни е слугински, от селянина до ей тоя лакей, писателя Шолохов, от простата селянка до члена на Политбюро, който по команда си признава, че е шпионин и диверсант. И всичко, което пишат разните Достоевски и другите философи за някаква особена душа, особена мисия, особено предназначение, — всичко е една глупост! И Тютчевото: „Умът Русия не лови… Тъй странни, нейните черти…“ — всичко това, приятел, е поетично словоблудство, поетични фантазии.
	— Цялото село ли участваше в това? — попита Саша.
	— Не цялото, естествено, но какво променя това?
	— Много неща. Една групичка мародери още не е народ. Навсякъде има бандити.
	— Но защо „добрите хора“ не дойдоха да защитят съседа си?
	— А ти отиде ли? Защити ли ги?
	— Приятел, и аз съм същият лакей.
	— Тогава не искай това от другите! Особено от един селянин, когото през цялата ни история са тъпкали, обирали, когото са въртели на пръста си и помешчикът, и старейшината с камшика, и жандармът с шашката, и съседът-изедник, и казакът с нагайката, и съветският държавен снабдител с винтовката, и агитаторът, зад когото е стоял комисарят с маузера, и онези, които са наредили да се „разкулачва“, и онези, които са го вършили. Но ние не им търсим отговорност — опасно е, ние искаме да живеем, да танцуваме, да пием и да хапваме.
	— Като стана дума за хапване — подзе Глеб, защото минаваха покрай ресторанта, — да се отбием.
	— Преди един час обядвахме. Кажи си направо, че искаш да удариш сто грама.
	Глеб се разсмя.
	— Да, приятел, искам да пийна сто грама преди занятията.
	Саша погледна часовника си.
	— Нямаме време. Като свършим, тогава ще се отбием, ще пийнем.
	— Така да е — съгласи се Глеб, — ще отложим до довечера. Само че виж какво ще ти кажа. Ти ме наруга мене, ами ти?
	— И аз съм същият. Но какъвто и да съм, няма да прехвърлям вината си на клетите прегазени, измамени хора. Не тях, _себе_ си презирам.
	Известно време Глеб крачи мълчаливо, после каза:
	— Говоря така за нашия народ не защото съм немец или друг някакъв инородец. Не, приятел, аз съм чистокръвен руснак, сега е разрешено да се гордееш с това, сега патриотизмът е на мода. „Александър Невски“, „Минин и Пожарски“, „Петър Първи“ — за какво, мислиш, снимат тези филми? За възпитаване в патриотизъм, и то, забележи, приятел, в руски патриотизъм. Ще ти кажа нещо повече, само на тебе: аз съм потомствен руски дворянин от старинен род, при Грозни дедите ми са завземали и Астрахан, прекосявали са със Суворов Алпите, воювали са срещу Наполеон, отличили са се, сред тях е имало и градоначалници, и декабристи, помешчици и народоволци, всякакви, но нито един немец. Вярно, позаслабнал нашият род, сродил се с търговци, преминал към интелигенцията, учили в университети, били и професори, и художници, така че, слава богу, никой още не е надушил моето дворянство. Само че, приятел, аз моето дворянство за нищо го нямам. Запазил се е един документ от шестнайсети или от седемнайсети век, показа ми го един роднина. Един от нашите деди, болярин, подал молба до царя и се подписал така: „Верен твой слуга Ивашка, еди-чий си син.“ Френски или немски дворянин не би се нарекъл така: слуга… Това си е нещо наше, руско. Още оттогава всички са били слуги, и болярите, и велможите, та оттам тръгва всичко.
	— Не ми приказвай много за французи и за немци, и те какви ли не са ги вършили. Колко свободни бяха немците след войната, какви демократи! И сами си туриха Хитлер на шията, забележи, с общо гласуване. Втурнаха се след кайзера към свободата, но щом я помирисаха, поискаха пак да се върнат под камшика. Така че не ми предлагай за пример други нации. И не бива да слагаш целия ни народ в един кюп.
	Стигнаха до Двореца на труда. Глеб сложи ръка на дръжката, но не отвори вратата, неочаквано каза:
	— Обаче тази твоя съученичка, Лена, е интересна…
	— В такива случаи ти казваш: мадона колосал — позасмя се Саша.
	— Не — замислено отговори Глеб, — тук има нещо по-значително.


>>	26.

	Молотов мисли бавно, може да проточи нещата, а те не бива да се протакат. Хитлер смята да окупира Полша преди есенното разваляне на пътищата, значи, трябва да уреди отношенията си със Съветския съюз. Сега не ТОЙ, а Хитлер ще търси пътища за спогодба и ще се съгласи на отстъпки. ТОЙ няма да принуди Хитлер да се унижава, човек не забравя униженията и при първа възможност отмъщава. Но ТОЙ ще покаже на Хитлер, че прекрасно разбира ходовете му. Това ще бъдат преговори между ръководители на две свръхсилни държави, между хора с еднакви интереси.
	СССР и Германия имат за противници Англия и Франция. ТОЙ изказа тази концепция преди десет години, сега тя изцяло се потвърди. Хитлер ще прегази Полша за месец-два. Но ако Франция и Англия влязат във война с Хитлер, това ще продължи много повече. Първата световна война продължи четири години, тази ще е още по-дълга. Те ще се изтощят, а през това време СССР ще стане най-голямата военна сила и ТОЙ ще диктува на изнурената от войни Европа своите условия.
	По НЕГОВО указание съветникът в съветското търговско представителство в Берлин Астахов посети Министерството на външните работи на Германия и проведе разговор, чийто най-общ смисъл беше, че по въпросите на външната политика Германия и СССР нямат разногласия.
	Една седмица по-късно германският посланик Шуленбург заяви на Молотов: „Време е да се заздравят отношенията между Германия и СССР. При решаването на полския въпрос руските интереси ще бъдат взети предвид. Англия не може и не желае да окаже помощ на СССР, тя ще накара СССР да вади кестените от огъня.“ Добро заявление. Но в Берлин казали на Астахов: „Ако СССР иска да застане на страната на противниците на Германия, германското правителство е готово да му стане противник.“
	Това звучи _заканително_. ТОЙ няма да търпи подобен тон. Хитлер е нервен, до нападението над Полша остават три месеца, но той трябва да си владее нервите. Хитлер е истерик. След като Хинденбург приел клетвата му като канцлер на Германия, се разплакал. Чувствително германче. И в „Майн кампф“ пише, че като научил за ноемврийската революция през 1918 година в Германия, и тогава се разплакал. Плакал и когато пристигнал във Виена след присъединяването на Австрия към Германия, трогнат от завръщането си в родината. То се знае, крокодилски сълзи. Не пие, не пуши, вегетарианец е. И спокойно вкарва под ножа хиляди хора. Неуравновесен характер. Но с НЕГО ще трябва да си мери приказките.
	Сталин нареди на Молотов да прекрати политическите преговори с Германия, да иска първо подписване на търговска спогодба. Молотов е майстор в такива тактики. Да протака, да влачи нещата е неговата стихия, неговата природа. През юни и юли всички опити на германците да продължат политическите преговори се натъкваха на хладната сдържаност на Молотов, която настояваше за подписването на търговската спогодба. И едва на 22 юли съветската преса най-сетне публикува съобщението: „Възобновени са преговорите за търговията и кредита между съветската и германската страни.“
	И най-сетне, след пет дена, Астахов изпрати отчет за разговора си с водещия германски дипломат Шнуре, който се състоял на 25 юли в Берлин, в отделно помещение на луксозния ресторант „Евест“. Сигурно добре са похапнали, дипломатите обичат изисканата храна, големи гастрономи са, още повече че ядат и пият на държавна сметка.
	Шнуре заявил от името на фюрера: „Германската политика е насочена срещу Англия. Това е решаващ фактор. От наша страна не може и дума да става за заплаха срещу Съветския съюз. Въпреки всички различия в мирогледите, има един общ момент в идеологията на Германия, Италия и Съветския съюз: противостоене на капиталистическата демокрация. Какво може да предложи Англия на Русия? Нито една цел, която да й подхожда. Какво можем да предложим ние? Разбиране за взаимните интереси, от което двете страни ще получат взаимна изгода.“
	НЕГОВАТА тактика се оказа правилна. Главната грижа на Хитлер е ТОЙ да не се договори с Англия. Но какво _конкретно_ предлага?
	Сталин продиктува телеграма до Астахов:
	„Ако германците искрено променят насоките си и наистина искат да подобрят отношенията си със СССР, те са длъжни да ни кажат как си представят конкретно това подобряване. Тук всичко зависи от германците.“
	Телеграмата ще подпише Молотов. Но това не е телеграма от дипломат. Текстът е НЕГОВ. Хитлер ще разбере.
	Хитлер разбра и Хитлер се разбърза. Отговорът му бе такъв: „От Балтийско до Черно море няма да има проблеми. На Балтика има място за двете държави. Германците ще уредят въпроса с Полша до една седмица. Ако руснаците пожелаят, Германия ще сключи с тях спогодба за съдбата на Полша.“
	На другия ден довтаса Ворошилов със спешен доклад: в Монголия, в района на река Халхин-Гол, японците съсредоточили за генерално настъпление войски под командването на генерал Камацубара.
	Заплахата от война на два фронта, онова, от което ТОЙ най-много се опасяваше, ставаше реална.
	— За Халхин-Гол ще ми докладваш според развитието на събитията — каза Сталин. — Как вървят преговорите с английските и френските военни представители?
	— Преговорите ще започнат утре. Главната трудност е, че Полша отказва да пусне през територията си нашите войски. Нали не можем да молим на колене Полша да приеме нашата помощ.
	— Англия и Франция — каза Сталин — разчитат, че след като окупира Полша, Германия ще излезе до нашите граници и тази близост ще подтикне Хитлер към агресия срещу СССР. Те не се замислят за възможността Хитлер да нападне не нас, а тях. Какво пък, ще опитаме още веднъж да ги убедим в това. Ще видим какъв ще е резултатът от твоите преговори с техните военни представители. Едва ли ще се вразумят.
	Говореше със силен грузински акцент и удряше с длан по бюрото.
	Ворошилов седеше тихо, страхуваше се да не би с някое непохватно движение да предизвика гнева на другаря Сталин.
	— Започвай преговорите, дръж се твърдо, пък ще видим — каза в заключение Сталин.


>>	27.

	Не след дълго дойде поканата. В милицията издадоха пропуска на Варя без бавене: действаше званието на Макс — Герой на Съветския съюз.
	Леки усложнения възникнаха в Хабаровск. Младичкият лейтенант, които преглеждаше пропуските, попита:
	— Защо детето не е вписано в паспорта ви?
	— Вписано е в паспорта на баща си.
	— Не е отбелязано, че имате регистриран брак.
	— Не сме регистрирани.
	— А къде е актът за раждане на детето?
	— Трябва ли човек да носи акта за раждане на детето си, когато отива на гости?! Другарю лейтенант! Когато ми издаваха пропуска, най-подробно прегледаха документите, вие и на Москва ли не вярвате?
	— Редът е еднакъв за всички граждани, не го нарушавайте следващия път! — Огледа Варя от глава до пети и удари печат на пропуска.
	Въпреки че сега Макс беше известен в цялата страна като Герой на Съветския съюз, бе повишен в звание и длъжност, в дома им не се чувстваше нито празничност, нито спокойствие. Едно бяло кичурче се бе появило в косата на Нина, доста рано.
	— И татко побеля рано, сигурно ми е наследствено.
	— Нищо — каза Варя, — дори ти отива.
	При разговор Макс и Нина бяха сдържани, но все пак Варя схвана, че в Далечния Изток, въпреки победните доклади за хода на военните действия, става същото като в Москва. Във вестниците се вихреше същата злобна истерия, почти целият команден състав бе изпозатворен през трийсет и седма година, а тази година затваряли и новоназначени.
	Нина не искаше да обсъждат тази тема и Варя си премълчаваше — защо да си изострят отношенията, трябваше да уреди Ваня. Но тъкмо Нина първа не издържа. Предишната вечер Макс се върна късно от партийно събрание, дошъл си, когато Варя вече спяла, и тръгнал още преди да стане. На закуска Нина й се оплака:
	— От тези събрания Максим си идва смазан. Вербуват червеноармейци за осведомители, принуждават ги да правят доноси срещу командирите си. Направиш забележка на някой редник, а той тича в специалния отдел и дрънка някакви глупости, а за тези глупости пращат на трибунал.
	Стана от масата и повече не заговори за това. Разбира се, на Варя й домъчня за нея, живее в страх. А кой ли сега не живее в страх.
	Макс и Нина изслушаха мълчаливо разказа й за Лена Будягина.
	Но когато останаха насаме с Варя, Нина каза:
	— Когато получихме телеграмата ти, аз помислих, че детето е твое и на Саша, двамата или само тебе те грози опасност и трябва да те спасяваме. Двамата с Максим не изключвахме възможността Саша отново да е арестуван и може да арестуват и теб, дори си помислихме дали няма да трябва тук да те омъжим. Не се колебахме нито за миг: ти си ми сестра и знаеш какво означава Саша за Максим. Между другото, какво става със Саша!
	— Скита от град на град, шофьорства там, където може — сдържано отговори Варя. Нина е била убедена, че при тях със Саша всичко е наред. Нека продължава да си мисли така, макар че сърцето я заболяваше всеки път, когато тя започваше да говори за живота им със Саша.
	— Горкият Саша — въздъхна Нина, — много изстрада, но от друга страна може би имаше късмет. Ако го бяха прибрали сега, а сега него непременно щяха да го приберат, защото е прекалено самостоятелен и принципен, очакваше го разстрел.
	— Изглежда е така.
	— С една дума, ние предположихме, че със Саша сте решили да оставите детето си у нас. И повтарям, изобщо нямаше да се колебаем, но синът на Лена и Шарок, внука на Будягин…
	— Мисля, че Шарок тук няма нищо общо — каза Варя.
	— Аз така, между другото — поправи се Нина, — но внукът на Будягин! Ако се разбере, ще припишат на Максим помощ за врагове на народа, ще му струпат кой знае какво още, ще се докопат до мен, изобщо, катастрофа.
	— Страх ли те е?
	— Страх ме е. Да. Много внезапно дойдохте. Трябва да свикна с тази мисъл, всичко да обмисля. Има ли гаранция, че истината за това момче няма да стигне дотук?
	— Изключено е! Лена и под инквизиция няма да признае къде е то, разбира, че ако загинете вие, ще загине и Ваня. Нейната версия ще бъде, че е оставила детето на гарата, сега това се прави масово.
	— А Софя Александровна знае ли?
	— Казах й, че е син на моя приятелка, арестували са мъжа й и тя се страхувала от арест, избягала от Москва и ме помолила да отведа детето при родителите й в Далечния Изток.
	Именно така бе казала на Софя Александровна, макар да бе разбрала по очите й, че тя не й вярва, преди това с всички подробности й бе разказвала за Лена Будягина, дори се бе съветвала с нея как да постъпи с Ваня. И въпреки това Софя Александровна се бе престорила, че приема тази версия. Сигурен човек.
	— Добре — не съвсем уверено се съгласи Нина. — Сега по другия въпрос. Момчето няма никакви документи.
	— Съседите ти знаят, че ти е гостувала сестра ти със сина си. Всички ме видяха — всеки ден се разхождаме с Ваня. Тук и да кихнеш, всички научават.
	— Вярно е, а и всички наши мъже се зазяпват по тебе.
	— А един прекрасен ден ще изчезна. Вие с Макс…
	— Варенка, наричай го Максим. „Макс“ тръгна от училище. Не звучи по руски. А тук и най-нищожният чуждестранен звук се приема с подозрение.
	— Добре. Вие с Максим ще разперите ръце: ама че сестричка, заряза си детето и се запиля нанякъде. Можеш да ме плюеш колкото си щеш: безпътна, развратница, шляе се някъде.
	— Това е прекалено, такива думи! — намръщи се Нина.
	— Нищо, вашите полкови дами ще потриват ръце от удоволствие, че и от себе си ще добавят: мотаеше се тук тая госпожичка, въртиопашка такава, правеше мили очички, веднага си личеше каква твар е. Горката Нина Сергеевна, сега тя ще се мъчи с това подхвърлено дете.
	— Голяма фантазьорка си — усмихна се Нина. Но усмивката излезе измъчена.
	— Това не са фантазии, а реалност. Ще си чешат езиците с мен, а за „горкото подхвърлено дете“ ще забравят. Ще го запишете Костин, защото нали, дори не знаем името и фамилията на баща му, май и нашата мила сестричка не знаеше от кого е родила.
	— Стига си се упражнявала на тази тема!
	— Подхвърлям ти аргументи. А колкото до възпитаването на съветски човек, бъдещ защитник на родината, мисля, че сама ще намериш думите.
	— Не иронизирай — навъси се Нина, — вече не си в онази възраст. И аз, между другото, пораснах.
	— Ако все пак сметнете, че Ваня ще усложни положението на Макс, извинявай, на Максим, ще го отведа обратно.
	— И какво ще правиш с него?
	— Ще го отглеждам като самотна майка.
	— Стига, не ме плаши. Да почакаме. Да обмислим. Всичко ще реши Максим.
	На другата сутрин Нина стана преди зазоряване, изчака да се събуди Варя. Веднага започна разговора, без заобикалки:
	— Не ми харесва твоята версия: „Заряза си детето… Запиля се… Сега не знаем къде да я търсим…“ Звучи несериозно.
	Значи, през нощта са обсъдили с Максим аргументите на Варя. А Варя си мислеше, че Макс все още е под чехъла на Нина. Ситуацията се бе променила. Уж за всичко се разпореждаше Нина, но се съобразяваше с Максим и макар че той не говореше много, изразяваше мненията си деликатно, Нинка веднага се съгласяваше с решенията му.
	— Защо не кажем друго: искаше да заживее тук, но нищо не излезе, и на, каза, че ще замине на север, там ще си търси щастието. И тогава ние сами настояхме да остави Ваня при нас. Детето няма две годинки, защо да се мъчи по бараки и общежития. А като си уреди живота, като се омъжи за приличен човек, тогава ще си го вземе. Как мислиш?…
	— Ама моля ви се, защо не — засмя се Варя, — на север ли, на юг ли, все едно! Правилно! Това наистина ще звучи по-убедително. — И не се сдържа, подкачи Нинка: — Кажи на Максим, че одобрявам тази идея.
	След като при пристигането на Варя изслуша историята на момчето, Максим повече не отвори дума нито за него, нито за Лена Будягина. Прибираше се късно, новоизпечен командир на полк, усърден, педантичен и взискателен. В свободните минути разговаряше с Варя за дреболии, играеше с Ваня, момчето му харесваше, и то го посрещаше с радост.
	А веднъж, към края на август, каза, че е намерил начин да уговори от 1 септември да вземат Ваня в яслите.
	— Ще отслужи в яслите една година, а като му чукнат трите, ще го повишим в звание, ще го прехвърлим в детската градина — добави добродушно Максим.
	На другия ден Варя замина за Москва.
	Да приютиш внук на враг на народа — Максим добре съзнаваше колко е рискована тази стъпка. Но не можеше да отпрати детето. Лена беше най-близката приятелка на жена му, и той беше играл с нея като малък, не веднъж и дваж бе седял у тях на „Грановский“, обичаше този дом, обичаше и Иван Григориевич Будягин и не вярваше, че той е „враг на народа“, не вярваше, както не вярваше, че неговите верни бойни другари са „врагове на народа“. Вярваше и на Варя: бе постъпила правилно, едва ли някой ще научи. А и да подразберат нещо, той няма вина: пробутали му детето, той отде да знае…
	Максим не обичаше да лъже, но ако се наложеше, правеше го с онова хитро селско простодушие, което убеждаваше всекиго. Като се съветваше с комисаря на полка и със секретаря на партийната организация, разпери ръце:
	— Дайте, братлета, да помислим. Родило момичето без съпруг, довтаса при нас — тук ще се омъжа. Разбира се, щеше да успее, красиво е, образовано, момите тук са дефицитни, и с дете щеше да я вземе някой. Но си познавам балдъзката: ако беше останала тук, всички булки щяха да се изпотрепят с мъжете си. И заради коя? Заради роднината на командира на полка. Наложи се да й откажа. Потърси си, рекох, миличка, мъж някъде другаде. А тя: ах, не искате да ми помогнете да отгледам детето си, тогава ще замина на Север! Тогава вече жена ми не се стърпя: върви където щеш, й рече, но защо ще мъкнеш и детето в полярната нощ?! И без това си го направила кожа и кокали! Няма да го пуснем! Ще го оставим при нас! Тя вика: защо не. И се запиля. Кога ще се върне и ще се върне ли изобщо — не се знае. Е, като е тъй, викам си, и без тебе ще възпитаме един син на полка. И необходимата морална обстановка в полка ще се запази. Та такова решение ми се върти в главата… Вашето мнение, другари?
	Другарите се съгласиха с него. Високата морална обстановка в полка е най-важната задача на този етап, защото моралната обстановка е неотделима част от политическата такава.


>>	28.

	Когато Ворошилов си тръгна, Сталин се обади на Молотов:
	— Съобщи в Берлин: ние сме заинтересувани от преговорите. Но германците бързат, трябва да им дадем да разберат, че ние не бързаме, нямаме причини да бързаме. Намери формулировката: постепенно, поетапно… Това ще ги накара да си разкрият картите. Ако предложенията ни задоволяват, тогава и ние ще побързаме.
	След три дена, на 15 август, Молотов донесе отговора на Рибентроп. От текста ставаше ясно, че отговорът е продиктуван от Хитлер и е предназначен за НЕГО.
	Като обмисляше всяка дума, Сталин бавно зачете посланието на глас. Молотов слушаше внимателно, макар вече да бе чувал и препрочитал това послание.
	— „Пътят към бъдещето е открит и за двете страни. Германия няма агресивни намерения спрямо СССР. Германо-съветските отношения стигнаха до повратна точка в своята история. Решенията, които ще вземем, ще имат решаващо значение за няколко поколения от германския и съветския народ…“
	Сталин спря да чете, погледна Молотов.
	— Колко обича цветистите изрази този австриец.
	— Оратор! — отвърна Молотов, който знаеше, че Сталин винаги влага ирония в думата „оратор“.
	Сталин отново бавно зачете:
	— „Интересите на Германия и СССР не си противоречат. Между Балтийско и Черно море не съществуват въпроси, които не биха могли да бъдат уредени при пълно удовлетворяване на двете държави (Балтийско море, Прибалтика, Югоизточна Европа и т.н.). Германската и съветската икономики могат да се допълват взаимно… Имперският министър на външните работи е готов да посети Москва с кратка визита, за да изложи възгледите на фюрера пред господин Сталин.“
	Сталин остави листа на писалището, облегна се в креслото.
	— Предложенията са ясни. Освен за полските територии Хитлер е съгласен да говорим за Прибалтика, Финландия, Бесарабия… Но нашият народ няма да разбере и одобри един съюз с _агресор_. Можем да сключим пакт за ненападение. Такъв договор нашият народ ще разбере и одобри. Такъв договор означава, че СССР няма да воюва, че на съветския народ са осигурени мир и спокойствие. Значи ли това, че ние се отказваме от интересите си в Полша, Прибалтика, Бесарабия и в другите райони на Европа? Не, не значи. Но това трябва да бъде уговорено в отделен, _секретен_ протокол.
	Той помълча, после продължи:
	— Разбира се, един ден нашите потомци ще научат за този секретен протокол и ще попитат: защо Сталин и Молотов са подписали секретен протокол? Нали болшевиките винаги са били против секретните договори, болшевиките публикуваха всички секретни договори, сключени от царя и неговите министри. Да, такъв въпрос могат да зададат те. На подобен въпрос има отговор: едно са договорите, сключени от царското правителство срещу интересите на народа, друго са секретните договори, сключени от работническо-селското правителство в интерес на народа. Това са различни неща. И бъдещите поколения ще ни разберат. Как вървят търговските преговори?
	— Успешно. Мисля, че този месец ще прикачат.
	— Трябва да поставим въпроса така: първо търговската спогодба, после договора за ненападение. Тогава германците ще приемат всички наши условия. За германците пактът за ненападение означава, че СССР няма да се намесва, когато Германия нападне Полша.
	— Англия и Франция дадоха гаранции на Полша — обади се Молотов.
	— Те се страхуват от Хитлер. А пък ако се решат на война с Германия, толкова по-добре. Всички ще затънат в такава война, ще се изтощят и ще се свърши с това, с което свърши предишната война — с революция. И най-сетне, време е да престанат японските провокации. С това трябва да се ангажира Германия, тя е съюзничка на Япония. Значи — той вдигна пръст, — на посланието на Рибентроп ще отговориш така: готова ли е Германия да сключи със СССР договор за ненападение? Колкото до секретния протокол, за него ще се говори само устно. Да видим какво ще предложат.
	На другия ден, 16 август, Молотов предаде тези въпроси на германския посланик Шуленбург.
	А на 17 август Шуленбург прочете на Молотов отговора на Рибентроп: „Германия е готова да сключи със СССР пакт за ненападение и да използва влиянието си за подобряване на японо-съветските отношения. Рибентроп е готов утре, на 18 август, да долети в Москва, облечен с пълномощията на фюрера да подпише съответната спогодба.“
	Молотов се затрудни с отговора. Нито той, нито Сталин ще могат да приемат утре Рибентроп — документите не са подготвени. Затова Молотов каза, че в момента е невъзможно дори приблизително да определи деня за тази визита.
	Сталин остана недоволен от този отговор:
	— Хитлер може да оцени подобен отговор като нежелание да приемем неговия министър: не си можел да определиш дори приблизително. Защо да не можеш? Можеш. Щом подпишат търговската спогодба, веднага ще приемем Рибентроп. Незабавно намери германския посланик и му предай този отговор. И му връчи проект за пакта за ненападение. Те сега ще подпишат всякакъв пакт, нямат време.
	Молотов вдигна на крак апарата си, нареди да намерят Шуленбург и отново да го поканят в Кремъл. Шуленбург дойде. Молотов му предаде проекта за пакта за ненападение и заяви, че Рибентроп би могъл да дойде в Москва веднага след подписването на търговската спогодба.
	На 20 август спогодбата бе подписана. А на 21 август в 15 часа на Сталин бе връчено послание лично от Хитлер.
C>
	_До господин Сталин. Москва_
	_1. Искрено приветствам подписването на новата германо-съветска търговска спогодба като първо стъпало към преустройството на германо-съветските отношения._
	_2. Сключването на пакта за ненападение със Съветския съюз означава за мен определяне на дългосрочната политика на Германия. Затова Германия възобновява политическата линия, която бе изгодна за двете държави в течение на миналите столетия._
	_3. Приемам проекта за пакт за ненападение, който ми предаде господин Молотов, и смятам, че е необходимо колкото може по-скоро да се изяснят свързаните с това въпроси._
	_4. Допълнителният протокол, желан от съветското правителство, може да бъде изработен в най-кратък срок, ако отговорният държавен деец на Германия може лично да пристигне в Москва за преговорите._
	_5. Поведението на Полша е такова, че кризата може да се разрази всеки момент._
	_6. Още веднъж предлагам да приемете моя министър на външните работи във вторник, 22 август, най-късно в сряда, 23 август. Имперският министър на външните работи има пълномощия за съставяне и подписване както на пакта за ненападение, така и на протокола. Ще се радвам да получа вашия бърз отговор._
@	Адолф Хитлер
C$
	Повече не може да се протака. Хитлер е взел преговорите в свои ръце, всяко протакане може да има непредсказуеми последствия.
	Същия ден, в 19:30 часа, Сталин изпрати отговора си на Хитлер.
C>
@@	21 август 1939 година
	_До Канцлера на Германската държава господин Хитлер._
	_Благодаря Ви за писмото._
	_Надявам се, че германо-съветският пакт за ненападение ще стане решаваща, повратна точка в подобряването на политическите отношения между нашите страни._
	_На народите на нашите страни са нужни мирни взаимоотношения. Съгласието на германското правителство за сключване на пакт за ненападение създава основа за ликвидиране на политическото напрежение и за установяване на мир и сътрудничество между нашите страни._
	_Съветското правителство ме упълномощи да ви информирам, че е съгласно господин Рибентроп да пристигне в Москва на 23 август._
@	Й. Сталин
C$
	Вечерта на същия ден, по време на заседанието на военните представители на СССР, Англия и Франция адютантът на Ворошилов му предаде една бележка: „Клим, Коба каза да спреш латерната.“ Бележката беше без подпис, а почеркът — нечетлив. Май че беше на Молотов.
	Преговорите бяха прекратени като стигнали до задънена улица.
	През целия ден на 22 август и през нощта срещу 23-и се занимаваха с подготовката за визитата на Рибентроп: документите, помещението, охраната, посрещането на летището. Не можеха да намерят германските държавни флагове — червени платнища с черна свастика в бял кръг, най-сетне откриха в „Мосфилм“, бяха използвани при снимането на антифашистки филми и ги пазеха за евентуални нови снимки.
	Сталин не отиде на вилата, пренощува в града, утвърждаваше документи, готвеше се за разговора. Прочете справката за Рибентроп — трябваше да знае с кого ще си има работа. На младини Рибентроп бил търговски пътник, продавал вина, присъединил се към нацистите, станал посланик в Англия, сега е министър на външните работи. Вниманието МУ привлече един отзив на Гьоринг, втория след Хитлер човек в държавата: „Мързелив и некомпетентен, тщеславен като паун, високомерен и лишен от чувство за хумор. Когато започнах да критикувам кандидатурата на Рибентроп и заявих, че той няма да се справи с работата в Англия, фюрерът ми каза, че Рибентроп познавал лорд еди-кой си и министър еди-кой си. На което аз отговорих: «Лошото е там, че и те познават Рибентроп.»“
	Разбира се, на Хитлер са му изгодни такива взаимни ухапвания. Владетелят не понася сплотено обкръжение, то може да се наговори зад гърба му. Тъй че на думите на Гьоринг трябва да погледнем критично. Хитлер не би държал на поста министър на външните работи мързелив, некомпетентен политик. Журналистите пък го характеризират като човек работоспособен и решителен, груб и нахален. Успехите на германската външна политика го потвърждават. Колкото до високомерието, високомерието на един дипломат е тактически похват, още повече когато политиката е агресивна. Но в предстоящите преговори Рибентроп ще се умилква и ще любезничи, до 1 септември остава една седмица, те с Хитлер са в НЕГОВИТЕ ръце. А пък ако бъде високомерен, ТОЙ бързо ще му свие сармите.
	Сега, в навечерието на пристигането на Рибентроп, ТОЙ трябва да реши всичко окончателно за себе си. НЕГОВОТО решение ще определи задълго съдбата на Съветския съюз, съдбата на Европа, съдбата на целия свят. Главният въпрос е — вярва ли на Хитлер? Дали германските дивизии няма да прекосят Полша, за да се нахвърлят после на Съветския съюз?
	В политиката хората не вярват на никого, в политиката хората вярват само на себе си. Казват, че Хитлер притежавал особена интуиция. Глупости! Интуицията винаги е следствие от хладна предвидливост. Предвижданията показват, че след Полша Хитлер ще нападне Франция. Казват, че Хитлер бил непредсказуем. За непредсказуемост хората вземат способността на великите политици рязко да сменят курса, когато го изисква тяхната гениална предвидливост. Фактът, че ТОЙ е подписал пакт с Хитлер, също ще бъде тълкуван като непредсказуемост. В действителност това е добре премислена стъпка, отговаряща на дългосрочните интереси на Съветския съюз.
	Безспорно е трудно да се разгадае Хитлер като личност. Човекът с перчемчето, паднало върху челото, с чаплиновските мустачки, над които стърчи остър пъпчив нос, със странния навик да сключва ръцете си някъде под корема, не прилича на велик политик. И все пак той несъмнено е велик политик. Казват, че Хитлер страдал от мания за величие, на всяка крачка подчертавал своята гениалност, висшето си предназначение. „Самото провидение поверява на гения да поведе след себе си един велик народ… За да се спаси една нация, е нужен диктатор с железен юмрук.“ Наистина, за съветския народ такова себевъзвеличаване е непривично, съветският народ цени у ръководителя преди всичко скромността. Явно германците имат друга представа за вожда, германците обичат апломба. Ала само човек, който вярва в своята гениалност, е способен да внуши такава вяра на другите. А дали да говори, или да не говори за нея… ТОЙ никога не говори за своята гениалност, вместо него говорят другите. Хитлер предпочита да говори за нея лично. Негова си работа. Но това не е мания за величие. Мания за величие е, когато има мания, а няма величие. А нали не можем да не признаем, че за шест години Хитлер вдигна Германия от руините, победи хаоса, възстанови реда, постигна промишлен подем, ликвидира безработицата, създаде и въоръжи мощна армия, флот и авиация, скъса веригите на Версай, присъедини Австрия и Чехословакия, без да изгуби нито един германец, увеличи населението на страната с десет милиона души, завзе огромна, важна в стратегическо отношение територия, превърна обезоръжената, разорена Германия в свръхсилна държава, пред която треперят Англия и Франция — загниващи, увяхващи, търпящи провал след провал.
	Но на кого ще заложи ТОЙ? На Хитлер ли, за когото работи времето, или на западните демокрации, чието време си отива? Кого ще защитава ТОЙ? Високомерната полска шляхта, която пороби четири и половина милиона украинци и милион и половина беларуси? Полша, която още миналата година се нахвърли като лешояд върху разкъсаната Чехословакия и й отне Тешинска Силезия? ТОЙ не е виновен, че надменни глупци управляват Полша. Защо не дадоха Данциг на германците? Защото нали Данциг си е германски град. Защо отказаха да пуснат през своята територия съветските войски? Толкова ли са силни, та да се карат с Германия и Русия едновременно? Поляците винаги са били несговорчив народ и сега не искат да водят реалистична политика. Нека си платят за това. Сега е късно Полша да мисли за грешките си. Утре Рибентроп ще бъде в Москва и ТОЙ ще подпише договор с Хитлер. Отдавна мисли за този съюз, беше сигурен, че Хитлер ще пожелае такъв съюз, увереността МУ най-сетне се оправда, не можеше да не се оправдае. Да се обедини със западните демокрации означава да се обрече на сигурно поражение. ТОЙ разбира това, разбира го и Хитлер.
	През всичките тези години ТОЙ много бе размишлявал за Хитлер, намираше много общи неща в характерите, в съдбите на двамата. Също като НЕГО Хитлер на младини е писал стихове, пял е в детски хор, като дете е бил болнав, затворен и самотен, обича и познава историята, не знае и не иска да знае чужди езици. Също като НЕГО Хитлер притежава непоклатима воля, последователен и решителен е в постигането на набелязаната цел, долавя и най-малката опасност и моментално реагира, умее да си подбира верни хора и завинаги да се избавя от несигурните. Също като НЕГО е способен в _маневрите_.
	Нима те, двамата велики дейци на съвремието, хора със сходни съдби, издигнали се на върха на властта само благодарение на себе си, превърнали страните си в свръхмощни световни държави, сплотили своите народи с високата идея на държавността, нима те двамата ще погубят народите си, държавите си и самите себе си във взаимна изтребителна война за радост на международната буржоазия, за ликуване на плутократите, които и двамата еднакво ненавиждат? Нима за НЕГО и за Хитлер, за техните народи, за техните страни няма достатъчно място на тази планета, експлоатирана от английските и френски империалисти? Светът е голям, в него има достатъчно територия и за Русия, и за Германия. Когато завладеят света, те ще намерят начин за съвместно съществуване. А ако потомците им не запазят тяхното наследство, толкова по-зле за потомците.
	За „териториите на изток“ Хитлер е писал през двайсет и четвърта година. Тогава Русия беше слаба, изглеждала му е като лесна плячка. По-нататък Хитлер запази тази теза, за да измами Запада, та Западът да не му пречи да се въоръжава. Сега в света има друго разпределение на силите, Хитлер вече не маневрира, а върви към своята главна цел.
	Преди няколко дена Рузвелт, президентът на Съединените щати, изпрати на Молотов телеграма: „Ако съветското правителство сключи договор с Хитлер, ясно е като бял ден, че щом завоюва Франция, Хитлер ще хвърли войските си срещу Русия.“ Какво разбира Рузвелт! Той разбира само интересите на американските банкери. То се знае, американските банкери не искат да виждат насреща си сплотена Европа. Те предпочитат да си имат работа с друга Европа: разрушен Съветски съюз, разрушена Германия, загниваща Франция, увяхваща Англия, една Европа, която ще бъде покорна на американските банкери. Такава Европа Рузвелт няма да види.
	ТОЙ реши въпроса. Реши го окончателно. Сега до това окончателно решение стигна и Хитлер.


>>	29.

	В Париж пристига испанският комунист Жак Морнар, трябва да го свърже със Зборовски. Зборовски ще запознае Морнар с американската троцкистка Силвия Агелоф — участничка в предстоящия троцкистки конгрес. Такава задача постави Ейтингтон. Шарок я предаде на Зборовски и го помоли да му разкаже за тази дама.
	— Госпожица е — уточни Зборовски. — Преводачка, говори свободно френски, италиански, испански, естествено, и английски, знае и руски — майка й е рускиня. Сестра й Рут работи в Мексико, в Кайоакан, в личния секретариат на Троцки. Когато Силвия навестява Рут, привличат и нея към работата в секретариата. И Лев Давидович, и Наталия Ивановна Седова я обичат, ценят я и абсолютно й вярват.
	В тона на Зборовски се долавяше симпатия към Силвия Агелоф. Бе се отнасял дружелюбно и към Лев Седов, което не му попречи да го изпрати на другия свят. Но той продължаваше да представлява интересите на Троцки в Париж, издаваше „Бюлетин на опозицията“, именно затова, както твърдеше Зборовски, Троцки му отказвал да го прехвърли в Мексико — в Европа бил по-необходим. Впрочем Зборовски допускаше, че на Троцки и жена му щеше да им е тежко да виждат край себе си човек, който ежедневно ще им напомня за покойния им син. Шарок не възразяваше срещу тези обяснения, но беше убеден, че у Троцки или у някого от обкръжението му е останало недоверие към Зборовски. Затова не го допуска при себе си. Следователно, пътищата за проникване в Кайоакан, набелязани от Судоплатов и Ейтингтон и толкова точно и навреме изказани от Шарок, са единствено правилните.
	Шарок веднага позна Морнар, висок красив испанец с очила, мустаци, брадица и малки бакенбарди — беше го виждал през февруари трийсет и седма година в разузнаваческата школа на НКВД край Москва. Тогава той не носеше нито брадицата, нито мустаците и се казваше Рамон, или май беше Лопес. Младо момче на двайсет и три — двайсет и четири години, говореше френски, любезно, деликатно, остана няколко дена, после го прехвърлиха в друга школа, изглежда, там, където подготвяха „Момчетата на Яша“. Тогава НКВД интензивно се занимаваше с работите на Испания, негови хора се внедряваха там в различни политически движения и най-вече в троцкистката младежка организация, изпращаха се агенти и се провеждаха необходимите акции за ликвидиране на политически противници. Именно такъв завербуван агент беше младият испанец. Шарок го запомни, защото той се натрапи да дойде с него на ски. Никога по-рано не бил карал, а тогава решил да опита. Тръгнаха тримата: той, Шарок и Арвид — швед или може би норвежец. Арвид се втурна напред, скри се между дърветата, а испанецът упорито се мъкнеше подир Шарок, въпреки че ските му постоянно падаха и самият той, мине не мине, се просваше в снега. Пък и беше леко облечен, дори без шапка, а се изви и виелица, февруарско време… Шарок съжали момчето, каза му: „Я по-добре се прибирай. Ще настинеш!“ Испанецът го погледна обидено, дори злобно и тръгна обратно. Тъкмо тази неочаквана обидчивост и агресивност у този наглед мек и симпатичен човек бе запомнил Шарок. На другия ден испанецът си замина, без да се сбогува с никого.
	Така че той не беше никакъв Жак Морнар, вярно, паспортът му беше белгийски, чужд, взет от Испания, от Интербригадата. Щом един доброволец пристигнеше в Испания, вземаха му паспорта, паспортите заминаваха на цели пакети за Москва. Паспортите на убитите след внимателно проучване на биографията, семейството и роднините на загиналия се даваха на агенти от съветското разузнаване. Даваха им и паспорти на живи хора, след като майстори от най-висока класа подправяха имената.
	Какъв точно беше паспортът на Жак Морнар — на убит белгиец или подправен — Шарок не знаеше, но по паспорт Морнар беше на трийсет и три години, значи му бяха прибавили шест-седем годинки. Тъкмо за да изглежда по-възрастен, той си бе пуснал мустаци и брадица — Силвия Агелоф, която трябваше да прелъсти, беше на двайсет и осем.
	И Шарок носеше мустаци и малка брадица. Дали испанецът го позна? Трудно е да се каже. Не показа такова нещо. И на руски не продума. Печено момче. Държеше се все така любезно, деликатно, но в движенията му се бе появила неприпряност, подчертано достойнство, дори аристократичност — и това влизаше в създавания портрет на трийсет и три годишен солиден човек.
	Шарок свърза Морнар със Зборовски. Морнар съобщи изработената от Ейтингтон легенда: бащата на Морнар бил белгийски консул в Техеран, Морнар скъсал със знатното си семейство по идейни съображения, виждал царящата в света социална несправедливост, но към политиката бил равнодушен, не искал да се занимава с нея, щял да работи в Париж като фотокореспондент в белгийската пресагенция. Освен това Ейтингтон му наредил чрез Силвия да получи доверието на съпрузите Росмер, близки приятели на Троцки. Именно в тяхната вила в градчето Rekigny край Париж щеше да се състои троцкисткият конгрес.
	Шарок одобри умната постъпка на Ейтингтон: беше подбрал чудесна професия за Морнар — фотокореспондент, който не се занимава с политика. Както Шарок се убеди от няколко разговора с Морнар, той нямаше добро образование и като политик нямаше да мине, щеше да предизвика подозрение. В този смисъл семейство Росмер бяха стари вълци, не можеш ги измами.


	След няколко дена се обади Зборовски, каза, че запознанството ще се състои на другия ден в едно кафене на улица „Николо“ в един часа следобед. Той и Морнар ще дойдат в без десет.
	Шарок се появи малко по-късно, мина покрай Зборовски и Морнар и седна наблизо, за да ги вижда добре.
	В кафенето влязоха две жени, Зборовски стана и тръгна към тях. По описанието Шарок лесно отгатна коя от тях е Силвия: средновисока блондинка, макар и с хубава фигура, но далеч не красавица, белезникава, не привличаше вниманието. Морнар не е за завиждане. И такъв хубавец да се влюби в нея? Кой ще повярва? Но няма как, задачата си е задача.
	Зборовски заведе жените на своята маса, Морнар стана. Всички си стиснаха ръцете, седнаха. От мястото си Шарок ги виждаше добре, те разговаряха оживено, но не високо, когато някой повишеше тон, Шарок улавяше отделни думи. Ще се поддаде ли Силвия на очарованието на Морнар? Възсуха е по характер, занимава се с политика, такива или остават стари моми, или се омъжват за грозни съмишленици. А Морнар е невежа в политиката. Какво „взаимно разбиране“ или „духовна близост“ може да има помежду им тогава? Може да има само физическа близост. Ще посмее ли тя да се свърже с красавец? Всяка жена си знае възможностите, знае какво й е дала и какво не й е дала природата. Единствената надежда на Силвия е фигурата. Вярно, това е съществено. Има ли една жена хубава фигура, с нея е хубаво в леглото. И той, когато видя Каля на трамвайната спирка, най-напред се загледа във високите й бедра. Когато бедрата са високи, жената може да се работи по всякакви начини, което те и правеха неведнъж, но дали щяха да продължат в същия дух беше проблематично. И досега беше пред очите му сцената, когато Абакумов я награби. И макар че Шарок тогава се закле пред Каля, че никога няма да си спомнят за това, спомняше си го. Преди да замине за Париж не й се обади. Пък после ще видим. Кога ли ще се върне в Москва — след месец, след година, след две?
	А междувременно на масата на Зборовски разговорът все повече се оживяваше. Морнар разказваше нещо, Силвия се смееше. Когато си плати сметката и тръгна към изхода, Шарок си помисли, че Морнар има шансове.
	Морнар съумя да използва шансовете си. Зборовски съобщаваше, че се срещал всеки ден със Силвия, ходели на театър, по ресторанти. Морнар закарвал Силвия у семейство Росмер в Rekigny, после я прибирал. Силвия го запознала с тях. Всичко вървеше добре.
	Във вилата на семейство Росмер се състоя учредителният конгрес на Ⅳ Интернационал. Зборовски предаде на Шарок манифеста и другите приети там документи. Предаде му и публикуваната във вестниците статия на Троцки: „Десет години бяха нужни на кремълската клика, за да задуши болшевишката партия и да превърне първата работническа държава в мрачна карикатура… Само десет години… Ала през следващото десетилетие програмата на Ⅳ Интернационал ще се превърне в пътеводна звезда за милионите и те ще знаят как да щурмуват земята и небето!“ Шарок изпрати всичко това в Москва.
	Най-сетне Зборовски съобщи: Морнар и Силвия заживели заедно в двустаен апартамент в центъра на Париж, до храма „Парижката света Богородица“. Закусвали в американския бар „Пан-Ам“ на площад „Опера“. Така че задачата, поставена от Ейтингтон, била изпълнена. На Шарок му оставаше само да дава на Морнар пари, много пари.


>>	30.

	В уговорения ден и час Лена позвъни на вратата. В Уфа автобусите се движеха както им падне, беше трудно да се пресметне времето, но го бе пресметнала — тя открай време си беше точна.
	— Лесно ли ме намери? — попита Саша, докато й помагаше да си свали палтото.
	— Ти ми обясни толкова подробно, нямаше как да се загубя.
	Саша запари чай, сложи на масата сандвичи със салам и кашкавал, бонбони, бутилка червено вино — беше се запасил с всичко това вчера, но Лена отказа да пие вино.
	— Само от една капка ми се завива свят.
	Държеше се по-свободно, отколкото в пощата.
	— Аз пък ще пийна за нашата среща.
	Саша си наля половин водна чаша, пи.
	— Тъй, Леночка, първо аз ще ти разкажа всичко за себе си, а после ти ще ми разкажеш какво става с тебе. След заточението получих забрана да живея в големите градове, затова се скитам из малките. С моята биография на обикновена работа е голяма врътня, затова се занимавам с необикновена: преподавам западноевропейски танци. Глеб, с когото те запознах, ми е корепетитор и верен, проверен приятел, можеш да не се плашиш от него. С мама редовно си говорим по телефона, тя живее сама. Баща ми работи в друг град, има ново семейство. Вуйчо ми Марк го разстреляха. Това е за мен. Какво знам за теб? Иван Григориевич и Ашхен Степановна са били арестувани през трийсет и седма. Ти имаш син, чух, че баща му бил Юра Шарок, но с него ти си скъсала. За приятелите: Макс е в Далечния Изток, Герой на Съветския съюз. Нина Иванова му е съпруга. Вадим Марасевич е преуспяващ критик, доколкото разбирам, голямо леке. Ето всичко, което знам за себе си, за тебе и за общите ни познати. Сега ти ми разкажи, разбира се, което сметнеш за нужно.
	Тя го гледаше изпод вежди.
	— Мислиш, че не ти вярвам ли?
	— Леночка, недоверието е знаме на епохата. И аз не настоявам да си откровена докрай. Но може би ти е нужна моята помощ. Готов съм.
	— На тебе, Саша, винаги съм ти вярвала, вярвам ти и сега — каза тя сериозно. — В общи линии ти знаеш всичко. Ще добавя: татко е разстрелян, не ми приеха нито един колет. Казват, че това бил първият признак, че човекът е разстрелян, мама, вероятно, също. Брат ми Владлен, ти го помниш, е в детския разпределител при НКВД, добри хора отглеждат сина ми Ваня. Заповядаха ми да напусна Москва, предложиха ми да избера град, избрах Уфа, веднъж месечно ходя за отметка в НКВД. Работя в „Нефтегаз“, живея в общежитие.
	— Какво по-точно работиш?
	— На строителството и ремонта на железопътните коловози. Тежка работа, но плащат добре.
	— Мъкнеш траверси?
	— И това се налага. Доволна съм: имам възможност да изпращам пари на Маша, бившата бавачка на Владлен, тя няма да остави момчето да погине.
	Саша се окашля, завъртя глава, наля си още половин чаша, изпи я, улови погледа на Лена.
	— Страхуваш се, че съм станал алкохолик ли? Не бой се, не съм станал. Значи, такава ти е работата, мъкнеш траверси. Поне ръкавици дават ли ви?
	— Дават ни. Всичко това, разбира се, е временно. Всички „членове на семейства на врагове на народа“, изселени като мен от Москва, вече са изпратени по лагери. И на мен няма да ми се размине. Наблизо има лагерен пункт, така че могат от едната барака да ме прехвърлят в друга, но вече отвъд телта. Колкото до нашите познати, да, Нина заминала при Макс, това е тайна, но щом знаеш, за теб не е тайна. Вадим? Сестра му Вика се омъжила за французин, живеела в Париж, та Вадим особено се старае, понеже „има роднини в чужбина“.
	— Защо не ядеш? — подкани я Саша. — Пий чай, че ще изстине.
	Тя си взе сандвич, отпи чай от чашата си.
	— Кажи ми, ако не е тайна, каква фамилия носиш?
	— Моята. Будягина.
	— Опитвала ли си да търсиш друга работа?
	— Каква?
	— Нали знаеш езици.
	— Сашенка, мили, кой ще ми даде работа с език? Кои ще ме пусне да преподавам в училище или в институт?
	Хрумна му една неочаквана мисъл.
	— Нали свириш добре на пиано.
	— Свиря. Добре или зле, не знам.
	— Довечера свободна ли си?
	— Защо?
	— Ще дойдеш с мен в Двореца на труда, там преподавам танци. Ще видиш как го правя.
	— Довечера ли? — Тя погледна часовника. — Добре. Някак не мога да си представя как преподаваш танци.
	— Аз пък не мога да си представя как ти мъкнеш траверси.
	— Да — каза тя. — Понякога си мисля, че това е възмездие.
	— Възмездие ли? За какво?
	— За греховете на бащите ни.
	— Какво имаш предвид?
	— Всичко. Червения терор, Чека, ГПУ. За всичко извършено. Та нали те бяха ръководители на страната, носеха отговорност за съдбините на народа.
	Саша си наля още половин чаша вино, погледна Лена, засмя се:
	— Татенце, не пий! Спомняш ли си откъде са тези думи?
	Тя сбърчи чело.
	— Много ми са познати… Но не помня откъде…
	— „Ана на шия“ от Чехов.
	И тя се засмя:
	— Ама разбира се, „Ана на шия“. Точно така беше: „Татенце, не пий!“
	— Не бива всичко да се слага в един кюп, Леночка, червеният терор съпътстваше белия терор, злодейството беше двустранно. Революцията е катаклизъм, лавина, виновни са онези, които не съумяха да предотвратят тази лавина.
	Саша си допи виното, помисли и продължи:
	— През двайсет и първа година гражданската война свърши и се разбра: невъзможно е да се построи комунизъм по насилствен начин. И движението тръгна в обратната посока. НЕП-ът бе въведен, за да станат преобразованията постепенно и безболезнено. Но НЕП-ът бе отхвърлен и ето _какво_ получихме и от _кого_ го получихме. Именно за това са виновни бащите ни. Те не _предотвратиха_ случилото се, имаха власт и безропотно я дадоха в престъпни ръце. За това са виновни. И аз съм виновен…
	— Ти пък за какво си виновен?!
	— Спомняш ли си Соня Шварц от нашия клас?
	— Разбира се, виждах я след години. Завършила е университета, физичка е като баща си, академика.
	— И аз я срещнах веднъж на Арбат, разбира се, спомнихме си за нашия клас, за съучениците, за преподавателите и тя ми каза през смях: „А знаеш ли, Саша, че в училище се страхувах от тебе.“ — „Страхуваше ли се? Защо?“ — „Не знам защо. Но много се страхувах.“ И аз си помислих: но защо се е страхувала от мен? Страшен ли бях, обиждал ли съм някого?
	— Какво говориш, всички те обичахме.
	— А тя се е страхувала. И аз разбрах защо. Като комсомолец аз съм олицетворявал за нея системата, основана върху страха. Такъв страх съм й внушавал, и това е моята вина. Така че сме виновни и баща ти, и майка ти, и аз. Но не и ти! Какво са виновни хилядите, десетките хиляди хора като теб, съпрузи, деца, бащи и майки — те какво са виновни?! Ти наричаш това възмездие, а аз — произвол.
	— Но щом нашите бащи — замислено каза Лена — така безропотно са предали властта, значи техните идеали не са били толкова могъщи, техните идеи не са били толкова правилни _поначало_, нали именно тези идеи са ги водили към революцията.
	— Някой беше казал: революциите се започват от идеалисти, а се завършват от подлеци, които изтребват тези идеалисти. Ние с теб виждаме това и нашата задача е _да оцелеем_. Може би ни очакват по-добри времена.
	— Вярваш ли в това? Или го измисли за моя утеха?
	— Вярвам. И затова ти казвам, че трябва да оцелеем макар и заради близките си: ти имаш син, аз — майка. Между другото, виждала ли си я наскоро?
	Тя наведе глава.
	— Саша, много съм виновна пред теб — нито веднъж не съм ходила у майка ти. И за това заслужавам възмездие.
	Саша се разсмя:
	— Попитах те за мама не за да разбера посещавала ли си я, а по съвсем друга причина. В пощата ми се стори, че срещата ни не беше неочаквана за тебе, и си помислих: научила си от мама, че съм в Уфа.
	— Да — каза Лена, — знаех, че си тук. Но не от майка ти. Каза ми Варя, сестрата на Нина Иванова.
	— Варя… Виждали сте се с нея, били сте приятелки?
	— С нея се виждахме много пъти, напоследък тя често идваше у нас. Сигурно я помниш като малко момиче?
	— Помня я като ученичка — кратко отговори Саша.
	— Тя отдавна не е ученичка. Понякога имах чувството, че е и по-голяма, и по-мъдра от мен, да не говорим, че е по-силна. Тя ме измъкваше от нещастието, _измъкваше_ ме във всякакъв смисъл. След арестуването на родителите ми веднага ме изхвърлиха от работа и не можех да си намеря препитание дори като чистачка. А на мен чакаха и брат ми, и синът ми…
	Тя стана от масата, отиде до прозореца, не искаше Саша да забележи вълнението й.
	— Всички приятели сякаш вятър ги отвя. И не щеш ли, срещам Варя. Случайно. На улицата. Ако вярвах в Бог, трябваше да се моля за нея всеки ден! Което, между другото, и правя: не знам молитви, моля се със свои думи. Да не говорим, че през всичките тези месеци почти ни хранеше, а колко ли печели и самата тя: обикновена чертожничка, всяка рубла е важна за нея. Тя спаси Ванечка.
	Лена се обърна към Саша, погледна го изпитателно.
	— Тя заведе сина ми при своите роднини.
	— При Нина?
	— Никой не знае за това, Саша.
	— И няма да научи, не се тревожи.
	— Не е лесна работа да заведеш дете в Далечния Изток. В акта за раждане на Ванечка пише: майка — Елена Ивановна Будягина, а пропускът беше издаден на Варвара Сергеевна Иванова. Представяш ли си какво е рискувала? Можеха да й отнемат детето, да я обвинят, че го е откраднала. Но тя е светица, затова успява във всичко. Честна дума, тя е светица! Толкова млада, толкова красива, а цял живот се занимава с чужди работи и грижи!
	— Чакай, чакай! — Саша бе потресен от чутото. — Не разбирам, какъв пропуск?
	— За Далечния Изток не може да се пътува без пропуск. Макс трябваше да изпрати на Варя пропуск за нея и за сина й. А докато пристигне пропускът, Ванечка е живял почти цял месец при нея и при майка ти. И Софя Александровна го е гледала, тя беше готова да направи всичко за Варя, нали Варя е помагала и на нея, Саша, носила ти е колети по затворите, чакала е по онези ужасни опашки. Знаеш ли за това?
	— Естествено.
	— Нина и Макс сигурно са смятали, че Ванечка е син на Варя.
	— Чух, че е била омъжена за някакъв билярдист?
	— Да. Глупава история. Била е на седемнайсет години. А мен украсява ли ме връзката ми с Шарок? Хем аз бях по-голяма. Всички правим грешки, именно чрез тях поумняваме.
	Тя изведнъж се усмихна, погледна Саша изпод вежди.
	— Между другото, ти, Саша, до известна степен си виновен за нейния брак, разбира се, косвено.
	— Как така?
	— Когато те пращали на заточение от Казанската гара, са те придружавали двама конвойни и командир.
	— Така е.
	— Бил си с брада, носел си куфар.
	— Да.
	— И виж сега, по същото време от друг коловоз за Далечния Изток са заминавали випускниците от военното училище, между които и Макс. Изпращали го Нина и Варя. Варя те видяла, видяла бледото ти лице и голямата ти черна брада. Каза ми, че това било най-голямото сътресение в живота й. Сторило й се, че ти, Саша, си вървял покорно между конвойните, покорно си мъкнел куфара, _покорно си отивал на заточение_. Тогава е била на седемнайсет години, Саша, не й се сърди. Сторило й се, че си се оставил да те унижат, че е трябвало да се съпротивляваш, трябвало е да те влачат вързан, за да не претичват покрай вас хора, равнодушни към чуждото нещастие, за да не бъдат толкова весели новоизпечените командири, които дори не обърнали внимание, че някакъв си човек го водят под конвой. Ето какво сътресение е преживяла. И решила, че няма да живее така, няма да се превърне в покорна робиня. И се намерил човек, който не работел никъде, изобретявал нещо, печелел много пари, бил независим от държавата. И Варя се омъжила за него, за да бъде и тя независима. Но бързо схванала, че това е блъф, че той е играч на билярд, а може би и мошеник. И го изгонила. При доста драматични обстоятелства.
	— Той май е искал да я убие?
	— А, ти знаеш? Тогава излишно ти го разказвам.
	— Не, не, знам само последния епизод. Тя го изгонила и той заплашвал да я убие. Каза ми го мама на гарата, при една много кратка наша среща. Всичко останало го чувам за пръв път. Много ми е интересно, разкажи ми, моля те.
	— От цялата тази история Варя разбрала: независимостта не се дава, човек сам става независим, ако _въпреки всичко_ е способен да върши добро. И сега живее така. И ще ти кажа: ако не беше Варя, нямаше да понеса всичко, което ме сполетя. Тъкмо Варя ми каза: „Ако ти предложат да избереш град за заселване, поискай Уфа: там е Саша. Непременно го намери, остави му картичка до поискване и той веднага ще ти се обади.“
	Боже мой, значи Варя не го е забравила…
	— А ти защо не ми пусна картичка?
	— Положението ти е толкова сложно, Саша, не исках да те обременявам.


>>	31.

	Плевицкая нищо не признаваше, играеше комедии. Въпреки това фактите, пък и самото изчезване на Скоблин я уличаваха. Цялата преса пишеше за процеса. Вестниците, а Шарок не пропускаше нито един, обвиняваха френското правителство в покровителствуване на болшевиките, полицията — че е помогнала на похитителите на Милер да заличат следите си. Но нито следствието, нито съдът успяха да открият някого от съветските резиденти, никой не бе назован. Плевицкая бе осъдена на двайсет години каторга, фактически на доживотен затвор. Емигрантите ликуваха. Бурцев заявил: „Нека гние в каторжния затвор.“
	Но РОВС фактически бе разрушен. Третяков продължаваше внимателно да си записва разговорите в щаба, но те не представляваха интерес. Щабът беше празен по цели седмици, нямаше с какво да плащат на пазача.
	По време на процеса срещу Плевицкая Шарок реши, че точно сега е моментът да осъществи връзка с Вика Марасевич. Вика беше ходила у Плевицкая в Озуар-ла-Фериер, името на това градче гърмеше из вестниците. Вика е наплашена и ако я наплашат още малко, ще клекне. Засега нямаше за какво да я използват, но можеше да настъпи момент, когато щеше да потрябва. Но дотогава тя щеше да се окопити, да заяви, че я шантажират, той познаваше характера на Вика. Щом успя да им се изплъзне в Москва, тук щеше да го направи още по-лесно. А сега беше деморализирана, потисната, процесът срещу Плевицкая продължаваше — нямаше къде да избяга.
	Операцията с Вика Шарок възложи на един сътрудник с прякор „Сухов“. Самият той ще влезе в контакт с нея, когато го изисква работата. В негово присъствие „Сухов“ се обади на Вика по телефона, каза й, че й е донесъл писмо от брат й и ще е най-добре да се срещнат в някой музей, да речем, в Лувъра. Единственият ден, в който той може да се срещне с нея, е утре, по възможност преди обед, точния час да определи Вика. Би могъл да прати писмото по пощата, но Вадим го предупредил, че писмото не съдържа нищо съществено, най-важното е това, което той ще й предаде устно.
	След кратко мълчание Вика попита:
	— Извинете, как се казвате?
	— Пьотр Александрович.
	— Кажете, Пьотр Александрович, случило ли се е нещо там? Подробно инструктиран от Шарок, „Сухов“ отговори:
	— Виктория Андреевна, поставяте ме в затруднено положение. Извинете ме за московския ми начин на изразяване, но това не е разговор за телефон. Измежду другите неща има и въпроси относно наследството. Между другото, приемете искрените ми съболезнования по повод кончината на баща ви.
	За смъртта на професор Марасевич Шарок бе научил от вестниците. „Въпросите относно наследството“ бяха примамка, на която Вика трябваше да клъвне.
	Но Вика мълчеше. Шарок направи знак на „Сухов“ и той каза:
	— Вие нямате желание да се срещнете с мен, а аз нямам причини да настоявам. Напротив, аз ще имам по-малко грижи. Нека Вадим си намери други пътища. Сбогом.
	— Не, не — прекъсна го Вика, — почакайте. Обмислям кога ще е удобно да се срещнем. В Лувър, в дванайсет часа при касите, става ли?
	— Може.
	— Как ще ви позная?
	— Аз съм идвал при Вадим на „Староконюшенний“ и ви помня много добре. Може би и вие ще си спомните кой съм. Ще бъда сам, надявам се, вие също.
	В дванайсет часа на другия ден Шарок и „Сухов“ отидоха с кола до Лувъра. Вика се разхождаше пред касите. Шарок я показа на „Сухов“. Няколко минути оглеждаха хората около музея — дали Вика не е довела някого. Впрочем, разглеждаше „Сухов“, Шарок се любуваше на Вика, спомни си богаташкия апартамент на семейство Марасевич на „Староконюшенний“, светилата, които идваха там, тези галеници на съдбата. Вика и в Москва изглеждаше добре, лична жена, дума да няма.
	След като се убеди, че няма „опашка“, „Сухов“ отиде при Вика. Поздравиха се, влязоха в музея. Шарок ги последва, качи се по широкото стълбище, влезе в залата. Вика и „Сухов“ седнаха на една пейка, Шарок се разхождаше край стените, правеше се, че разглежда картините.


	За смъртта на баща си Вика научи от Нели Владимирова, и Шарл й донесе вестник „Известия“ с некролог. От Вадим нито дума. И Вика не се интересуваше от неговия живот. Наследствени въпроси?! Скъпоценностите на майка й, винаги бяха принадлежали на нея, и сега си бяха у нея. Вадим иска да разделят това, което е останало от баща им? Изключено е. Тоя скъперник и еснаф. И изобщо тя не искаше да вижда никого от Съветите. И все пак се съгласи на среща. Знае ли човек? Ами ако из книжата на баща им се е намерила нещо сериозно? Нали дедите им са били роднини с разни хетмани. Може да имат богати роднини из Европа, дори имущество, на което тя има право. Може баща им да е регистрирал на Запад медицински открития, патенти, за които Съветите не знаят? Или пък Вадим е намислил да дойде тук като кореспондент и да остане, в Съветския съюз стават такива ужаси! Вадим хич не й е потрябвал тук, но ако има патенти или имущество, няма да може да ги получи без него — и той е наследник. Каквото и да е, тя няма да му позволи да й висне на шията. С една дума, трябва да разбере какво става.
	Изобщо не си спомняше Пьотр Александрович. Слаб, дори мършав млад човек. Скромно облечен. Усмихнат. Извади от джоба си плик, а от него лист хартия и без да го изпуска от ръцете си, го показа на Вика.
	— Познат ли ви е този документ, Виктория Андреевна?
	Тя се вгледа и изстина. Беше документът, с който навремето се бе ангажирала като сътрудник на Лубянка. Проклето минало, проклета страна! Пьотр Александрович сгъна документа, прибра го в джоба си, повтори въпроса:
	— Та какво, Виктория Андреевна, спомняте ли си?
	Че какво ще й сторят? Тук не е Москва! Ще извика полицая и ще му посочи този съветски шпионин! Има нахалството да я шантажира с някаква фалшива хартийка. Тази хартийка ще изобличи първо него самия.
	— Не — отвърна Вика, — не познавам този документ. Защо не отидем в полицията, там да се разберем?
	— Не ни е нужна полиция, Виктория Андреевна — усмихна се Пьотр Александрович, — ще дотърчат кореспонденти, ще публикуват документа във вестниците, ще ви бъде трудно да опровергаете графологичната експертиза, ще ви бъде трудно да обясните връзките си с госпожа Плевицкая и посещенията си в Озуар-ла-Фериер. Всичко това ще бъде _много_ интересно на публиката. Госпожа Плевицкая е изобличена и връзката с вас, сътрудничката на НКВД, ще добави нови обвинения по неин адрес, а ще изобличи и вас. Преди да тръгнете за полицията, трябва добре да си помислите.
	Думите на този мерзавец, изречени с нежна усмивка, не са празна закана: ще съсипят и нейния живот, и живота на Шарл. В чужбина те вършат делата си също тъй безнаказано, както и в Москва на Лубянка! Посред бял ден отвлякоха генерал Милер, а по-преди генерал Кутепов, убиха невъзвращенеца Игнатий Райс. Като си помислиш само: Скоблин, генералът, Плевицкая, прочутата певица — и те са работили за тях!
	— Нямам намерение да ви обременявам — добави Пьотр Александрович. — Може би ще ви помолим да ни направите някои дребни услуги, които по никакъв начин не нарушават законите на Франция. Не сме ви безпокоили досега, нямаше нужда. Появи се необходимост във връзка с делото на Плевицкая. Ходили сте й на гости, искаме да знаем за какво сте си говорили.
	— За нищо особено! Надежда Василиевна ми разказа за живота си, понякога пееше, спомняше си за Русия, тя е дълбоко религиозен човек, показваше ми тяхната черква. Поразена съм, потресена съм от това, което се случи!
	— Прекрасно! Това и напишете. Ще го донесете следващия четвъртък по същото време, пак на това място. Но ви предупреждавам, Виктория Андреевна, да не ви хрумне да вършите глупости. Още при първата ви нелоялна стъпка във вестниците веднага ще се появят ваши снимки, вашият подпис под този документ, датите на срещите ви с Плевицкая. Надявам се, че ще бъдете благоразумна.
	След тази среща Шарок нареди на „Сухов“:
	— Работете кротичко, каквото донесе, стига. Ще я държите по-хлабаво. Срещи само на обществени места: музеи, галерии, изложби.
	Скоро пристигна Ейтингтон. Одобри операцията с Вика, но ги посъветва да действат внимателно. Семейството е богато, тя не се нуждае от пари, няма идейни подбуди. Значи, само страхът, а в _случая_ този мотив е несигурен. Сега Вика не го интересуваше, преориентира Шарок към испанците, изпращаше ги в Москва, там организираше мощна диверсионна група, беше подхванал работата нашироко, не жалеше парите.
	Ейтингтон и в Париж се държеше уверено като в Москва. Дори не криеше любовницата си, Шарок му завидя: чувства се господар на положението, докато той не смее, живее като монах. Не смее да се занимава с проститутки — ще пипне някоя гадост, ще пръсне всичките си пари по лекари или пък ще си спечели някоя неприятност със сутеньори и тогава — сбогом на кариерата. Да можеше да си намери някоя постоянна женска, най-добре Вика, но за Вика Ейтингтон излезе прав.
	Както се бяха уговорили, след седмица „Сухов“, придружен от Шарок, отиде в Лувъра. Влязоха в залата. Вика чакаше на скамейката. Но „Сухов“ не приближи до нея, разглеждаха с Шарок картините, минаха и в следващата зала, без да изпускат от поглед Вика. „Сухов“ си бе променил външността със залепени мустаци и брада. Нямаше много хора, Шарок и „Сухов“ забелязаха двама типа, които цял час не мръднаха от залата, не беше трудно да се досетят какви бяха. После типовете си тръгнаха, след тях си тръгна и Вика.
	Ейтингтон предположи, че Вика е признала всичко на мъжа си, той се е свързал със Сюрте, с контраразузнаването, предложил е чрез Вика да хванат съветските агенти, а като благодарност да й простят московските й лудории.
	— Засега не я закачайте — каза Ейтингтон, — нямаме нужда от нея. Когато потрябва, ще помислите.
	Понеже сега се срещаше често с Ейтингтон, Морнар, с хора от Испания, които изпращаше в Москва, Шарок доби представа за основните участници в предстоящата операция. В Москва я ръководеше Судоплатов, тук — Ейтингтон. Оная женичка — Еустасия Мария Каридад дел Рио — беше не само любовница, но и помощничка на Ейтингтон. Дъщеря на богат кубинец, тя била омъжена за живеещия в Барселона испански аристократ Меркадер, имала от него пет деца, но била доста екзалтирана, напуснала мъжа си, живяла с децата си в Париж, после се върнала в Барселона, станала член на комунистическата партия и била завербувана от Ейтингтон. Децата били под нейно влияние, именно единият от тях, Рамон Меркадер, сега се казваше Жак Морнар. Завербуван като майка си от Ейтингтон, той заминал за Москва, та тъкмо там, в разузнаваческата школа, го бе видял Шарок. В Москва Рамон прекарал година и нещо, в Париж пристигна вече под името Жак Морнар, събра се със Силвия Агелоф, запозна се със семейство Росмер и всичко това с една цел — да проникне при Троцки в Кайоакан.
	Пристигна официално съобщение: Ежов бил освободен от длъжността народен комисар по вътрешните работи. И тъй, дотук беше. Може да се смята, че Ежов е вече покойник. Няма значение кога ще го арестуват и разстрелят — след седмица, след месец или след два. На неговото място е назначен Берия. Как ли ще почне да мете новата метла? Разбира се, на Шарок му се искаше да обсъди всичко това с Ейтингтон, но не посмя, защо да издава тревогата си. Веднъж в разговор Ейтингтон спомена, че Кобулов, най-близкият човек на Берия, покровителствал Абакумов. Значи, и Шарок има подкрепа из върховете. Ще поживеем, ще видим. Сътресения ще има, но техният отдел едва ли ще пострада, за „стопанина“ най-важната задача е Мексико, няма да закачат хората, които работят по нея. Ще ги закачат, ако не изпълнят задачата. Макар и бавно, всичко върви добре. Силвия се върна в Америка, Меркадер засега остана в Париж, като се позова на търговските си работи. В действителност Ейтингтон бе решил да смени паспорта му с по-сигурен. Такъв се оказа паспортът на канадския гражданин от югославски произход Тони Бабич (Tony Babich), загинал в Испания. „Т“-то бе преправено на „F“, „о“-то на „а“, между „F“ и „а“ сложиха „r“, последната буква „y“ промениха на „k“. Получи се „Frank“. Същото направиха и с фамилията, вместо „Babich“ тя стана „Jackson“ — канадският гражданин Франк Джаксън, роден в Югославия на 13 юли 1905 година, натурализиран в Канада през 1929 година. Паспортът бе подправен в Москва от изключително опитни майстори. Всичко бе готово през август. Рамон Меркадер, или Франк Джаксън, или Жак Морнар, най-сетне можеше да замине за Америка, където го очакваше Силвия.


>>	32.

	Многобройната германска делегация, придружена от охрана и прислуга, излетя от Берлин с два четиримоторни самолета „кондор“. В единия от тях, личния самолет на фюрера, беше Рибентроп. В Москва кацнаха по обяд на 23 август. Делегацията бе откарана в зданието на бившето австрийско посолство, предадено сега на Германия. Рибентроп хапна набързо и тръгна за Кремъл. Преговорите с Молотов бяха уговорени за 15:30. Вечерта му предстоеше среща със Сталин. Но когато влезе в кабинета на Молотов, Рибентроп видя там Сталин.
	Това беше НЕГОВ ход, беше решил от самото начало да слиса Хитлеровия министър. Но се държа простичко, радушно, благоразположено. Тук ТОЙ не е дипломат, тук ТОЙ е _домакин_, арбитър. Може да разреши спор с една фраза, с една своя дума. Седеше в креслото си, внимателно слушаше Молотов, Рибентроп, преводача Павлов. Съветският проект за пакта беше кратък: СССР и Германия се задължават да се въздържат от взаимно насилие, агресия, нападение. Ако едната страна стане обект на военни действия от страна на трета държава, другата страна няма да подкрепя тази държава. Споровете между страните ще се разрешават единствено по мирен път. Договорът се сключва за срок от пет години и влиза в сила след ратифициране.
	Рибентроп предложи поправка: договорът се сключва за срок не от пет, а от десет години и влиза в сила незабавно след подписването. Бързат, затова гледат да са любезни. Какво пък, можем да се съгласим, съветският народ ще подкрепи това: щом договорът влиза в сила незабавно, значи незабавно влиза в сила и мирът.
	Преминаха към секретния протокол. Рибентроп извади от джоба си сгънат на четири лист, предаде го на преводача Хилгер. Хилгер го прочете точка по точка. Рибентроп не откъсваше очи от Сталин. Но по лицето на Сталин не можеше да се прочете нищо. Той слушаше с притворени очи Хилгер, който четеше на руски протокола за поделяне сферите на интересите на двете страни в Източна Европа… Хитлер МУ открива път към Прибалтика и му дава половината Полша, а въпроса за самото й съществуване ще решат по-късно. ТОЙ трябва още да помисли кое МУ е по-изгодно: да има обща граница с Германия, или да запази помежду им някакво късче от Полша.
	— Това е всичко, господин Сталин. — Хилгер остави листа на масата.
	Сталин заговори бавно, с паузи, като даваше възможност на Павлов да превежда.
	— Мисля, че в общи линии протоколът е приемлив. Ще бъде полезно да се спомене за интересите на Съветския съюз в Бесарабия. На всички е известно, че Бесарабия винаги е влизала в състава на Русия и беше окупирана от Румъния през 1919 година.
	След като изслуша превода, Рибентроп каза:
	— Разбрах ви, господин Сталин. Незабавно ще поискам съгласието на господин Хитлер. Надявам се, че отговорът ще бъде бърз и положителен.
	Отговорът се получи след два часа.
	„Да, съгласен съм. Хитлер.“
	Отложиха подписването на документите за полунощ.
	За церемонията на подписването Сталин нареди да поканят началника на Генералния щаб Шапошников. Присъствието на един бивш полковник от царската армия ще импонира на германския генералитет, в миналото — офицери на кайзера. Нека знаят, че ТОЙ унищожи само няколко изменници, а основната маса на офицерството ГО подкрепя.
	Молотов и Рибентроп подписаха договора и протокола. Както му е редът, размениха си папките и ръкостискания. Рибентроп помоли да го свържат по телефона с Хитлер. Пряката връзка бе установена от предния ден. Развълнуван и доволен от себе си, Рибентроп радостно докладва на фюрера, че всички документи са подписани, мисията се е увенчала с пълен успех. Докато разговаряше с Хитлер, Рибентроп по погрешка седна в креслото на Молотов.
	„Съвсем се шашна от възторг“ — помисли си Сталин.
	Минаха в стаята, където бяха сервирани вина и мезета. Там ги очакваха кореспонденти и фоторепортери. Всички пиеха и хапваха прави.
	Сталин седна в едно кресло до стената, покани Рибентроп да седне до него. До Рибентроп застана германският преводач Хилгер, до Сталин — руският преводач Павлов.
	— Интересно ми е да науча как вижда господин Рибентроп съветско-японските отношения? — попита Сталин.
	Рибентроп изслуша превода, в знак на искреност сложи ръка на сърцето си.
	— Господин Сталин, мога да ви уверя, че германо-японското приятелство _в никакъв случай_ не е насочено срещу Съветския съюз. Нещо повече, ние, господин Сталин, сме в състояние да допринесем за уреждане на разногласията между Съветския съюз и Япония. Аз съм готов енергично да действам в тази насока.
	Преди няколко часа МУ бяха донесли доклад от Далечния Изток. Настъплението на съветските войски в района на Халхин-Гол се развива успешно, основните сили на японската армия са изцяло обкръжени. Разбира се, Рибентроп не знае това.
	— Съветският съюз не се страхува от война и е готов за нея — каза Сталин. — Ако Япония иска мир, толкова по-добре. Разбира се, помощта на Германия може да бъде полезна. Но ние от никого не искаме помощ. Разчитаме само на своите сили.
	— Разбира се, разбира се, господин Сталин, вие сте абсолютно прав. Германия няма да започва никаква нова инициатива. Аз просто ще продължа с тях разговорите си, които водя вече от няколко месеца.
	Схватлив! Не е бил прав Гьоринг, като го е нарекъл некомпетентен.
	До тях се появи човек с фотоапарат.
	— Господин Сталин — тържествено изрече Рибентроп, — позволете да ви представя господин Хофман, личен фотограф и приятел на господин Хитлер.
	Сталин стисна ръката на Хофман, усмихна се и му посочи масата.
	— Когато с господин Рибентроп отидем до масата, ще пием за ваше здраве.
	Развълнуваният фотограф отговори:
	— Ваше превъзходителство, за мен е голяма чест да ви предам сърдечни поздрави и благопожелания от приятеля ми Адолф Хитлер. Той би се радвал да се запознае лично с великия вожд на руския народ.
	— Моля ви — отговори Сталин, — предайте на господин Хитлер, че това е и мое желание.
	После Хофман отстъпи една крачка, насочи апарата си, фотографира Сталин с Рибентроп, благодари и се отдръпна към масата.
	— А какво мислите за Турция? — попита Сталин. Турция граничи със Съветския съюз, Турция владее протоците — Босфора, Дарданелите — това е излазът на Черноморския флот към Средиземно море, а следователно, и към световния океан. Протоците бяха отдавнашен и остър проблем на руската политика.
	— О, господин Сталин! — възкликна Рибентроп. — Аз правя всичко, за да постигна дружески отношения с Турция. Но с турците се преговаря много трудно, господин Сталин.
	— Да, турците винаги се колебаят — потвърди Сталин.
	— Ясно е защо, господин Сталин — подзе Рибентроп. — Англия хвърли пет милиона фунта стерлинги за антигерманска пропаганда в Турция.
	Сталин се позасмя.
	— Английските плутократи са сигурни, че всичко се купува и продава. Ей на, идваха при нас техни военни представители, десет дни само приказки. Така и не разбрахме какво искат всъщност. Ако можеха да ни купят, сигурно щяха да знаят какво да кажат. Но, както разбирате, нас е невъзможно да ни купят.
	— Господин Сталин — закима Рибентроп, — извинете, но аз мога да ви кажа, че Англия е слаба, уверявам ви, господин Сталин. Бил съм посланик в Англия и знам, Англия е слаба и иска другите страни да подкрепят нейните високомерни претенции за световно господство.
	Бяга от въпроса за протоците, прескочи към Англия. Нищо. Хитлер не може да се отърве от този проблем — СССР трябва да господства на Черно море. Ще мине време, ТОЙ ще поиска и протоците, и още много неща, които сега Хитлер не иска да даде.
	— Съгласен съм с вас. — Сталин направи пауза, та Рибентроп да оцени това признание. — Англия господства в света само благодарение на глупостта на другите страни. Само няколко стотици англичани управляват Индия — не е ли смешно? Но войната те ще водят упорито, ще играят ловко с противоречията между страните. При това и Франция, съюзничката на Англия, разполага с армия, която не бива да изключваме от сметките… Ето, да попитаме Молотов.
	Той направи знак на Молотов да се приближи.
	Молотов остави чинията си на масата и отиде при тях.
	— С господин Рибентроп обсъждаме въпроса за военната мощ на Франция — каза Сталин. — Вие какво ще кажете?
	— Мисля, че Франция разполага с армия, достойна за внимание.
	— Виждате ли! — каза Сталин на Рибентроп.
	— Може би вие, господин Сталин, и вие, господин Молотов, разполагате с по-достоверни данни — отвърна Рибентроп, — но имайте предвид, господа, че „Западният вал“ е пет пъти по-силен от „Линията Мажино“.
	Сталин се усмихна вътрешно. И Молотов се усмихна. Те прекрасно знаеха, че германският „Западен вал“ представлява само разпръснати укрепления от Люксембург до швейцарската граница и като единна отбранителна линия съществува само на хартия. Разбира се, и Рибентроп знаеше това. И все пак, за да придаде убедителност на думите си, високомерно добави:
	— Ако се опита да воюва с Германия, Франция определено ще бъде победена. Германия има съюзници…
	— По антикоминтерновския пакт ли? — иронично попита Молотов.
	Рибентроп стана, после седна и развълнуван заговори:
	— Господин Сталин, господин Молотов, господа. Искам да внеса пълна яснота по този въпрос. Искам съвсем определено и твърдо да заявя: антикоминтерновският пакт в никаква степен не е насочен срещу Съветския съюз, насочен е изключително срещу западните демокрации.
	— Антикоминтерновският пакт уплаши само дребните английски търговци — каза Сталин. — Този пакт не можеше да уплаши никого другиго.
	Нека Хитлер разбере: трябва да избира по-внимателно имената на своите съюзи. ТОЙ не се страхува от никакъв антикоминтерновски пакт.
	Рибентроп не разбра или се престори, че не разбира насмешката…
	— Именно, господин Сталин, именно. И аз не мисля, че този пакт е можел да уплаши съветския народ, господин Сталин. Досещах се за това, като четях съветската преса. Германците добре разбират всичко това. Знаете ли, господин Сталин, сред берлинчани, които са известни с остроумието си, вече няколко месеца се разнася такава шега: „Сталин тепърва ще се присъедини към антикоминтерновския пакт.“
	Сталин се навъси. Германчето няма чувство за хумор. Тук Гьоринг е прав.
	— Големи шегаджии са берлинчани — каза Сталин. — А какво е отношението на германския народ към уреждането на отношенията между Германия и Съветския съюз?
	— Всички слоеве от германския народ, господин Сталин, го приветстват. Самите хора разбират, че ни пречат само интригите на Англия.
	— Обикновените хора винаги искат мир — каза Сталин.
	— Да — потвърди Рибентроп, — германският народ иска мир, но от друга страна, възмущението от Полша е толкова силно, че всички до един са готови да воюват. Германският народ няма да търпи повече полските провокации.
	Сталин не бе възнамерявал да говори за войната между Германия и Полша. Без да дослуша превода, той стана, с жест покани Рибентроп на масата.
	Сервитьорът наля шампанско. Сталин вдигна чашата си. Всички притихнаха.
	— Знам — каза Сталин — колко силно германският народ обича своя вожд, затова ми се иска да пия за негово здраве.
	Всички пиха за Хитлер. В този момент вече познатият на Сталин германски фотограф щракна с апарата си. Сталин го повика, кимна му към една свободна чаша, фотографът побърза да си налее шампанско и се чукна със Сталин.
	— Кажете му — обърна се Сталин към преводача Павлов, — че такава снимка не бива да се публикува. Такава снимка може да бъде разбрана неправилно от съветските и германските хора. Германските и съветските хора може да си помислят, че ние тук не осигуряваме мир на хората, а пиянстваме.
	— Извинете, господин Сталин, извинете — смути се фотографът, — вие сте абсолютно прав, сега ще отворя камерата и ще ви дам филма.
	Сталин спря с жест фотографа.
	— Няма нужда! Вярвам му. Кажете му, че са ми достатъчни неговите думи.
	Сталин не биваше да вярва на фотографа. Както Хитлер, и той го излъга. След известно време снимката на Сталин, който пие за здравето на Хитлер, излезе в германския, а после и в световния печат.
	Молотов вдигна чаша в чест на другаря Сталин.
	— Именно другарят Сталин в речта си от март тази година, която бе правилно разбрана в Германия, промени напълно политическите отношения между нашите страни.
	Молотов имаше предвид доклада на Сталин пред XVIII конгрес на партията.
	После Молотов предложи наздравици за Рибентроп, за посланика на Германия Шуленбург и за германската нация.
	Тостът на Рибентроп за господин Сталин, господин Молотов и за съветското правителство се изля в дълга и засукана тирада.
	Навън вече се разсъмваше, настъпи утрото на 24 август. Приемът завършваше.
	Като изпращаше Рибентроп до вратата, Сталин спря и чрез преводача Павлов бавно, натъртено и според него сърдечно каза:
	— Предайте на господин Хитлер, че съветското правителство гледа на новия пакт много сериозно. Давам ви честната си дума, че Съветският съюз никога няма да предаде своя партньор.
	— Господин Сталин — отговори Рибентроп — можете да бъдете сигурен, това ще бъдат първите думи, които ще предам на господин Хитлер.


	На 31 август вечерта извънредната сесия на Върховния съвет на СССР ратифицира Договора за ненападение между СССР и Германия.
	На 1 септември на разсъмване, в 4,45 сутринта, германската армия пресече границата на Полша и пое към Варшава откъм север, юг и запад. Започна Втората световна война, най-кръвопролитната война в историята на човечеството.

>>	33.

	Но поначало това беше странна война. Англия и Франция не дадоха нито един изстрел, спокойно наблюдаваха как танковите армади на Германия за две седмици разгромиха полската армия и като прекосиха цялата страна, завзеха Брест.
	Дали Западът не ГО оставя сам срещу Хитлер? Дали зад гърба МУ не е сключен нов „мюнхенски сговор“? Дали те не жертват Полша, за да насочат удара на Хитлер към Съветския съюз? Дали ТОЙ не се излъга? Дали Хитлер не ГО измами?
	На 17 септември съветските войски влязоха в Полша и без да срещнат съпротива, стигнаха до линията, съгласувана с Рибентроп. Значи, Хитлер не ГО е измамил. Всичко мина точно, организирано и коректно. При предаването на Брест и други градове на съветските войски бяха организирани съвместни военни паради, които преминаха в дружеска и топла атмосфера. С такива съседи може да се живее.
	На 27 септември Рибентроп отново пристигна в Москва. Този път го посрещна лично Молотов, беше строен почетен караул, летището бе украсено с флагове със свастика — сега бяха приготвени достатъчно.
	Преговорите започнаха в кабинета на Сталин в десет часа вечерта и продължиха до разсъмване. Сключиха договор „За приятелството и границата“. Поделиха си Полша. СССР получи цялата Прибалтика. Прокараха на картата новата, „окончателната“ граница. Сталин я подписа със син молив, Рибентроп — с червен. Полша престана да съществува като държава. На заседанието на Върховния съвет Молотов заяви: „По един кратък удар от страна на германската, а после и на Червената армия бяха достатъчни, за да не остане нищо от това изчадие на Версайския договор.“
	На другия ден Сталин даде в чест на Рибентроп тържествен обяд. Вечерта в Болшой театър гледаха „Лебедово езеро“. По-късно Рибентроп писа за тази среща със Сталин: „Понякога имах чувството, че се намирам сред стари партийни другари.“
	След като Рибентроп си замина, Съветският съюз настани в Естония, Литва и Латвия войски, военноморски бази и летища. На 12 октомври започнаха преговори и с Финландия. Сталин не се съмняваше в техния резултат: нищожната Финландия не би дръзнала да воюва с великия и могъщ Съветски съюз!
	Какво представлява граченето на Троцки при наличието на такива световноисторически успехи! Не мирясва, пръска ли, пръска отровни слюнки:
	„Сега се разбра, че Кремъл отдавна е целял военна спогодба с Хитлер. Сталин се страхува от Хитлер. И неслучайно се страхува. Фашизмът печели победа след победа. Германо-съветският пакт представлява капитулация на Сталин пред фашисткия империализъм с цел самосъхранение на съветската олигархия… Хитлер води военните действия, Сталин е поел ролята на интендант… Страшни военни заплахи чукат на вратата на Съветската страна… След две години Германия ще нападне Съветския съюз. Единствената гаранция е подписът на Рибентроп на лист хартия.“
	Сталин отблъсна по-далеч статията на Троцки. Говедо! Свършен е като политик, вече никой не стои зад него, няма дори деца, а виж го, че не мирясва! Заврял се е в дупчицата си и пророкува: след две години Хитлер ще нападне Съветския съюз! Откъде такива точни прогнози? Защо ще ги нападне точно през четирийсет и първа година? През четирийсет и първа година светът ще бъде съвсем друг, ще бъдат забравени и Троцки, и неговите идиотски прогнози. Дните на този човек на земята са преброени. Само да посмеят Судоплатов и Ейтингтон да не изпълнят НЕГОВИТЕ разпореждания!
	И старият глупчо Литвинов, и той витийства. Пред хората мълчи, но вкъщи пред жена си дърдори, обаче знае, че жилището му се подслушва, и затова нито веднъж не е споменал НЕГО, критикува само Молотов. Но ТОЙ добре разбира в чия градина падат камъните.
	Бяха препечатали записите, сложиха ги пред НЕГО.
	„Хитлер е заел позиции непосредствено край западните граници на СССР. За Съветския съюз се създаде Западен фронт… (Кашля.) Спогодбата въвлича СССР в безпринципно сътрудничество с Хитлерова Германия. Молотов се надява, че ще успее да установи с Германия стабилни взаимоотношения. Това е опасна илюзия!… (Киха… Настинал ли е този глупак?!) Германия е отколешен противник на Русия. Пактът и спогодбата отвориха пътя към втора световна война.“
	Би трябвало да разстрелят Литвинов. С какво се различава той от Троцки? Но засега не бива да го закачат. Съюзът с Хитлер укрепва и рано или късно ще трябва да се предприемат някакви стъпки с евреите. То се знае, Съветският съюз няма да се отрече от своята интернационална същност, няма да даде такъв коз, по-късно, в последния, решаващ момент той ще противопостави този коз на хитлеристкото национално високомерие. Това е въпрос на далечно бъдеще. Ала не е изключено по пътя към това бъдеще да се наложат някои идеологически отстъпки, може би ще трябва да се _постреснат_ евреите, да се подхвърли на Хитлер този кокал. Именно Литвинов в компания с други еврейски кресльовци ще бъде този кокал. Ако се наложи, ще излезе на процес. И тогава ще излезе наяве дърдоренето с жена му.
	Когато връщаше донесението на Берия, Сталин каза:
	— Прибавете на Литвинов следните думи: „Дипломацията на Молотов отразява неговия собствен тъпизъм и ограниченост“ — а после покажете донесението на Молотов.
	Нека тези доноси малко подразнят нервите на другаря Молотов, че е прекалено спокоен, прекалено невъзмутим.
	Берия предаде листа на Молотов. Но от негова страна не последва никаква реакция. Все така спокойно и невъзмутимо докладваше на Сталин поредните събития. Сред тях беше едно съобщение от съветското посолство в Берлин. Посетила ги жената на Телман, Роза Телман. Молела Москва да се опита да измъкне от фашисткия затвор мъжа й, Ернст Телман, ръководителя на германската компартия, верния приятел на Съветския съюз. Между другото споменала, че няма никакви средства за съществуване, гладува, но моли да помогнат не на нея, а на Телман, вожда на германския пролетариат, убедена била, че Германия не ще посмее да откаже на такава молба на Съветския съюз.
	Жената на Телман на свобода? Разхожда се из Берлин, посещава посолства?… Умишлено е пратена. И е ясно защо. Първо — Хитлер иска да покаже, че за разлика от НЕГО той не репресира семействата на своите врагове, видите ли, достатъчно е силен, за да не се страхува от някакви си там жени и деца. Второ — Хитлер проверява лоялността МУ. ТОЙ показа своята лоялност, като предаде на Хитлер неколкостотин германски антифашисти. Но ако в замяна помоли да освободят Телман, това ще бъде не лоялност, а _сделка_.
	— Какво са й отговорили в посолството? — попита Сталин.
	— „С нищо не можем да ви помогнем.“ Тогава тя се разплакала: „Нима всичката работа на Телман в полза на комунизма отиде на вятъра? Поне ме посъветвайте: мога ли да се обърна към Гьоринг?“ Отговорили й: „Това си е ваша лична работа.“
	— Ами добре — каза Сталин, — правилно са й отговорили.
	_По такъв повод_ ТОЙ не желае да влиза в преговори с Хитлер. В Германия комунистическото движение е разбито и вече няма значение какво ще стане с Телман. А дали Хитлер репресира, или не репресира семействата на враговете си, не ГО интересува. Още през трийсет и седма година ТОЙ лично продиктува и подписа решение на Политбюро: „Занапред да се установи ред, според който всички съпруги на изобличени изменници на родината, на деснотроцкистки шпиони подлежат на затваряне в лагер за не по-малко от 5–8 години.“ И пак тогава изказа своето кредо: „Ние ще унищожаваме всеки враг, па бил той и стар болшевик, ние ще унищожаваме целия му род, семейството му. Всеки, който със своите действия и мисли, да, и с мислите си, посяга на единството на социалистическата държава, ще бъде безпощадно унищожен.“
	А засега трябва Русия да се върне в старите й граници. Останаха само Финландия и Бесарабия. Молотов докладва, че финландците се опъват. Финландците ли се опъват? Прибалтийците не гъкнаха, а тези се опъват. Че колко се те, финландците? Три-четири милиона… И не искат да отстъпят на Съветския съюз? Забравили са, че именно Съветската власт им даде независимост. Тя им я даде, тя и ще им я вземе. Сталин нареди на Молотов да извика в Москва отговорния представител на финландското правителство.
	Пристигна опитният дипломат Паасикиви. Нашият посланик съобщи от Хелзинки, че цяла Финландия го изпратила с пеене на националния химн. Я ги виж ти, колко били чувствителни! А той си мислеше, че финландците са флегматичен народ.
	Сталин отиде в кабинета на Молотов. Когато влезе, Паасикиви стана на крака — висок кокалест финландец. Сталин му кимна да седне, чрез преводача помоли да му обясни какъв е проблемът. Та СССР предлага такива добри условия: финландците отдръпват границата си от Ленинград, в замяна получават много по-голяма територия в Карелия. Какво не им харесва?
	Преводачът преведе отговора на Паасикиви.
	— Вижте, господин Сталин — каза Паасикиви, — според нашата конституция само сеймът решава териториални въпроси. И за положително решение са нужни една трета от гласовете. Опасявам се, че…
	— Можете от нищо да не се опасявате — грубо го прекъсна Сталин, — ще получите повече от две трети, а плюс това _вземете предвид и нашите гласове_.
	Заканата беше недвусмислена. Но тя не подейства на финландците.
	— Ами тогава — каза Сталин на военния съвет, — тогава ще им подейства артилерията. Още при първия залп финландците ще вдигнат ръце.
	И Ворошилов, и Тимошенко изцяло се съгласиха с него.
	На 30 ноември Съветският съюз започна война с Финландия.
	Но финландците не вдигнаха ръце. Явно неслучайно са пели националния си химн в деня на отпътуването на Паасикиви. Войната с малкия народ на Финландия продължи не девет, както бе планирано, а сто и четири дена. СССР загуби в нея 76 хиляди убити, 176 хиляди ранени и с тежки измръзвания. И без да постигне пълна победа, на тринайсети март приключи войната. Съветският съюз разкри пред целия свят своята военна слабост.


>>	34.

	От гара Иркутск Варя изпрати до Лена в Уфа телеграма до поискване: „Отпускът свърши заминавам вкъщи.“ Не подписа телеграмата — ще се сети, а в графата „подател“ написа: „Сидорова — на път“. Когато пристигна в Москва, завари в пощата писма от Лена, кратки, делови: намерих си работа и общежитие, а ти как си? За Ваня нито дума, така се бяха уговорили. Варя веднага й телеграфира: „Писмата получих, всички здрави, настроението бодро, подробности писмо.“ В писмото писа, че прекарала чудесно отпуска си, починала си, напълняла, почерняла от слънцето, роднините я приели сърдечно. Лена ще разбере, че това се отнася за Ваня. В такъв вид писмото й се видя достатъчно закодирано.
	Игор Владимирович знаеше, че е ходила в Далечния Изток, бе й намерил билет за първа класа, което огорчи Варя — щяха да стигнат и с втора.
	— Позволете да ви направя този малък подарък — бе казал Игор Владимирович. — Исках поне да пътувате с някакви удобства.
	— Сега подаръците на жени в билети за влак ли се правят?
	Той се бе засмял.
	— Редно е в цветя. Но вие веднъж ми върнахте цветята.
	В такова шеговито настроение се бяха разделили. И при пристигането й той я посрещна радостно, без да я разпитва за нищо, каза само:
	— Намерих работа за вашата позната. Но, доколкото разбирам, необходимостта от това вече е отпаднала.
	— Защо решихте така?
	— Тя не ми се обади.
	— Изселена е от Москва — кратко отговори Варя, за да сложи край на този разговор.
	Разбира се, Игор Владимирович се досеща за много неща. Когато купуваше билета, Варя му даде своя пропуск: с дете, беше достатъчно умен, за да се сети едно-друго. А да го посвещава в подробностите значи да го направи съучастник. Не бива.
	Но не успя да сложи край на разговора. Като подбираше думите, бавно и натъртено Игор Владимирович каза:
	— Ще ви кажа, Варя, чисто по приятелски: бъдете по-предпазлива.
	— Че какво съм направила?
	— Понякога прекалено откровено изразявате мислите си, които не са съвсем своевременни, така да се изразя. Това може да бъде изтълкувано не във ваша полза.
	— Не разбирам за какво говорите.
	Той все така внимателно подбираше думите си.
	— Имам чувството, че вашето име започна да предизвиква нездрав интерес, някои хора започват да се интересуват от поведението ви. Ако се изразя с технически език, повиши се нивото на опасност, значи е време да се повиши степента на предпазливостта.
	— И все пак — настоя Варя, — нали интересът към моята персона не се е породил изведнъж и без причина? Вашите опасения с Лена Будягина ли са свързани?
	— Не знам. Но от известно време почувствах хладинка по ваш адрес от страна на партийния комитет. Едва ли греша.
	— Може би трябва да си сменя работата?
	— В никакъв случай. Там ще бъдете още по-незащитена. По-спокойно и по-безопасно ще се чувствате при мен, Варя. И — гласът му трепна — до мен. Но ви призовавам към предпазливост, Варенка, умолявам ви.
	Какво ли се крие зад неговото предупреждение? То не е случайно. Не е начин да я предразположи. Игор Владимирович не крие, че е влюбен в нея, но не би я плашил с мними опасности. Има нещо. Някакви женски приказки в бюрото? Оказа се, че не са женски приказки.
	Излезе „Кратък курс по история на ВКП(б)“, във всички учреждения, предприятия и учебни заведения започна изучаването му, задължително за всички служители. Веднъж в седмицата по два часа след работа. Всеки си купуваше учебник, през седмицата трябваше да прочете една глава, на занятията тя се обсъждаше, ръководителят задаваше въпроси, чиято цел беше да разбере чел ли е служителят зададената глава, разбрал ли я е, както _трябва_ да се разбира.
	Варя, като всички, си купи „Краткия курс“, докараха ги в бюрото, струваше рубла и нещо. По пътя за вкъщи с метрото я прелисти, замалко да повърне от тая идиотщина — отначало през ред Ленин, после на всеки ред Сталин. Разбира се, не отиде на първото занятие, каза, че изучават „Краткия курс“ в института — обичайният й номер.
	Но този път номерът не мина. Поискаха й служебна бележка от института, че изучава „Краткия курс“ именно там. А в института съобщиха, че всички трябва да изучават „Краткия курс“ по месторабота и в тези вечери студентите се освобождават от занятия. Такова изключително държавно значение се придаваше на изучаването на „Краткия курс по история на ВКП(б)“ от гражданите на страната.
	Както каза Льовочка, „Варя си намери майстора“. Рина премълча.
	Същия ден извикаха Варя при председателката на профкомитета Ираида Тихоновна, дебела, сладкодумна, суетлива жена — инженерка от отдела по водоснабдяване и канализация. Като инженер беше бездарна и затова активно и старателно се занимаваше с профсъюзната работа. Но не беше лоша, при възможност дори услужлива. Именно тя навремето каза в защита на Варя: „Учи се момичето, повишава квалификацията си нашата млада другарка.“ Ираида Тихоновна намираше на служителите карти за почивка в почивни станции и санаториуми, на децата им — за пионерски лагери, включително и за прочутия „Артек“ на брега на Черно море. Изобщо, беше удобна на всички: и на служителите, и на администрацията, и на партийното бюро, чийто неизменен член беше. Ираида Тихоновна не вършеше почти нищо във връзка с длъжността си, но подписът й стоеше под проекти и чертежи и си получаваше премиите, и се издигаше служебно.
	Беше обзавела стаята на профкомитета както му е редът. Масата бе покрита със зелено сукно, в ъгъла се извисяваше преходното червено знаме, по стените висяха портретите на Ленин и Сталин, обещанието на колектива за социалистическото съревнование, портрети на ударници, почетни грамоти. С една дума — като във всяко солидно учреждение. За уют Ираида Тихоновна беше донесла от къщи саксии с мушкато — аленеят се цветчетата на перваза, до тях малка лейка с вода със стайна температура.
	— Варя — каза Ираида Тихоновна, — знаеш отношението ми към тебе. Всички тук те ценим като израстваш млад специалист. Но, Варя, ти ни излъга, каза, че изучаваш „Краткия курс“ в института, това излезе невярно. Много ни изложи, Варя.
	— Кого съм изложила?
	— Във всички учреждения обхватът е стопроцентов. А в нашия колектив сме само четирийсет души и всеки отсъстващ рязко понижава показателите.
	— От занятия в института ли да бягам заради тези показатели?
	— Във вечерните институти е разрешено в тези дни да не се посещават занятията.
	— Аз съм безпартийна и за мен не е задължително да изучавам историята на партията.
	Ираида се вцепени: такава дързост! Не било задължително да изучава история на партията!
	— Другарко Иванова! — Гласът на Ираида стана официален. — Чели сте заповедта на администрацията, тя е съобщена на всички служители и виси на стената.
	— Не си спомням, много неща висят на стената.
	— Ще ви напомня: „Всички служители са длъжни да посещават занятията за изучаване «Краткия курс по история на ВКП(б)»“. Вие нарушихте заповедта.
	— Може би — спокойно отговори Варя. — Значи ще получа мъмрене.
	— И вашето заявление, че безпартийните не са длъжни да изучават историята на нашата партия, е противопоставяне на комунистите и безпартийните.
	— Така ли? — учуди се Варя.
	— Да, да! В нашата страна има блок на комунисти и безпартийни, а вие се стремите да го разцепите.
	— Аз ли мога да разцепя такъв могъщ блок?
	— Иванова! Не ме правете на глупачка! Защитавах ви, сега съжалявам за това. Имате много пропуски, Иванова, твърде много. Вие отдавна ни мамите, прикривате се с института. Не сте участвали в нито една първомайска и ноемврийска манифестация, бягахте от всички събрания и митинги. Вие единствена в бюрото дадохте за държавния заем триседмична заплата, докато всички останали — месечна, а аз например — двумесечна.
	— Вие сте по-богата от мен — каза Варя. — Аз съм обикновен техник, а вие сте старши инженер, и мъжът ви е като вас, старши инженер е някъде.
	Страните на Ираида Тихоновна пламнаха, очите й се присвиха.
	— Да, мъжът ми е инженер — просъска тя, — а вашият мъж е осъден за мошеничество и злоупотреба със социалистическа собственост.
	— Не е вярно. Нямам и не съм имала мъж. А с кого спя — не засяга никого. Аз не се интересувам с кого спите вие и спи ли някой с вас.
	Ираида Тихоновна се вгледа мълчаливо, с омраза в лицето на Варя, после, задъхвайки се, проговори:
	— Днешният ни разговор ще ви струва скъпо, Иванова, ще ви припомним много неща — и осъденото ви мъжленце, и сестра ви, дето е изключена от партията, и заточеният троцкист, с когото си кореспондирате. Знаем всичко за вас. Ще покажем истинския ви облик. Ние сме по-силни от вас, запомнете го.
	— Ще запомня вашите закани, за тях вие непременно ще отговаряте.
	Варя стана и излезе от кабинета. Защо обеща да запомни заканите на Ираида, защо я заплаши с отговорност за тях, и тя не знаеше. Искаше й се тя да каже последната дума, да не излиза унизена от този пиклив кабинет.
	Но откъде са насъбрали всичко това? Явно дълго са го събирали, намекът на Игор Владимирович не е бил случаен. Слава богу, поне за Лена Будягина изглежда не знаят нищо.
	Докато не е обвинена по политическа линия, трябва да се махне, махне ли се, ще я забравят. А техници-конструктори са нужни навсякъде. Игор Владимирович ще й даде добра характеристика. Наистина, жалко, тя работи тук четири години, свикна, смяташе всички за приятели, но няма друг изход.
	Игор Владимирович прочете заявлението й. То беше кратко: „Моля да бъда освободена по собствено желание.“ Препрочете го, сложи го на бюрото, попита:
	— Може ли да почака до утре?
	— А какво ще се промени утре?
	— Довечера свободна ли сте?
	— Имам занятия в института.
	— Отложете института. Искам да поговоря с вас. Много е важно. Ще поседим в „Национал“. Спомняте ли си, където се запознахме някога?

>>	35.

	И ето че седят в кафенето при ресторант „Национал“ на малка маса до прозореца, който гледа към „Моховая“. Пред тях е червеното тухлено здание на Историческия музей и стръмнината към Червения площад, отляво е хотел „Москва“, където някога се намираше тяхното проектантско бюро. Хотелът бе построен, бюрото се премести на Ординка. Вдясно е Александровската градина, където скитаха с Игор Владимирович в деня на запознаването им преди четири години. Но тогава не седяха тук, а на втория етаж, в ресторанта. Вика беше с шведа Ерик, хубавата Ноеми с един японец, Нина Шереметева с италианец. Вика е в Париж, Ноеми се омъжи за известен писател, и Нина Шереметева е омъжена, едва ли не за някакъв крал или принц, Варя знае всичко това от Льовочка и Рина. Отдавна беше, сякаш сто години бяха минали, тя не изпитва никаква носталгия по онзи живот, напротив, изпитва отвращение — пир в чумаво време. Единственият й хубав спомен е срещата с Игор Владимирович, тя му хареса, после чувството му прерасна в любов, макар и несподелена, но устойчива и търпелива. Ако тогава бе отвърнала на любовта му, животът й щеше да се подреди другояче, нямаше да се случи гадната история с Костя. Наистина, нямаше да има и Саша, но Саша и без това го няма край нея и няма да го има. Сега, седнала тук, тя си спомни как танцуваха с Игор Владимирович на малкия дансинг пред оркестъра и на въпроса му каква музика обича тя отговори: силна. И всички се смяха, а после, вече в Александровската градина, бягаха от пазача и тя си скъса чорапа, и Игор Владимирович й съчувстваше. Всичко отлетя, без да се състои. Отлетя радостното й учудване пред живота, очакването за щастие в един свят, който й изглеждаше толкова примамлив и прекрасен. Сега знае, че светът е несправедлив, жесток и безпощаден.
	Игор Владимирович си поръча вино, на Варя — кафе и паста, тя отказа да яде — беше обядвала в службата. Варя виждаше вълнението на Игор Владимирович, историята с „Краткия курс“ го беше разтревожила. Не е боец. Впрочем, кой ли днес е борец? Той е почтен човек, това е много в нашите условия, сега се среща рядко.
	Всичко бе сервирано, сервитьорът се отдалечи, Игор Владимирович се понаведе към Варя, не искаше да ги чуват на съседните маси.
	— Варенка, предстои ни важен разговор, най-важният в живота ми.
	Той отпи вино от чашата, запали цигара, дълго гаси клечката, втренчен в пепелника.
	— И ви моля, Варя, да се отнесете сериозно към това, което ще ви кажа. И с пълно доверие. Искам да виждате в мен сигурен приятел.
	— Винаги съм виждала във вас сигурен приятел — отговори Варя, трогната от вълнението му. — И аз съм ви сигурен приятел.
	— Прекрасно. Та ето какво, вие подадохте заявление за напускане, надявате се по този начин да прекратите отвратителните интриги, плъзнали около вас. Варя, трябва добре да разберете: с това нищо няма да постигнете. Те ще ви намерят навсякъде, вече отдавна ви наблюдават. Всички сме под наблюдение. Всеки служител има лично дело, в него е всичко — и роднини, и познати, служба, характеристики и всякакъв компромат. Дебнат ни от всички страни. С „Краткия курс“ вие им дадохте повод да започнат да раздухват въглените. Ираида Тихоновна е бясна, говорих с нея, явно сте я засегнали лично.
	Варя сви рамене.
	— Разговорът беше махленски, тя ме обиди, аз й отвърнах. Какво толкова?
	— Ясно. Но тя придава на всичко политическа окраска: „Безпартийните не са длъжни да изучават историята на партията, нека с това се занимават комунистите“ (така сте й били казали), сестра ви била изключена от партията — скрили сте това, кореспондирали сте си със заточен троцкист и щели сте да продължите тази кореспонденция.
	— Не съм казвала това.
	— Тя може да измисли каквото си иска. Добротата й е само привидна: така има повече шансове да се удържи в профкомитета, така се „ползва с авторитет в колектива“, а всъщност е злобно същество като себеподобните си. Признайте поне пред себе си, Варя, позволявахте си много неща, които в нашето общество не са позволени на никого. И въпросната Ираида Тихоновна с лекота ще скалъпи дело против вас. Безсилна сте пред тях. Можете да зарежете всичко и да заминете при сестра си, но за поканата, за пропуска ще отиде време, не съм сигурен дали ще успеете. Но дори да успеете, какво ви очаква там? Работа ли? Ще трябва да попълните анкетна карта, те ще пратят запитване до последната ви месторабота, тоест до нашия Моспроект, всичко ще се разбере, ще се разкрие и онези ще се доберат до вас. Какво ви остава тогава? Да се омъжите за някой лейтенант, да си смените фамилията и да станете домакиня, за да не попълвате анкетни карти.
	Варя поклати глава. Нинка си беше намерила работа в училище без никакви запитвания до Москва. Далечният Изток отпада по друга причина: там е малкият Ваня, измислена е вече историята за заминаването й на Север, тя не може да се покаже там.
	Игор Владимирович изтълкува посвоему този жест.
	— Да. И аз си мисля: за вас ли е такъв живот? И какъв ще се окаже бъдещият ви неизвестен съпруг?
	Той замълча, замисли се, галейки с тънките си пръсти крачето на чашата.
	— Някога ми казахте, че обичате друг човек и го очаквате. Нямам основание да не ви вярвам. Но къде е този човек?! Тогава ми казахте: „Ще се върне след една година.“ Минаха вече три години. Ако той съществува, способен ли е да ви спаси, да ви вземе при себе си, да ви опази? Ако е така, ще наредя да ви оформят документите и заминавайте при него незабавно. Но, Варя, ако няма нищо такова, ако сте ми го казали, за да ми откажете учтиво, имате само един изход. — Той направи малка пауза и като гледаше Варя в очите, с твърд глас добави: — Да се омъжите за мен.
	Варя мълчеше. Когато Игор Владимирович каза: „… предстои ни важен разговор, най-важният в живота ми“, тя разбра, че той ще й направи предложение.
	Защо не може да изрече думата „да“? Тя има прекрасно отношение към Игор Владимирович, вярва му, цени го, но нещо й пречи, не й позволява. Саша ли? Със Саша всичко е приключено, това е ясно. И все пак Саша, който не намери място в съдбата й, досега е част от нейния живот, а милият, добрият Игор Владимирович оставя някак извън него. Не го обича. И затова няма право да каже „да“.
	Гласът на Игор Владимирович прекъсна размислите й.
	— Разбира се, Варя, трудно ви е да решите така отведнъж. Но искам да ви дам материал за размисъл. Преди всичко — практическата страна. Ако приемете моето предложение, ще се регистрираме още утре.
	— Нима може човек да се регистрира за един ден?
	— Нас ще ни регистрират. И още утре напускате работа. След месец-два, когато нашите се поуспокоят, ще ви взема, разбира се, ако искате, в друго бюро, където ще се прехвърля след Нова година. Започвам нов голям проект. Или пък, и то е за предпочитане, ще следвате редовно, ще бъдете свободна вечер, нали освен работата съществуват и театри, концерти, консерватория, изложби, от които сега практически сте лишена. Но вие ще решите всичко това сама. А събитията в бюрото си ги представям така. Вие сте моя жена и вече не работите при нас. Да подхващат интриги срещу вас? Значи ги подхващат срещу мен.
	— Но нали не вашата, а моята сестра е изключена от партията.
	Той се разсмя. — Това до известна степен ще стане факт и от моята биография. Но те няма да тръгнат срещу мене — достатъчно са умни, знаят до _какво ниво_ може да стигнат. Така че тази работа ще се оправи. Но, Варя, има и още една страна.
	Той допи чашата си, отново запали цигара, отново дълго се взира как догаря клечката, хвърли я в пепелника.
	— Най-много от всичко, Варя, се страхувах да не си помислите, че съм решил да се възползвам от безизходното ви положение. Не е така. Вие винаги сте ме държали на разстояние, свикнал съм, сигурно щях да чакам още. Но не мога да допусна вашата гибел. Не само защото високо ви ценя като личност, а защото ви обичам. Вие сте мъжествен човек и пренебрегвате опасностите в името на другите. Но всичко е много по-сериозно, отколкото си мислите, повярвайте ми. Моето предложение решава всички проблеми, с мен ще бъдете в безопасност. И ето сега главното, което исках да ви кажа. Предлагам ви не фиктивен брак, това е унизително за мен и оскърбително за вас. Предлагам ви своята любов и преданост с надеждата и вие да ме обикнете. И вие можете да приемете предложението ми само ако искате да отвърнете с любов на моята любов. Самата вие никога не бихте приели сделка, прекалено сте благородна за това, но по този въпрос трябва да имаме пълна яснота. Ако приемете предложението ми, ще бъдете моя съпруга, аз ваш съпруг, дай Боже да имаме и деца, които ще обичаме, и най-сетне, имаме обща работа. Има неща, Варя, които са над времето — онова, което аз и вие създаваме. Това не ни избавя от човешките горести и нещастия, но ни дава възможност с работата си, с изкуството си да даваме на хората поне малко радост и утеха. Вие сте много надарена, Варя, и по този път ви очаква голямо бъдеще. Знам, сега си мислите, че помощта, която оказвате на преследваните и нещастните, е над всички произведения на изкуството. И аз съм съгласен с вас. Но в положението, което можете да имате, ще успявате да оказвате тази помощ, това милосърдие в много по-широки мащаби.
	Той се облегна на стола, погледна я с тъжна усмивка.
	— Уф… Никога не съм произнасял толкова дълги речи, уморих ви. Сега вие имате думата, Варя.
	И тя му се усмихна в отговор.
	— Днес в службата ме попитахте: „Това може ли да почака до утре?“ Сега аз ви отправям същия въпрос.
	Той въздъхна.
	— Ами добре, до утре, значи до утре.
	Излязоха на улица „Горки“.
	— Не ме изпращайте — каза Варя, — нали съм само на три спирки с метрото.
	— Добре — съгласи се Игор Владимирович. — И тъй, до утре. Помислете. Но запомнете, Варя, каквото и да решите, накъдето и да ви поведе съдбата, аз съм готов да ви последвам накъдето пожелаете.

>>	36.

	Варя си тръгна за вкъщи пеша. Не й се блъскаше в метрото.
	Положението й е сериозно. Ще насрочат събрание, ще поискат колективът да се освободи от „вражеския елемент“, а после с нея ще се заемат органите. Сценарият е известен.
	Да се омъжи за Игор Владимирович е единственият й шанс да се спаси. Има ли право да се възползва от него? Не е в Саша въпросът, тя не съществува за Саша, отдавна е време да се примири с това. Но много пъти се е убеждавала, че не обича Игор Владимирович. Той не й е неприятен, дори напротив, но кой знае защо от първия ден на познанството им не си го представя като съпруг. Може би защото тогава беше хлапачка и й се видя стар. А той не е по-стар от Костя. Костя не й изглеждаше стар, а Игор Владимирович й изглеждаше. Костя тогава носеше за нея ореола на независимост от властта, а Игор Владимирович беше зависим. Костя, според тогавашните й разбирания, не приемаше съществуващия ред, Игор Владимирович го приемаше. Това сравнение е глупаво. Костя е играч на билярд, далавераджия, мошеник, зависим е от законите на престъпния свят, а те не са по-добри от нашето държавно беззаконие. Тя трябва ясно да си представи дали ще могат да живеят заедно. Ще се гордее ли с него, или ще се срамува? Както с таланта му, така и с изключителния човек да, ще се гордее. Но на кого и на какво служат днешните таланти? Все на тая мустаката муцуна. А на всичко отгоре той покровителства Игор Владимирович. С какво ще се гордее тя тогава? С изложбите, премиите, хвалебствените статии във вестниците, поздравленията? Колко отрепки и нищожества ги получават!
	Ще се срамува ли от него? През тези години само веднъж й стана неприятно — от шаблонния език, с който той й даваше характеристика на профсъюзното събрание, и после, след събранието, във „Въженцето“ с неочаквано вреслив глас се развика на оная проститутка на Костя, Клавдия Лукяновна: „Май не сте нощували скоро в милицията? Бързичко ще ви го уредя!“ Да беше я шитнал от масата, а той: в милицията… И тогава си помисли за него — страхливец!
	Не беше права да си го мисли, несправедливо беше. Той не е свикнал с профсъюзни събрания и е решил да говори с тях _с техния_ език, не е навикнал на скандали с проститутки и не е намерил веднага правилната линия на поведение. Пък и колко години минаха оттогава, не е хубаво да си припомня това, той би могъл да й припомни много повече неща, Костя например.
	Няма да се срамува от него. Да, той служи на държавата, но нали и тя служи. Той е главният автор на реконструкцията на Москва, която трябва за векове да бележи великата Сталинова епоха. Тя е обикновен техник, но нали и тя служи като всички. Трябва да се живее, да се яде и пие и каквото и да приказваме, трябва да се строят градове. А Игор Владимирович е постигнал положението си не с угодничество, не с подлости, а с талант. И вътрешно съчувства на преследваните и нещастните, търсеше работа на Лена Будягина, помогна й да отведе Ваня.
	Спомни си как веднъж вървяха по Волхонка покрай площадката, където издигаха Двореца на Съветите. Тя го попита защо навремето не е участвал в конкурса за проект на двореца, тогава всички се питали защо ли.
	Той се разсмя.
	— Знаете ли кой най-много се страхуваше, че Дворецът на Съветите ще бъде построен? Никога няма да отгатнете, залагам си главата.
	Тя изреди няколко имена, но не отгатна. Излезе, че бил Хитлер! Ако Москва издигне тази грамада чак до облаците, ще надскочи Берлин, което фюрерът не желаел.
	— Излиза, че не сте искали да огорчите Хитлер?
	— Така излиза.
	— А сериозно?
	— Сериозно ли?… Дворецът се издига на мястото на разрушения храм „Христос Спасител“. Можем всякак да се отнасяме към религията, към храмовете изобщо и към този в частност. Но той е бил построен в чест на победата над Наполеон, с народни пари, събирани по копейка из цяла Русия. Не можех да участвам в неговото разрушаване.
	Да, животът с Игор Владимирович ще бъде достоен живот, доколкото може да има достоен живот в тази страна.
	И все пак… Какво ще си помисли Саша, когато научи, че тя пак, за втори път се е омъжила? Първия път — за късметлия мошеник, втория — за преуспяващ архитект? Лошо ще си помисли. Той се лута из страната, гонен, преследван, без дом, без стряха, а тя ще живее в разкошен апартамент, ще посещава консерваторията, ще ходи на премиери. Със Саша е приключено, но тя не иска да остане в неговите очи продажна жена, търсачка на богати съпрузи.
	Защо тогава Саша не пожела да се срещне с нея? Щеше да отиде в Калинин, да поседят на гарата, да си поговорят, той щеше да я разбере, може би тогава всичко щеше да бъде друго. А сега Саша ще свърже с нейното име още едно разочарование, още едно предателство. И нищо не може да се промени.
	Със Саша нищо не излезе и няма да излезе, стига илюзии. Обстоятелствата я принуждават да се омъжи. По-добър съпруг от Игор Владимирович няма да намери, няма да срещне друг такъв, умен, почтен, любящ, грижовен. И не бива да отлага, той бърза, утре или вдругиден тя ще се премести при него на улица „Горки“. А по-нататък… По-нататък много неща я смущаваха. Как ще му заговори на ти? Свикнала е да му говори на ви, да се обръща към него по име и бащино. Как ще се целуне с него, как ще легне в леглото му? Ще трябва да пречупи нещо у себе си. Добре, всичко това — после. А сега е важно да си изясни всичко относно Саша. Разбира се, Саша ще научи, че тя се е омъжила отново. Но нека Софя Александровна му каже, че този човек я е чакал четири години, както и тя е чакала Саша с години. И не го е дочакала. И е решила, че има право да се разпорежда със съдбата си.
	Ще даде съгласието си на Игор Владимирович, но първо всичко ще му разкаже. И за Костя, и за Саша. Но това е минало, а в бъдещето тя ще влезе с Игор Владимирович и се надява да му бъде добра, предана и то се знае, вярна съпруга.
	На двора Варя погледна към прозорците на Софя Александровна, светеха. Значи, не спи. Варя се качи при нея.
	Познатият коридор, познатото жилище. В стаята на Михаил Юриевич има нови наематели, и в стаята на Саша, онази, в която живяха с Костя, се е нанесла непозната жена. На въпроса на Варя коя е тя Софя Александровна й бе отговорила уклончиво: „Позната на мъжа ми.“ Явно бе някоя от новото семейство на Павел Николаевич, но Варя не взе да я разпитва.
	Много неща се бяха променили. И все пак, когато влезе при Софя Александровна, Варя с тъга си помисли колко е свързана с тази стая — тук приготвяха колетите за Саша, тук четяха писмата му, тя надписваше и залепваше пратките. Отсега нататък този дом няма да е неин втори дом, разбира се, тя няма да изостави Софя Александровна, но е малко вероятно, че ще може да я навестява толкова често, колкото и преди. И за спомен от това жилище ще й останат само книгите, които й подари Михаил Юриевич.
	Разказът на Варя разтревожи Софя Александровна.
	— Това може да свърши зле. Засега замини при леля си в Мичуринск, а после ще видим.
	И тогава Варя й каза, че Игор Владимирович й е направил предложение.
	— Прекрасно! — оживи се Софя Александровна. — Нали го хвалеше!
	— Да, той е свестен човек. Дори не влиза в партията, макар че го карат. Ръководител на бюро, а пък безпартиен. Такива са единици.
	— Най-важното за мен е, че е готов да те защити. Вярно, сега хвърчат и по-големи глави, но неговите разсъждения ми се виждат много логични, с него ще бъдеш в безопасност. Омъжи се, Варя, спасявай се. И животът ти ще стане по-лек.
	Варя мълчеше. Софя Александровна хвана ръката й, погледна я в очите.
	— Какво те смущава? Сподели с мен! Саша ли?
	С мълчанието си Варя потвърди нейното предположение.
	— Варенка, мила… Наистина, аз сбърках, като разказах на Саша за Костя. Щеше да е по-добре ти да го направиш. Но, Варюша, това нищо нямаше да промени. Саша живя половин година в Калинин, сега е в Уфа, каза, че бил в командировка, но аз научих: Калинин е обявен за режимен град, затова е бил принуден да го напусне. Утре може да обявят Уфа за режимен град, значи пак скитане, а може би заточение, лагер. И никаква светлинка в бъдещето. Саша е белязан, обречен, такива като него ги дебнат отвсякъде. Има ли той право да осакатява живота ти, както е осакатен неговият? Ако научеше за сегашното ти положение, той без да се колебае нито миг, щеше да каже: „Веднага се омъжвай, още повече че се омъжваш за почтен човек.“ Мъчно ми е да ти говоря така, знам, щеше да бъдеш прекрасна съпруга на Саша, но щом животът на Саша е прекършен, нека поне ти живееш добре.
	Варя помълча, после каза:
	— Колкото до Саша, може би сте права. Вероятно той наистина трябва да бъде свободен. Но аз в никакъв случай нямаше да бъда бреме за него, така си мисля. А Игор Владимирович наистина е прекрасен човек. Но не съм сигурна, че го обичам.
	— Варенка, мила, мислиш ли, че най-добрите бракове се сключват по любов? Заблуждаваш се… Любовта, дори най-силната, не е гаранция за щастлив семеен живот. Аз бях силно влюбена в моя мъж, бащата на Саша. Моето семейство беше против този брак: праволинеен, категоричен, нетолерантен, а аз смятах, че това идва от неговата самостоятелност, от чувството му за собствено достойнство. Бях заслепена от любовта, Варенка, той беше много красив. И си съсипах живота. Той се оказа егоист, безсърдечен себелюбец. На ти един брак по любов! Човек трябва да свързва живота си само с чо-век! С истински човек. Игор Владимирович те чака четири години, значи те обича, омъжи се за него, не се задълбавай в мисли!
	— Искате да ви послушам ли?
	— Да. Защото искам да си щастлива.


	На другата сутрин Варя влезе в кабинета на Игор Владимирович.
	Той стана, погледна я въпросително.
	— Игор Владимирович — каза Варя, — хайде днес пак да поседнем някъде, искам да ви разкажа нещо.
	— Добре, разбира се, но, Варя, кажете ми само една дума: да или не?
	Варя му се усмихна.
	— Да.


	37.

	Глеб ги посрещна във фоайето на Двореца на труда. Разцъфна в усмивка.
	— Знаех си, че Саша ще ви доведе тук.
	— Така ли? — усмихна му се и Лена.
	— За да се изфука с изкуството си.
	— И това ми било приятел — покрусено каза Саша, — представя ме като честолюбец. А аз ти доведох пианистка.
	— Това пък е страхотно! — възкликна Глеб. Настани Лена до себе си. Погледна я, взе първите акорди.
	Никога дотогава Саша не бе работил с такава радост, като днес, никога обичайните мелодии, които подрънкваше Глеб, не бяха му действали така.
	„… Ах тези, черните очи, ме тъй плениха, забрава няма ли за тях, горят ме тихо…“
	Разказът на Лена го потресе. Невероятно съвпадение! Тогава го закараха на гарата с „черния гарван“. Първи скочиха от колата червеноармейците, а той, щом видя след затвора толкова свободни хора, небето с надвиснали облаци, мокрия асфалт, се стъписа… Командирът му подвикна: „Хайде, хайде, влакът няма да чака, слизай!“ И навъсен, дребничък, забърза напред, угрижено заразбутва тълпата. Почувствал нечий поглед върху себе си, Саша се озърна, но не срещна нито едно познато лице и продължи към своя вагон между двамата червеноармейци. А това била Варя, гледала го е, разплакана. Самата съдба ги е събрала преди раздялата, но те не можаха дори да се погледнат. Не се получи. А после той развали всичко. Как можа толкова жестоко да говори с нея по телефона! Спомни си разстроения й глас: „Нищо друго ли не искаш да ми кажеш. Саша?…“ Ще й се обади. Само да чуе гласа й, каквото и да му каже тя, нека знае, че той я цени, гордее се с нея, обвинява себе си за онзи разговор.
	А Глеб свиреше ли, свиреше.
	„… Очи черни вий, очи страстни вий, очи парещи и прекрасни, как обичам ви, как ме плашите, че видях ви аз в лош за мене час…“
	Докато се движеше из залата, Саша видя Лена, и тя го поглеждаше, усмихваше се на шегите на Глеб и когато Саша даде почивка и отиде при тях, стори му се, че лицето й бе станало по-спокойно.
	— Е, какво — попита Саша, — скучно ли ти се видя?
	— Смаяна съм!
	— А би ли могла да ми акомпанираш като Глеб?
	— Да ти акомпанирам? Едва ли. Аз свиря само по ноти.
	— За какво са ви ноти?! — усмихна се Глеб. — Спомняте ли си някое танго?
	— Спомням си, разбира се. „Пръски шампанско“, „Уморено слънце“.
	Глеб просвири няколко акорда.
	— Това ли?
	— Да.
	Той стана.
	— Седнете, посвирете.
	Лена седна до рояла, изсвири едно танго. Вдигна очи от клавишите.
	— Цели сто години не съм приближавала до роял. Какво, става ли?
	— Прекрасно, изключително! — възкликна Глеб.
	— А казваш, че имаш само една професия — чуждите езици, — каза Саша. — Имаш, значи, и втора.
	— Никога не съм мислила за това като за професия.
	— А сега помисли. Не е ли по-добре, отколкото да мъкнеш траверси? Глеб изненадано повдигна вежди, Лена се намръщи.
	— Не се мръщи — каза й Саша, — не е зле Глеб да знае какво работиш. С него ще се опитаме да те направим корепетиторка. Какво, Глеб, ще успеем ли?
	— Ще се постараем.
	— И хубаво жилище ще ти наемем, и ще те охраняваме, защото за туземците си прекалено красива.
	— Не само за туземците — добави Глеб.
	Лена стана.
	— Време ми е. Живея далече, а утре съм на работа.
	— Кога трябва да дойде Стасик? — попита Саша Глеб.
	— В осем.
	— Прекрасно. Почакай малко, Леночка.
	Саша се обърна към залата, запляска с ръце.
	— Продължаваме! Моля, застанете по двойки.
	„… Прости, прости, прощавай, мила моя, не ще обикна друга нивга аз, за теб, единствената, само ще си спомням, затуй изпращам ти прощалното танго…“
	Саша отново се захвана с групата, но продължи да мисли за Варя, отново и отново прехвърляше в ума си всичко, което му разказа за нея Лена. „Толкова млада, толкова красива, а цял живот се занимава с чужди работи и грижи.“ И на него писа, когато той беше на заточение: „Колко бих искала да зная какво правиш сега…“ И него е искала да подкрепи с любовта си, а сина на Лена е завела в Далечния Изток… Те с Глеб разсъждаваха: народ, лакеи… Не, не всички са лакеи! Саша машинално стисна ръката на партньорката си, тя го погледна учудено.
	— Сбърках ли нещо?
	— Извинявай — каза той, — добра си, правиш всичко както трябва. Бях се замислил нещо…
	Глеб засвири нова мелодия.
	„… Завършен път и морна гръд… Сърцето иска своята почивка…“
	Той аранжираше в танцов ритъм всякакви мелодии, дори циганските, знаеше, че Саша ги обича. Лена седеше до него, той нещо й говореше, явно й обясняваше как се акомпанира. Дойде Стасик, и той приседна до рояла. Започнаха да идват хората от следващата група.
	Саша най-сетне пусна учениците си, погледна Глеб.
	— Ще откараш ли Лена?
	— Няма нужда, ще се прибера сама.
	— Той ще те откара с кола, ще спре, където кажеш.
	— Имате кола?
	— В този град всички коли са наши — засмя се Глеб.
	— Не изчезвай. Знаеш къде да ни намериш с Глеб. Сутрин сме си вкъщи, вечер — тук. Ще се постараем да те уредим в нашата бригада.
	— Трябва да си помисля.
	— Мисли, но не много дълго.
	Глеб се върна, когато следващата група вече приключваше.
	— Е, приятел, научих, тя живее оттатък нефтопреработвателния завод, тъмнина, някакви къщурки, в далечината бараки, не ми позволи да я откарам по-нататък. Не ми позволи и да я изпратя. Разбира се, аз настоях: „Няма да ви пусна сама.“ Изпратих я. Бараките се точат по конец, като в лагер. Пред всяка — фенер, а в самите бараки тъмно, сигурно рано си лягат, а може би им гасят светлината в определено време, знам ли. С една дума, щом приближихме до бараките, тя се сбогува с мен и хукна напред, но аз забелязах: влезе във втората барака вдясно.


	Саша разказа на Глеб историята на Лена, докато вечеряха. Глеб слушаше внимателно, макар че в съдбата на Лена нямаше нищо необичайно за днешното време, съдбите на околните бяха все такива.
	— Помислих, че е учителка: натъртва на окончанията на думите.
	— Дълго е живяла в чужбина, оттогава й е останало, после работеше като преводачка в някакво техническо издателство.
	— Баща й би могъл да я уреди по-добре.
	— Не, баща й е от онези, истинските! И самата тя не би се съгласила. Някога и аз разсъждавах така: на страната са нужни инженери.
	Глеб се позасмя.
	— Идейни дечица сте били…
	— Вярно е — разсмя се Саша, — искахме да служим на социалистическото отечество, а излезе, че не сме му нужни.
	— Такава жена — каза Глеб, — знае три езика, а са я накарали да мъкне траверси, да полага релси, да забива пирони. Ето ти стихове за прекрасната дама.
	— Добре, поръчай по още сто грама.
	— Виж ти — учуди се Глеб, — този път ти предлагаш. Какво има?
	— Проблеми.
	Пиха, хапнаха.
	— Разбираш ли каква история — каза Саша, — имах любов, още в Москва. Е, как да ти кажа? Любов ли беше? Седемнайсетгодишно девойче, харесвах й, добро момиче, красиво, умно, с характер. После ме затвориха, тя обикаляла затворите, носела ми колети, грижела се за майка ми, писа ми на заточението, аз отговарях, мечтаех да се срещнем, казва се Варя. И ето че когато се върнах, научих, че през това време тя се омъжила, наистина, развела се бързо. Като че гръм ме удари и естествено, скъсах, веднъж завинаги. А сега Лена ми разказа какво е било всъщност и видях всичко по различен начин, много е дълго, за да ти го разказвам. С една дума, не съм бил прав, отхвърлих я грубо, несправедливо, тя ме е чакала, а аз я отритнах.
	— Обичаше ли я?
	— Обичах я.
	— А сега?
	— И сега я обичам.
	— А тя?
	Саша сви рамене.
	— Не знам, не сме се виждали пет години.
	— Сложна работа… — проточи Глеб. — Момичето е младо, то се знае, няма да те чака толкова години край печката. Но от друга страна, първа любов! И това не се забравя, приятел.
	— Ще й се обадя — каза Саша.
	— Правилно — одобри Глеб. — Извикай я тук. Ще я настаним в най-хубавата стая в хотела. И ще се разберете.
	— Как ще дойде тук? Тя работи, учи.
	— Наближават първомайските празници, ще си вземе и два дена от отпуска, ето ти цял меден месец. За това трябва да се пие, приятел!
	Хубава мисъл! И Лена е в Уфа. Той ще каже на Варя: „Ела при нас за празниците! Ще се видим всички.“
	— Сега за Лена — каза Саша. — Трябва да я вземем при нас, ще се съсипе на тези траверси.
	— Трябва. Непременно — съгласи се Глеб, — ще придумам Льоня и Стасик, ще й направим място. Страхувам се, че Машка няма да я иска — изселена е.
	— Каневски сега свири в местния симфоничен оркестър, работеше и при нас, и той е изселен. Но фамилията й? Машка може и да не е чувала тази фамилия, не ми се вижда много политически грамотна.
	— Да допуснем. Ами Семьон? Пак ще каже: не ни трябват пианисти.
	— Ако Семьон откаже — утре зарязвам всичко и заминавам.
	— Дотам, значи?
	— Дотам. Няма какво да му мисля.
	— Приятел, аз не „му мисля“, аз обмислям как да го направим, та да е сигурна работа. С оставката ходът ти е правилен. И аз ще добавя: ако Сашка се махне, махам се и аз.
	Обикновено Саша се обаждаше в Москва в неделя. Но до неделя имаше три дена. Немислимо беше да чака толкова. На другия ден потърси Варя. Когато приемаше поръчката, телефонистката попита:
	— Кой ще разговаря оттатък, или кого търсите вие?
	— Варвара Сергеевна Иванова.
	— Чакайте.
	После каза:
	— Няма я вкъщи.
	Същото се повтори и на другия ден. Сигурно беше в института.
	В неделя се обади първо на майка си. Тя, както винаги, очакваше да й позвъни. Как си, добре ли си… Към края на разговора попита:
	— Как е Варя?
	И изведнъж почувства, че майка му бави отговора си.
	— Варя — повтори майка му, — Варя се омъжи, Сашенка.
	— Омъжила се е?
	— Да. За добър, почтен човек. Познават се от много години, но всичко се реши за един ден. Така се стекоха обстоятелствата. Разбираш ли ме?… Такова е времето, Сашенка, аз ли да ти обяснявам.
	— Кога стана това?
	— Преди половин месец.
	— Ами добре — каза Саша, — честити й от мое име. И най-добри, искрени и сърдечни пожелания.


>	Втора част

E>
P>
	И мрамор лейтенантски —
	шперплатен монумент.
@	Б. Слуцки
P$
E$

>>	1.

	Около Глеб имаше новини. Мария Константиновна му казала да й занесе документи, потвърждаващи, че е театрален художник.
	— Искат ги от Москва, търсят театър за вас.
	— Твоята Уляна действа — каза Глеб на Саша.
	Саша се намръщи. Напомнянето за Уляна го подразни. Как ще е „негова“ Уляна!…
	— Ще видим каква дупка ще ми предложат. Сега трябва да уредим Лена.
	Семьон Григориевич не искаше и да чуе за нов корепетитор — групите приключват работа след месец — месец и половина. Но когато Саша и Глеб го заплашиха с напускане, отстъпи. Добре, ще чуе тяхната позната, а после ще реши.
	Но Лена не се обаждаше.
	— Да отидем ние — предложи Глеб, — видях в коя барака влезе.
	— Тя не иска да ходим при нея — отговори Саша, — да почакаме.
	Лена дойде в Двореца на труда след около две седмици.
	— Работихме без почивни дни.
	Беше много топло и тя дойде без палто, с простичка сива жилетка върху също тъй простичка рокля, висока, силна, почерняла от слънцето.
	Саша работеше с групата и когато видя Лена, й махна с ръка.
	Глеб се зарадва, разцъфна в усмивка, пак настани Лена да седне до него, отново й показа как се акомпанира, дори я накара да посвири малко вместо него. Добре беше, ставаше.
	През почивката Саша отиде при тях, прегърна Лена през раменете.
	— Направихме уговорките. Глеб ще те потренира малко, после ще покажеш на началството своето изкуство. Най-важното е да разбереш къде се правят паузи, къде се повтаря, всичко това ще дойде с времето.
	Неочаквано Лена отказа:
	— Благодаря, момчета. Това не е работа за мен.
	— Защо? — смая се Саша. — Да не те прехвърлиха на по-добра?
	— Работата е предишната. Но ме задоволява. Сигурна е. Работници са нужни винаги. Особено за мъкнене на траверси. При вас няма сигурност. Днес сте тук, утре ви няма. И какво ще правя аз?
	— Ще те прикрепим към Гастролното бюро. Идват певци, певици, трябва да им се акомпанира на концертите.
	Тя отрицателно поклати глава.
	— В завода никой не ме забелязва, а тук ще бъда пред очите на всички. Да акомпанирам на концерт? Това значи името ми да се появи на афиш. На рояла „Е. Будягина“ — нали пишат това?
	— Сега говорим за работа при нас, а после ще видим.
	— Сашенка, _аз_ виждам само едно: ще ме оставят _тук_ още съвсем малко. Разбираш ли?
	— Лена — намеси се Глеб, — и аз ви разбрах. Но нали положението се променя. „Ежовите ръкавици“ вече ги няма, разправят, че самият Ежов бил в затвора. И вече освобождават, реабилитират някои хора.
	— Може би, може би — подигравателно отвърна Лена, — но ако и мен ме освободят, защо да сменям работата си непрекъснато? Ще почакам, може да ме върнат в Москва, и родителите ми може да върнат.
	Иронията й е ясна. Каква ти реабилитация?! Говореше се, че освободили няколко генерали и май намалили арестите, та нали са изпозатворили половината страна, ако подберат и втората половина, кой ще остане, кого ще ръководи другарят Сталин? Лена разсъждава правилно. Вярно, в завода не бие на очи, но само условно — който трябва, знае за нея. Но _илюзията_ за незабележимост все пак съществува, това я успокоява.
	— Решавай, както сметнеш за добре — каза Саша, — аз, честно казано, мислех, че ще се зарадваш, но щом не искаш, недей, обаче ни посещавай. Не изчезвай задълго.
	Глеб натъжено погледна Лена.
	Да не се е влюбил?!
	Лена започна да идва при тях в почивните си дни. Седеше до Глеб, понякога свиреше вместо него просто така, за удоволствие.
	Дойдеше ли тя, Глеб се оживяваше, дори беше нежен. Саша никога не беше го виждал такъв — спокоен, весел, поглежда Лена и щастливо се усмихва.
	После я изпращаха до вкъщи, понякога двамата, понякога Глеб сам, на рояла го заместваше Стасик, никой не можеше да замени Саша.
	Веднъж, точно в почивния й ден, се отмениха занятията на групата — в учреждението имали спешно събрание.
	— Защо не поседнем в ресторанта? — предложи Глеб.
	Лена сви рамене.
	— Аз бих отишла на кино. По пътя към вас купих „Правда“, Айзенщайн хвали най-новия филм на Ром — „Ленин през 18-та година“.
	— Чудесно — съгласи се Глеб, — да отидем на кино.
	Купиха си билети за шест часа, Саша едва дочака края на филма. Прославянето на Сталин както и да е, сега всички това правеха. Но сцената, в която Бухарин помага за покушението над Ленин, беше отвратителна, по-голяма подлост от тая — здраве му кажи. Саша беше виждал Бухарин веднъж — на един пионерски сбор в Хамовники, където държа реч, избраха го за почетен пионер и той вървя с тях с червената си връзка по „Болшая Царицинская“, по средата на улицата, невисок, набит, широкоплещест мъж с брадица и весели сини очи, смееше се, шегуваше се, стигна с тях до Зубовския площад и там се качи в колата, която го чакаше. Никаква охрана, простодушен, весел, обаятелен. „Любимецът на партията“ — така го наричал Ленин. А го разстреляха като изменник, шпионин и убиец. И режисьорът Михаил Ром бърза да поиграе дивашки танц върху унищожения Бухарин.
	Връщаха се от киното мълчаливо. Качиха се на автобуса. Лена отказа да я качат на кола. „Не искам излишни приказки.“
	В автобуса Саша поиска от нея вестника.
	— Я да видя какво е написал Айзенщайн.
	„Филмът стига до сърцето — пишеше Айзенщайн, — в него е уловена самата сърцевина на онова, което прави болшевизма велик — хуманизмът… През всички оттенъци на характерите и постъпките на действащите лица прозира темата за хуманността на революцията, за великата хуманност на хората, които я извършват…“
	И Айзенщайн, и той! Като малък Саша беше гледал неговия „Броненосецът Потьомкин“ в „Художественний“ на Арбатския площад. Касиерките, разпоредителите, гардеробиерите — всички бяха облечени в матроски униформи, беше чудесно, създаваше настроение. Светът призна „Броненосецът Потьомкин“ за най-добър филм на всички времена, а Айзенщайн — за най-големия кинорежисьор. Сега този „Най-голям“ вярно служи на тиранина и палача. Ето една илюстрация към спора им с Глеб за гения и злодейството.
	И Глеб прочете статията, изразително погледна Саша.
	— Какво пък, още един блюдолизец.
	Значи и Глеб си беше спомнил за разговора им.


	Саша се радваше на гостуванията на Лена. Връщаха се спомените му за детството и младостта, тъжни, приятни, разнежващи сърцето. Като я гледаше, той често си мислеше: ето какво значи кръвта на Иван Григориевич! Предал е на дъщеря си своята воля и мъжество. Знае, че днес-утре ще я приберат и нито дума за това, само веднъж подхвърли между другото: „Може би ще ме прехвърлят в друга барака, но вече отвъд телта.“
	Неговото положение беше много по-леко от сегашното положение на Лена, именно защото него бяха го арестували неочаквано. Той не можеше да си представи как би ходил в института, как би се срещал с приятели, как би ял и пил, ако бе мислил постоянно за едно: „Това е последната ти стъпка на свобода.“ А това Лениното е мъчение! И заради сина й е мъчение! Може би тя се бе сбогувала с него без надежда да го види някога отново. Единствената й утеха беше, че край нея бяха той и Глеб, все пак не е така самотна, а и в Москва не се е чувствала самотна, около нея е била Варя.
	Саша прие спокойно вестта за новото омъжване на Варя. Или поне така му се струваше.
	— Какво става с твоята Варя? — попита го Глеб. — Да я очакваме ли в Уфа, или не?
	— Варя се е омъжила. Познавала този човек от много години, а всичко се решило в един ден. Може би така е по-добре.
	Всъщност какво ли щеше да се промени, ако беше успял да поговори с нея? Е, щяха да се видят. Каквото и да й беше казал, каквото и да му беше отвърнала тя, той трябваше да изчезне от живота й. А сега излезе, че тя изчезна от живота му. И правилно е постъпила: той е обречен на скитане — в най-добрия случай, в най-лошия го очаква лагер. Така че тя и без това нямаше да го дочака. Може би и новият й съпруг също като нея помага на хората, това ги е сближило. Жалко, че не й поиска прошка. Дали да й се обади сега? Ще прозвучи глупаво — не й се обаждаше, не й пишеше, а щом научи, че се е омъжила, ето ти го, честити и моли да му прости за миналото. Може един ден да я види, тогава ще й се извини.
	Тъжно е, вярно, но какво да се прави?! И какво ли го очаква? Къде ли ще върви след Уфа? Ще се повлече подир Семьон Григориевич към Саратов? Да беше с Глеб, друга работа, все пак е верен приятел. Да замине за Рязан? С какво ще му помогне братът на покойния Михаил Юриевич? Каква работа ще търси в Рязан? Всичко е забулено в мъгла. Гризеше го и недоволство от себе си. Когато беше на заточение, учеше френски, пишеше очерци по история на Френската революция, тук и учебникът, и очерците кротуват в куфара, не ги е докоснал нито веднъж, не е прочел нито една книга. Танцува, пие. Това представлява днес целият му живот.


>>	2.

	Хитлер разгроми за две седмици полската армия, една от най-силните в Европа, покори страна, чието население надвишава почти десет пъти населението на Финландия. ТОЙ воюва над три месеца и не можа да се справи с народ с четирийсет пъти по-малка численост от съветския. Довери се на военните, подцени силата на финландската съпротива. Какво пък, всеки политик има несполуки, всеки пълководец понякога търпи поражения.
	А народът трябва да продължи да вярва в непобедимостта на своята армия, трябва да знае, че ще воюваме само на чужда земя, а и воювахме само на финска земя, трябва да е убеден, че сме побеждавали и ще побеждаваме с малко кръв. Затова няма да съобщаваме за нашите загуби, СССР е голяма страна и ако в безбройните й градове, села и паланки не се завърнат по няколко души, никой няма да научи колко души сме загубили в действителност. Народът трябва да знае едно: отместил е границата с Финландия от трийсет и два на сто и петдесет километра и така е осигурил безопасността на Ленинград.
	Народът трябва да знае и друго: в Европа се води война. Благодарение на НЕГОВИТЕ усилия за СССР е запазен мирът. Мирът е крехък и нестабилен. Той може да стане здрав и стабилен, ако СССР се превърне в най-силната световна държава, на която никой не ще посмее да посегне. За тази цел икономиката трябва да се постави на военни релси, да се увеличи производството на самолети, танкове, най-ново въоръжение. Това ще изисква много сили, много жертви, но ако народът иска мир и спокойствие, трябва да ги даде. Необходимо е в страната да се въведе свръхжестока трудова дисциплина, за самоволно напускане на работа, за неявяване, закъснение, за лоша продукция да се наказва най-безпощадно. Трябва няколко пъти да се увеличи подготовката на командния състав от всички рангове, да се създадат нови академии, школи, курсове — военната професия трябва да стане най-почетната в страната. В армията да се въведе железен ред, единоначалие, генералски и адмиралски звания. Ворошилов да се свали от поста народен комисар по отбраната, на негово място да се назначи Тимошенко. За виновник за несполуките във Финландия да се обяви военното разузнаване. Да се разстреля началникът на Разузнавателното управление на Червената армия Проскуров.
	Международният резонанс? Лош резонанс, неизгоден. Но това е временно. Съветският съюз тепърва ще покаже истинската си сила. Хитлер ще воюва със Съветския съюз едва след като победи Англия и Франция, той не може да воюва на два фронта. А Франция и Англия не са Полша, не може да ги прегази за две седмици. Съветският съюз има три-четири години на разположение. През това време ТОЙ ще създаде най-мощната в света военна индустрия, най-мощната в света армия. Нека никой не се самоуспокоява с нашите несполуки във Финландия, с приказки за „колоса на глинени крака“.
	Англия и Франция помагаха на финландците, изпращаха им оръжие, сформираха експедиционен корпус, от цяла Европа във Финландия пристигаха доброволци. При тези условия едно продължаване на военните действия неизбежно щеше да се превърне във война на СССР с Англия и Франция. Именно това искаше Хитлер — да въвлече СССР във втора световна война, и то на своя страна. Но Съветският съюз още не е готов за такава война. ТОЙ ще излезе на сцената, когато укрепне, а те ще са отслабнали. Ето защо ТОЙ прекрати военните действия и подписа мир с финландците.
	Да, да, именно затова го подписа, показа на Хитлер, че не е по-глупав от него, и Хитлер разбра, че не ще успее да въвлече СССР във войната, ще трябва да воюва сам. И воюва. През април германците завзеха Дания и навлязоха в Норвегия по море. В началото на май капитулираха Холандия и Белгия. Пътят към Франция беше открит. Англия едва успя да евакуира от Дюнкерк своя експедиционен корпус.
	Правителството на Чембърлейн падна, на власт дойде Чърчил. Разбира се, Чърчил е заклет враг на съветската власт. Но Чърчил осъди мюнхенската сделка и няма да приеме нов сговор с Хитлер. Англия ще продължи войната. Докато Германия има западен фронт, СССР е гарантиран срещу нейното нападение.


	На 24 май Берия докладва на Сталин току-що получената от Ню Йорк телеграма: „Операцията е проведена. Резултатите ще бъдат ясни по-късно.“
	И тъй, добрали са се до Троцки. Но защо „резултатите ще бъдат ясни по-късно“? Убит ли е мерзавецът, или не е убит?
	Наложи се Сталин да чака няколко дена отговора на този въпрос. Най-сетне дойде Берия. По лицето му, по това, как криеше очите си зад стъклата на пенснето, по треперещия му глас Сталин позна: операцията се е провалила.
	Без да откъсва от Берия тежкия си поглед, Сталин каза:
	— Докладвайте!
	Берия докладва:
	— Операцията е проведена под ръководството на прочутия художник Сикейрос. В три часа през нощта група в състав двайсет и двама души, въоръжени с автомати и картечница, спряла пред дома на Троцки, мигновено разоръжила външната охрана. Нашият човек, който дежурел до вратата, я отворил. Хората на Сикейрос разоръжили вътрешната охрана и открили ураганен огън по прозорците и вратата на спалнята на Троцки. Картечницата стреляла с дълги откоси, само по спалнята били изстреляни над двеста куршума. Като приключила операцията и накрая хвърлила бомба, групата се скрила. Но…
	На това място гласът на Берия секна.
	— Какво „но“? — страховито попита Сталин.
	— Троцки и жена му се скрили зад кревата, именно креватът ги прикрил. Леко пострадал само техният внук в съседната стая, дребно одраскване.
	Сталин се изправи, разходи се из кабинета. Берия седеше до масата и не помръдваше.
	— Спалнята голяма ли е? — без да извръща глава, попита Сталин.
	— Малка е…
	— И вие искате да ми кажете, че двеста куршума, изстреляни по малка стая, не са засегнали хората, които са се намирали в нея?
	— Другарю Сталин…
	— Знам, че съм другарят Сталин! Питам ви: как е могло да се случи това? Двеста куршума — и нито един да не улучи?
	— Между прозореца и кревата имало половин метър. Съпругата блъснала там Троцки и легнала върху него. През прозореца стреляли по кревата, по цялата стая, но мястото, където те се скрили, било мъртво пространство.
	Сталин се върна до писалището, седна, отново вдигна тежкия си поглед към Берия.
	— Ами бомбата?
	— Бомбата не избухнала.
	Сталин удари с юмрук по писалището. Лицето му беше страшно.
	— Кой кого мами?
	Берия мълчеше.
	Сталин отново удари с юмрук по писалището.
	— Питам кой кого мами: Сикейрос Ейтингтон, Ейтингтон Берия или Берия се опитва да измами другаря Сталин?
	Берия мълчеше.
	— Защо мълчите? — кресна Сталин.
	— Другарю Сталин — каза Берия, — в обкръжението на Троцки е внедрен наш човек. Задачата ще бъде изпълнена.
	— Кога?
	— В най-скоро време.
	— Ето какво — сурово проговори Сталин, — давам ви три месеца, през август всичко трябва да бъде приключено. Предайте това на Судоплатов и Ейтингтон. Между другото, напомнете им за съдбата на Шпигелглас.


	На 6 Юни новият английски посланик в Москва Стафорд Крипс предаде на Сталин лично послание от Чърчил. Чърчил предупреждаваше, че Хитлер се стреми да покори всички европейски страни, включително и СССР, и предлагаше сътрудничество.
	След като прочете посланието, Сталин отговори:
	— Добри познати сме с няколко ръководни дейци на Германия и не съм забелязал у тях някакъв стремеж към поглъщане на европейските държави.
	Този разговор, както и текстът на посланието на Чърчил, още същия ден бяха предадени на Хитлер — Сталин му демонстрираше своята лоялност.
	След една седмица, на 14 юни, германците завзеха Париж.
	Това известие дойде като гръм от ясно небе за Сталин. За един месец е прегазена Франция — най-силната държава в Европа. Непобедим ли е Хитлер? Нима Хитлер ще го измами?
	В речта си, произнесена в Райхстага в чест на победата над Франция, Хитлер заяви:
	„В този час аз смятам, че моята съвест ми повелява още веднъж да се обърна към разума и здравомислието на Великобритания, защото не съм победен враг, който иска пощада, а победител… Нека не чакат Чърчил да избяга в Канада, трябва да започнат мирни преговори с Германия сега.“
	Сталин очакваше отговора на Англия с не по-малко нетърпение от Хитлер. След мълниеносната му победа над Франция мирът с Англия ще направи Хитлер властелин на Европа, ще провали всичките МУ сметки. Членовете на Политбюро, които останаха вечерта да се хранят с НЕГО, седяха притихнали, никакви вицове, никакви шеги. Сталин беше мрачен, ставаше, обикаляше, отново сядаше на масата, вперваше очи в чинията си. После Молотов се оплака на жена си: „Такова напрежение, че да ти се скъсат нервите.“
	След няколко дена министърът на външните работи на Англия Идън отхвърли мирните предложения на Хитлер. На 13 август германците бомбардираха английски градове, започна въздушно сражение над Англия. Разбира се, англичаните никога няма да простят това на Хитлер. Сталин въздъхна с облекчение. Не остана сам срещу Хитлер. Съюзът им е в сила. Времето работи за НЕГО.
	А на 21 август вечерта пристигна Берия със спешно съобщение: днес в болницата в Мексико-сити починал Троцки. Удара с туристически ледоразбивач по главата му нанесъл испанецът Рамон Меркадер, същият онзи внедрен в Койоакан агент на НКВД, за който той МУ докладвал миналия път. В Мексико ръководел операцията Ейтингтон, в Москва — Судоплатов.
	Най-сетне са видели сметката на негодника! Трийсет и пет години този човек МУ трови живота, къса МУ нервите. ТОЙ го видя за пръв път през 1905 година на Лондонския конгрес — млад, красив, заобиколен от поклонници и поклоннички, държеше ефектни речи и дори не ГО забеляза. И през 1913 година във Виена Троцки държеше ефектни речи, пак беше център на вниманието и пак не ГО забеляза. И през седемнайсета година се правеше на вожд и ръководител на революцията, и по време на гражданската война смяташе, че е главен организатор на победата — НЕГО за нищо ГО нямаше, държеше се високомерно и надменно. А през последните петнайсет години ГО заливаше с кал, позореше ГО къде ли не, дори разправят, че написал книга за НЕГО, само дето не успял да я публикува. Ясно е за какво ще е тая книга: че Троцки е гений, а Сталин — посредственост. Не! Другарят Сталин ръководи съдбините на света, а господин Троцки се е проснал в моргата със счупен череп. Там му е мястото.
	Берия му даде и завещанието на Троцки, написано през февруари, още преди нападението на Сикейрос. Предчувствал е смъртта си негодникът, разбирал е, че няма да избегне възмездието. Но не е могъл да умре като всички хора. И с един крак в гроба е позирал. Ами добре, да видим какви ги е написал.
	Сталин отвори папката, която му връчи Берия.
C>
#	Завещание

	_Развръзката явно наближава. Тези редове ще бъдат публикувани след моята смърт._
	_Не намирам смисъл да опровергавам тук глупавата и подла клевета на Сталин и неговата агентура: по моята революционна чест няма нито едно петно. Нито пряко, нито косвено, никога не съм влизал в никакви задкулисни съглашения или преговори с враговете на работническата класа. Хиляди противници на Сталин станаха жертви на подобни лъжливи обвинения. Новите революционни поколения ще възстановят тяхната политическа чест и заслужено ще накажат палачите от Кремъл._
	_Горещо благодаря на приятелите, които ми останаха верни в най-трудните часове от моя живот. Не споменавам никого поименно, защото не мога да изброя всички._
	_Смятам обаче, че имам право да направя изключение за моята другарка, Наталия Ивановна Седова. Освен щастието да бъда борец за делото на социализма съдбата ми подари щастието да бъда неин съпруг. В течение на почти четирийсетте години наш съвместен живот тя остана неизчерпаем извор на любов, великодушие и нежност. Тя преживя големи страдания, особено през последния период от живота ни. Ала намирам утеха в това, че тя позна и щастливи дни._
	_Четирийсет и три години от своя съзнателен живот аз останах революционер, от четирийсет и две години се борих под знамето на марксизма. Ако трябваше да започна отначало, естествено, щях да се постарая да избегна едни или други грешки, но общата насока на живота ми щеше да остане неизменна. Ще умра като пролетарски революционер, марксист, диалектически материалист и следователно, атеист. Вярата ми в комунистическото бъдеще на човечеството сега е не по-малко пламенна, но е по-силна, отколкото в дните на моята младост._
	_Сега Наташа отиде до прозореца и го разтвори по-широко, та въздухът да влиза по-свободно в моята стая. Виждам яркозелена ивица трева под стената, чисто синьо небе над стената и слънчева светлина навсякъде. Животът е прекрасен. Нека бъдещите поколения го изчистят от злото, гнета, насилието и да му се наслаждават от сърце._
@@	27 февруари 1940 г. Койоакан
@	Л. Троцки
C$


>>	3.

	Първите съобщения на разузнаването за подготвяното нападение на Германия над Съветския съюз започнаха да се получават през юни 1940 година. Сталин не им обръщаше внимание. Приказките на някакви германци са обикновени дрънканици, подготовката на няколко хиляди парашутисти, знаещи руски — измислица на идиот, придвижването на германски части по територията на Полша — нормален военен живот в окупирана страна, концентрирането на германски войски на съветската граница — дезинформация, мамят Чърчил, отвличат вниманието му от подготовката за нахлуване в Англия.
	По-сериозно предупреждение се получи през октомври от агент в германския Генерален щаб: Германия ще започне война срещу СССР през пролетта на идущата година, целта й ще бъде откъсване на Украина. И на това съобщение не бива да се вярва — до пролетта на идущата година Хитлер няма да успее да приключи войната с Англия, през зимата няма да прехвърля през Ламанша.
	И тоя упорит хапльо Литвинов дърдори за неизбежността на нападението от страна на Германия, за неправилната политика на Молотов, като има предвид, естествено, не Молотов, а Сталин.
	„Разгромът на Франция е пълен банкрут на съветската политика. Сега Хитлер няма втори фронт, Англия не е втори фронт. Сега райхът се опира на ресурсите на цяла континентална Европа. Флиртът с Хитлер е политика на щраус, който крие главата си в пясъка.“
	Нищо не разбира тоя стар пън! Хитлер няма да нападне Съветския съюз. Разбира се, ако предвид импулсивния характер на Хитлер не му даваме повод. Хитлер трябва да бъде убеден в НЕГОВАТА лоялност. ТОЙ ще понижи Литвинов от член на ЦК в кандидат-член, Хитлер ще види, че ТОЙ се освобождава от евреите. А Жемчужина изобщо ще я извади от ЦК, нека Хитлер се полюбува — пожертвал е дори жената на Молотов, ръководителя на правителството.
	На 5 октомври в Политбюро се обсъждаше планът за отбрана на страната. Бяха поканени Тимошенко, Шапошников, Жуков и авторът на плана, един от ръководителите на Генералния щаб, Василевски. Именно той докладва плана.
	Всички седяха до дългата маса. Сталин, както обикновено, се разхождаше из кабинета, понякога отиваше до картата, по която Василевски движеше показалката, после пак се отдръпваше, слушаше Василевски, мъчеше си да си състави окончателно мнение за него. Слуша го вече трети път и всеки път благоприятното МУ впечатление от него се затвърждава.
	Василевски е от свещеническо семейство, баща му и досега обслужва енория в някакво затънтено селце. Берия му даде положителна характеристика. Рядък случай. И при най-положителен отзив Берия непременно добавя и нещо отрицателно, застрахова се. А на този не приписа нищо лошо. В световната война е стигнал до щабскапитан, от май 1919 година служи в Червената армия, завършил е Академията при Генералния щаб, от трийсет и седма е в Генералния щаб. Човек знаещ, кротък, деликатен. Жуков наистина е стара кримка, но е груб и прост, ядосва всички, а Василевски не е способен да раздразни никого, веднъж ТОЙ му каза: „Другарю Василевски, вие сигурно и на мравката път правите… Бъдете по-твърд.“ И гласът му е хубав, мек, и лицето — приятно, русокос, синеок, ако облече една руска рубашка, ще го сбъркаш със селски учител. Сталин го слушаше, без да го прекъсва, само когато Василевски докладваше за укрепените райони, попита:
	— Вие да не планирате отстъпление?
	— Не, другарю Сталин, в никакъв случай! Ние планираме само настъпление, но то не изключва създаването на отбранителна линия на границата.
	Сталин се спря, обърна се към Василевски.
	— Да, не изключва. На новата граница! Сега Съветският съюз има нова граница! Именно нея укрепявайте. А вие планирате укрепления и по старата граница. А старата граница вече я няма и никога няма да я има. Забравете за нея.
	— Но тя е добре въоръжена и оборудвана, другарю Сталин — плахо възрази Василевски.
	— Прекрасно. Значи имате готово оборудване. Свалете го и го откарайте на новата граница. А всички подземни съоръжения предайте на колхозите, нека ги използват като зърнохранилища. Да оставиш здрави и читави едни стари отбранителни съоръжения означава да кажеш на войските: „Не бойте се, има накъде да отстъпвате, зад гърба ви има още една мощна отбранителна линия.“ Това означава да култивираш у армията настроения за отстъпление, всичко ги учи да не настъпват, а да отстъпват. Продължете!
	Василевски продължи. Планът бе подробен, Василевски го излагаше умно. Когато свърши, в кабинета се възцари мълчание. Военните мълчаха — вече бяха казали всичко със своя план, членовете на Политбюро също мълчаха — не знаеха какво мисли по въпроса другарят Сталин.
	Като продължаваше да се разхожда из кабинета, Сталин заговори:
	— Не ми е съвсем ясна позицията на Генералния щаб…
	Както винаги, говореше бавно, ясно, тихо, като караше всички напрегнато да се вслушват във всяка дума.
	— В какво се състои позицията на Генералния щаб? Тя се състои в това, нашите главни сили да се съсредоточат на Западния фронт. От какво изхожда тази позиция? Тя изхожда от предположението, че германците в случай на война, разбира се, ще се опитат да нанесат главния си удар по най-краткия път: Брест — Москва. Можем ли да се съгласим с такава позиция? Аз мисля, че не можем да се съгласим с такава позиция. Мисля, че германците няма да тръгнат по този най-кратък път. Всички разузнавателни данни говорят, че германците искат да завземат Украина. Можем ли безрезервно да вярваме на тези разузнавателни данни? Разбира се, не можем. В тях има много дезинформация, лъжи и глупости. И все пак Украина неслучайно се споменава винаги. Защо не случайно? Ако допуснем мисълта, че Хитлер започне война срещу Съветския съюз, това ще бъде продължителна война, СССР не е Полша или Франция и без хляб, без гориво, без суровини такава война е невъзможна. Значи за германците представляват особена, изключителна важност украинското жито, донбаските въглища, криворожката руда, никополският манган. Следователно, Хитлер ще подготвя основния си удар не на западното, а на югозападното направление. Още повече, че Хитлер вече се укрепи на Балканите и оттам ще му бъде лесно да нанесе удара си. Планът трябва да се разработва именно изхождайки от тази позиция.
	Той помълча, после попита:
	— Имате ли възражения, другари?
	И Тимошенко, и Шапошников, и Жуков, и Василевски прекрасно знаеха, че според плановете на германския Генерален щаб главните сили на германците са насочени към Смоленск и Москва. Нещо повече, когато бе покорявал европейските страни, Хитлер, за да завърши по-бързо войната, преди всичко се бе устремявал към столиците им. Това е неговата добре отработена, проверена и оправдала себе си тактика.
	Ала на никого от тях не достигна мъжество да възрази на другаря Сталин.
	— Добре тогава — заключи Сталин, — нямате възражения. Моля Генералния щаб да помисли още и да докладва плана си след десет дена.
	На 14 октомври планът отново бе докладван пред Политбюро. В този преработен план главният удар се очакваше на югозапад, именно там бе предвидена най-голяма концентрация на съветските войски. Както и миналия път, Василевски докладваше умно, обстойно, убедително.
	Сталин остана доволен и след заседанието покани всички да слязат на долния етаж и да се нахранят в неговия апартамент.
	Гозбите бяха обикновени. Нека военните видят колко скромно живее другарят Сталин, нека вземат пример от него. За първо — гъст украински борш, за второ — добре сготвена елдена каша и много варено месо, за трето — компот и плодове. Сталин пиеше леко грузинско вино „Хванчкара“. Но в това военните не му подражаваха, наблягаха повече на коняка.
	Сталин вдигна тост за здравето на другаря Василевски и като отпи малко от чашата си, зададе неочакван въпрос:
	— Другарю Василевски, а защо вие, след като завършихте семинарията, не станахте поп?
	Смутеният Василевски измънка нещо, от което се разбра, че той и тримата му братя избрали друго поприще в живота.
	— Тъй, тъй — усмихна се Сталин, — не сте имали желание, ясно. Ние пък с Микоян искахме да станем попове, но кой знае защо не ни взеха. — Той се обърна към Микоян. — Нали, Анастасе, не те взеха за поп?
	— Не ме взеха, другарю Сталин — потвърди Микоян.
	— Видяхте ли — Сталин разпери ръце. — И до днес не сме разбрали защо не ни взеха.
	Всички се усмихнаха, зарадвани на шегата на вожда, на доброто му настроение.
	Сталин помълча, после отново вдигна очи към Василевски.
	— Кажете ми, ако обичате, другарю Василевски, защо вие, а и вашите братя, не подпомагате материално баща си? Доколкото знам, единият ви брат е лекар, другият — агроном, третият — летец. Заможни хора сте. Мисля, че бихте могли да помагате на родителите си, тогава старецът сигурно отдавна щеше да е зарязал черквата си. Та нали тя му е нужна само за да съществува някак.
	Сега никой не се усмихваше, не знаеха накъде бие вождът и как ще свърши всичко това за Василевски.
	— Разбирате ли, другарю Сталин — като се опитваше да сдържа вълнението си, обясни Василевски, — аз още през 1926 година скъсах всякакви връзки с родителите си.
	— Скъсали сте връзките си с родителите? — с добре изиграно „искрено учудване“ каза Сталин. — Защо, ако не е тайна?
	— Иначе не бих могъл да членувам в нашата партия, не бих могъл да служа в Червената армия, камо ли в системата на Генералния щаб.
	— Нима в нашата партия и в нашата армия има такива порядки? — с все същото учудване попита Сталин.
	Всички прекрасно знаеха, че и в партията, и в армията порядките са именно такива, но никой не го потвърди пред другаря Сталин. Още повече, че самият Сталин го знаеше добре.
	Но Василевски разбираше, че е длъжен да докаже правдивостта на думите си, инак ще изглежда лъжец в очите на другаря Сталин. И каза:
	— Другарю Сталин, ако разрешите, ще ви разкажа един такъв случай.
	— Разкажете ми.
	— Преди две седмици неочаквано, за пръв път от много години, получих писмо от баща ми. А аз от 1926 година във всички анкети съм посочвал, че баща ми е свещеник и не поддържам никакви връзки с него, нито лични, нито писмени. И изведнъж това писмо. Веднага съобщих за него на секретаря на моята партийна организация. И той настоя да не отговарям на писмото и занапред да поддържам предишните си взаимоотношения с моите родители.
	Сталин изненадано огледа всички седнали край масата членове на Политбюро. Те най-сетне разбраха какво се иска от тях и му отвърнаха със същото учудване, недоумение и дори възмущение.
	— Вашият секретар е глупак — каза Сталин, — той няма право да работи в Генералния щаб, в Генералния щаб ни трябват умни хора, а не тъпанари. Червената армия трябва да бъде единна и монолитна, а не разделена по социален произход. Бащата на Ленин е бил дворянин и както знаете, Владимир Илич не се отрече от своите родители. Моля ви, другарю Василевски, моля вас и вашите братя, незабавно установете връзка с родителите си, оказвайте им системна материална помощ. И съобщете това на секретаря на вашата партийна организация, разбира се, ако дотогава той още е секретар и ако още работи в Генералния щаб.


>>	4.

	Мария Константиновна предаде на Глеб писмо от Москва: Комитетът по въпросите на изкуствата му предлага да избере град, където ще може да работи като художник в Театър на младия зрител. Сред споменатите градове беше Калинин. Там имало нов художествен ръководител, стария го нямало, заради него Глеб навремето бе напуснал театъра. Глеб избра Калинин.
	Но не бързаше. Отлагаше заминаването си и беше ясно: заради Лена. С нетърпение очакваше тя да дойде в Двореца, изпращаше я до вкъщи, връщаше се мрачен, угрижен, събличаше се и си лягаше. Беше се влюбил. Престана да се среща със случайни момичета. И Саша престана — омръзна му. И вече не пиеха по много.
	Глеб се обаждаше в Калинин, питаше кое как е там, обаждаше се в Ленинград, събираше необходимите документи. Обикаляше местните театри, гледаше декорите.
	Веднъж дойде в Двореца развълнуван.
	— Арестували са Миша Каневски. Разправят, и други хора. Прочистват Уфа.
	— След работа ще отидем при Лена — каза Саша.
	— През нощта ще разтревожим всички в бараката. Трябва да идем сега, докато е светло.
	— Поработи с групата вместо нас — помоли Саша Стасик, — посвири им, нека потренират.
	Хванаха една кола на улицата, стигнаха до заводския квартал.
	Пред бараката на една пейка седяха три жени, едната — стара и побеляла — се подпираше на бастун, другите бяха по-млади.
	— Женички — пусна в ход усмивката си Глеб, — имаме голяма молба, ако обичате, извикайте тук Елена Ивановна Будягина. Нас ни е страх да влезем.
	— Че от какво ви е страх? — попита старата. Имаше живи, неспокойни очи.
	— Бараката ви е женска, ще ни пипнат момите, та няма да ни пуснат.
	— Нищо чудно. — Старицата се засмя. — Я какви сте хубавци. Къдешни сте?
	— От същото село, на една печка сме си сушили валенките.
	— Много ти мели устата — поклати глава старицата, — ами как те викат, какво да кажем на Лена?
	— Че нали, дошли са твоите селски, донесли са ти армагани.
	Лена излезе със същата простичка рокля, с която бе идвала в Двореца на труда, погледна ги учудено, кой знае защо се озърна.
	— Идете на детската площадка — посъветва ги старицата, — там има скамейка.
	В тревата до пясъчника нещо проблесна, Лена се наведе, вдигна една лопатка, ръждясала, с олющена боя на дървената дръжка.
	— Някой я е загубил.
	— Арестуван е наш познат пианист, изселен от Ленинград — каза Саша, — прибрали са и други хора. Все изселени. Може да засегне и теб.
	Тя слушаше мълчаливо и бършеше лопатката с кърпичка. Най-сетне вдигна очи.
	— В нашия завод всичко е спокойно.
	— Това е въпрос на време.
	— То се знае, но докато не завършат строителството на завода, мисля, че няма да закачат никого, най-малко пък обикновените работници, и сега не достигат.
	— Кога ще завършат?
	— Към края на месеца.
	— И ти смяташ да чакаш да те арестуват?
	— Какво мога да направя?
	— Да заминеш.
	— Къде?
	Глеб стана от скамейката.
	— Лена, да не губим време. Да заминем за Калинин. Веднага. Там имам къща, работа, имам _мои_ хора. Ще се разпишем, вие ще вземете моята фамилия, синът ви ще живее с нас, ще стане и мой син.
	Тя престана да върти лопатката, прибра кърпичката в джоба си, погледна Глеб изпод вежди.
	— Мили Глеб, благодаря ви. Знам, че мога да бъда щастлива с вас. Но те пак ще ме намерят, тогава ще пострадате и вие. А аз не искам да пострадате.
	— Никой никога няма да ви намери — възрази Глеб, — аз ще ви опазя.
	— Когато започна моят процес — каза Саша, — нашият съсед ме посъветва да замина. Аз не го послушах. А трябваше. Сега ти правиш същата грешка.
	Тя поклати глава.
	— Тогава ти беше свободен и можеше да заминеш закъдето искаш. А моето заминаване от Уфа ще бъде бягство, ще обявят всесъюзно издирване, ще ме намерят и ще ме съдят вече не само като „член на семейство“. Жалко, Глеб, че не сме се срещнали с вас по-рано, тогава, без да се колебая щях да приема предложението ви. — Тя го погледна ласкаво. — Всъщност, Глеб, вие ми предлагате ръката и сърцето си, нали?
	— Да, но освен това ви предлагам свобода.
	— С мен и вие ще я загубите. И е страшно да живееш с мисълта, че всеки момент може да арестуват теб и човека, който ти е близък. — Тя сложи ръка на рамото на Глеб. — А вие, Глеб, сте ми близък човек… И ще ви кажа честно, за такива като мен няма голяма разлика между всичко това — тя посочи бараките, мрачните заводски корпуси — и лагера. Дори си мисля, че в лагера ще е по-спокойно.
	Тиха лятна вечер още е светло, но в бараките вече светват лампите и е изгряла Венера — първата вечерна звезда, над покривите се вие пушек от заводските комини. Мирен пейзаж, дявол да го вземе!
	— Значи в лагера ще си по-спокойна?
	Тя внимателно погледна Саша, усети в гласа му ядна интонация.
	— Да, така мисля.
	— И за кого ще си по-спокойна? Може би за сина ти? Ще ти изпращат целувки от него, а на него от тебе шоколадчета?
	— Жестоко ми говориш, Саша.
	— Говоря ви така, защото заслужавате. Нима опитът на собствените ви родители на нищо не ви научи? Дали сте да ви глътнат, подложили сте си главите. От издирване те е страх! Какъв съд те е съдил? Никакъв! Каква присъда ти е издадена? Никаква! _Незаконно_ са ти наредили да заминеш в еди-кой си град. И вие всички безропотно сте се подчинили, дошли сте тук да чакате лагер. Нали паспортът ти е чист. След три дена ще се регистрирате с Глеб и ще ти дадат друг, с друга фамилия. И никой няма да те намери. Но те е страх, подплашена си! Свикнали сте да живеете като роби и роби ще си умрете. И го заслужавате!
	Тя мълчеше с наведена глава, мълча дълго, после каза на Глеб:
	— Глеб, вие сте обърнат към бараката. Колко са жените на пейката?
	— Четири.
	— А когато дойдохте, три ли бяха?
	— Да.
	— Четвъртата със зелена жилетка ли е?
	— Да.
	— Тя е една от онези, дето ни следят. Затова не ви разрешавах да ме изпращате до бараката. И ако сега тръгна с вас и не се върна през нощта, ще се втурнат да ме търсят. Можем ли да заминем веднага? Има ли влак?
	— Ленинградският влак е по обяд, в дванайсет часа.
	— Виждате ли! Мога да замина само в почивен ден.
	— Кога имаш почивен ден? — попита Саша.
	— Вдругиден.
	— Рисковано е да чакаме — каза Глеб, — не е задължително да пътуваме с влак, можем и с параход, после да се прехвърлим.
	— Мили Глеб, те имат свои хора и на гарата, и на пристанището, дори на автогарата. Някои от нашите се опитаха да избягат, хванаха ги. Важното е да те усетят колкото може по-късно, затова трябва да се _бяга_ в почивен ден. — Тя опита да се усмихне. — Каква дума — да се бяга…
	— На мен ми харесва — опита да се пошегува Глеб.
	Саша стана.
	— Вдругиден сутринта те чакаме у нас. Гледай да дойдеш по-рано, може да се появят други варианти.
	— Ще дойда точно в девет. Както разбирате, без багаж. — Тя се усмихна, най-сетне това беше нейната предишна стеснителна усмивка. — Ще трябва да ми съберете нов гардероб, Глеб.


	На другия ден Глеб си оформи напускането. Семьон Григориевич се понамръщи, но нямаше как — човекът трябва да замине на новата си служба. Глеб му каза, че ще замине след два-три дена, но купи билети за другия ден, за ленинградския влак, имаше познати в градското бюро, уредиха го.
	Вечерта вкъщи, докато си събираше багажа, Глеб каза на Саша:
	— Когато я усетят, тя ще е вече в Калинин, докато се задействат, ще е вече Елена Ивановна Дубинина. Добре звучи, нали?
	— Добре звучи.
	— Всесъюзно издирване ли? Правят го чрез милицията, регистрирането, чрез отделите „Личен състав“. Няма да се тикат в гражданското. Още повече, че ще унищожат стария й паспорт и ще го дадат на мен, имам познати момичета, а аз ще го изгоря. Ще вземем сина й, а току-виж сме си родили и наш. Как мислиш?
	— Колко му е.
	Глеб най-сетне затвори куфара, сложи върху него баяна, приседна до масата.
	— Е, по една прощална?
	— Имай предвид, с Лена ще трябва да понамалиш тая работа.
	— Не се тревожи. Всичко ще е в рамките на разумното. Че то аз, приятел, вече наближавам трийсетте. Какво казваше твоят Пушкин за женитбата?
	— „На двадесет е бил конте, изгодно женен в трийсетте…“*
	[* Превод — Григор Ленков.]
	— Ей за това дай да ударим по една!
	Пийнаха. Глеб запуши бутилката, прибра я в бюфета.
	— Край! Оставям я на теб.
	Отново седна до масата.
	— Не искам, приятел, да говоря излишни думи…
	— Твоята мълчаливост ми е известна — разсмя се Саша.
	— Именно. Но ще ти кажа едно. Когато я видях в пощата, веднага разбрах — това е моята съдба. И не защото е красавица, знае езици, работата тук е съвсем друга, приятел…
	Той помълча, после продължи:
	— Защото тя е от твоята порода — изтънчена. Но у нея тази черта ме изпълва с нежност, благоговение, извинявай за помпозните думи. Ти си мъж и в този свят трябва да бъдеш булдог с мъртва хватка. А тя е жена, не може да бъде булдог. Ето твоята Уляна…
	— Нека е твоя.
	— Няма значение чия е. Уляна е булдог. А Лена е жена, искам да я защитавам, да я пазя от този грубиянски свят. Когато чух, че мъкне траверси, исках да отида и да ги изтрепя всичките тия директори и технически ръководители — вие мъкнете траверси, животни такива, в такова състояние бях. Едно не мога да си простя: защо преди две седмици, щом получих писмото от Москва, не я отведох веднага. Не посмях, приятел. Такава жена! Как да започна? Какво да й кажа? Как да й предложа? Когато научих за Каневски, веднага реших — трябва да я спася, на всяка цена. Обича ли ме, не ме ли обича, няма значение, важното е да я отведа оттук… А сега, чу ли? „Вие сте ми близък човек.“ А?! „С вас бих могла да бъда щастлива.“ А, приятел?! Казвала ли ти е някоя жена такива думи? На мен не, никога!
	— Лена е изключителна жена — каза Саша, — познавам я от много години. Радвам се за теб и за нея. А сега хайде да си лягаме. Свикнали сме да къртим до обед, а утре ще ставаме рано…


	В девет часа бяха готови, но Лена закъсняваше. Глеб гледаше през прозореца, дали не идва, нервно кръстосваше стаята.
	— Нещо я е забавило — успокояваше го Саша, — сега ще дойде.
	Стана десет, после единайсет… Влакът тръгваше след един час…
	— Може би е отишла право на гарата? — предположи Глеб.
	— Тя не би направила такава глупост, по-вероятно е да не са им дали почивен ден.
	В дванайсет часа тръгнаха към Лена.
	На пейката, подпряна на бастуна си, седеше същата старица, с която бяха разговаряли предишния път. Щом видя Саша и Глеб, тихо каза:
	— Вървете си, вървете си, момчета, няма я Лена.
	— Кога я прибраха?
	— Вчера, вървете, вървете.
	Те не помръдваха.
	Старицата повика Глеб с пръст.
	— Синко, а от каква нация е тя?
	— Рускиня е.
	— Ами вярата й? Православна или нещо друго?
	— Православна.
	— Господ да й е на помощ — прошепна старицата.


>>	5.

	Във вестибюла в зданието на НКВД на улица „Егор Сазонов“ попълниха анкетна карта: Елена Ивановна Будягина, родена през 1911 година, адрес — кварталът на Нефтегаз, кой запитва — Глеб Василиевич Дубинин, роднински връзки…
	— Пиши „годеник“ — посъветва го Саша.
	— Не, ще напиша „братовчед“, така е по-сигурно.
	— Не се пиши роднина на Будягин, разбираш ли? Пиши „годеник“!
	— Годеник може да се нарече всеки, ще ме пратят на майната ми. А за роднина? Нека опитат да не ми дадат сведения!
	— Само не се заяждай. Без ексцеси!
	— Аз си знам, приятел! Най-важното е да не се навираш и ти, ще развалиш всичко.
	Той отиде до гишето, почука, даде анкетната карта.
	— Чакайте!
	Чакаха дълго, макар че хората във вестибюла бяха малко. Излизаха поред на улицата да пушат. Саша си купи от будката на ъгъла „Правда“, прегледа я: победи на Хитлер в Европа, нерушима дружба с Германия, убийството на Троцки, извършено от „един от най-близките му хора и последователи… Убиха го собствените му съмишленици, премахнаха го терористи, които самият той бе учил на вероломни убийства, предателства и злодеяния.“
	То се знае, самите те са го убили! Правят всички ни на идиоти.
	Глеб кръстосваше приемната, нетърпеливо поглеждаше към гишето.
	— Дубинин!
	Глеб приближи. Саша застана до него.
	— Паспорта!
	Саша го хвана за ръката — не го давай!
	— За какво ви е моят паспорт?
	Чиновническият глас от гишето отговори:
	— Сведенията се дават след представяне на документ, удостоверяващ самоличността.
	Глеб извади паспорта си, отблъсна Саша, подаде го.
	Гишето се затвори.
	Те отидоха встрани.
	— Защо им даде паспорта?! Да беше казал — не е у мен. Сега ще се сепнат — открили са в Уфа роднина на Будягин. Да бягаме оттук, докато не е станало късно! В Калинин ще си извадиш нов паспорт.
	Повлече Глеб към изхода, но той пак го отблъсна.
	— Да им кензам на номерата! И докато не науча къде е Лена, не мърдам оттук.
	Невъзможно беше да го убеди, Глеб, който винаги беше толкова предпазлив, сега беше тръгнал с рогата напред.
	До гишето се отвори врата, на нея застана дебел набит служител от НКВД с очила. Приближи някакъв лист до очите си:
	— Дубинин!
	— Аз съм.
	Ченгето го погледна внимателно, отвори вратата по-широко и като я придържаше с ръка, каза:
	— Елате с мен!
	— Защо?
	— Там ще ви кажат защо, елате с мен!
	Глеб приближи до него с разкривено от гняв лице.
	— А защо там, защо не тук?
	Ченгето отстъпи половин крачка, отново вдигна листа до очите си.
	— Вие ли искате сведения за… Елена Ивановна Будягина?
	— Да, аз.
	— Ами там ще ви дадат сведенията.
	Саша отиде при тях.
	— Глеб, закъсняваме за работа.
	Ченгето впери очи в него.
	— А вие кой сте?
	— Приятел. Отивахме на работа, помоли ме да се отбием тук. Та се отбихме.
	— Ами вървете си на работа. Приятелят ви ще ви настигне. Елате, гражданино Дубинин.
	— Глеб! — Саша го сграбчи за ръкава.
	Ченгето грубо го отблъсна с рамо, влезе след Глеб и затръшна вратата.
	Омраза, отчаяние, съзнание за собственото му безсилие задушаваше Саша. Да вика, да протестира? Ще изскочат една дузина юнаци с квадратни муцуни, ще го вържат, ще го напердашат и ще го вкарат в килията, а оттам пътят е ясен. Банда престъпници държаха властта в страната, как да се бори с нея?! Да отиде на сигурна смърт? Никой няма да има полза от неговата гибел, никой дори няма да чуе за него.
	Саша излезе навън, спря една кола, даде адреса на Семьон Григориевич. С Глеб са приятели отдавна, пък и Семьон водеше занятия в клуба на НКВД, може да си е създал някакви връзки, да натисне някои копченца и да спаси Глеб?


	Семьон Григориевич изслуша разказа на Саша, обеща да поразузнае. А привечер му каза, че не е успял да научи нищо, и като отбягваше погледа на Саша, добави с красивия си актьорски глас:
	— Саша, аз ще довърша занятията с вашите две групи, а вие днес можете да получите от Нона заплатата си за отработените часове.
	Така. Отървава се от него. И няма да си мръдне пръста за Глеб.
	— Защо не — съгласи се Саша, — мога да си взема парите. Но това не е всичко, Семьон Григориевич.
	Оня го погледна очаквателно.
	— Парите не са всичко, Семьон Григориевич — повтори Саша, — трябва да ми дадете служебна бележка: работил е при мен от еди-кога си до еди-кога си, да се отбележи в паспорта ми, че напускам, а и между другото… — Той извади от джоба на сакото си документите, намери профсъюзната книжка, отвори я. — Да, да, не съм си платил профсъюзния членски внос за последните три месеца. Ей че съм безотговорен длъжник!
	— Саша… Но вие разбирате ли?! Това ще ви забави тук.
	Саша сви рамене.
	— Не бързам за никъде. Може да си намеря друга работа.
	Веждите на Семьон Григориевич се повдигнаха.
	— Мислех, че сте по-благоразумен. Най-близкият ви приятел е арестуван. И жената, която ми препоръчвахте, е арестувана.
	— Ах-ах-ах — засмя се Саша, — какво гнездо сте свили тук, Семьон Григориевич.
	Наслади се на уплашената му физиономия. Той иска Саша моментално да побегне. Не, няма да побегне! Няма да хукне, няма да изчезне! Ще замине, _когато той поиска_. Щели да го арестуват? Да го арестуват. Той няма намерение да бяга презглава. Да, безсилен е, нищо не може да направи за Лена и Глеб, но няма да ги зареже просто така.
	— Извинете, извинете… — В гласа на Семьон Григориевич зазвучаха кавгаджийски нотки. — На тази жена и очите й не съм виждал, а щом чух името й, веднага отказах да я взема на работа.
	— И смятате това за своя заслуга? Добре, няма да морализираме на тази тема. Всичко е ясно: искате да замина. Получили сте указание от Мария Константиновна?
	— Да, и Мария Константиновна смята, че най-правилно за вас ще бъде да заминете.
	— А вас не посъветва ли да заминете?
	— Трябва да приключим с още две групи.
	— Вероятно… „Две групи“. Няма да ги приключите, Семьон Григориевич. Ще си вдигнете чукалата, че знае ли човек. Ще върнете на курсистите парите за непроведените часове, за да нямат претенции и да не ви търсят. И ще си оформите документите както му е редът. Та и аз искам същото. Документите ми трябва да бъдат в ред. Предайте това на Мария Константиновна.
	Мария Константиновна погледна Саша с неприязън, удари му печатче в паспорта, лично му налепи марките в профсъюзната книжка и му даде служебна бележка, че е работил в Башкирското републиканско гастролно бюро. Бележката беше на официална бланка, но с подпис: „Ръководител на курсовете С. Г. Зиновиев“. И хвана телефонната слушалка, като даде на Саша да разбере, че е готов, да върви, да не се заседява тук! Жестът беше пренебрежителен, просташки.
	— Благодаря. — Саша взе документа, бавно пъхна в джоба си паспорта и профсъюзната книжка. — Сигурно ще отида до Москва. Какво желаете да предам на Уляна Захаровна?
	— Уляна Захаровна ли? — Тя го изгледа нагло. — Вие познавате ли се?
	Ей че женище!
	— Забрави ли? — Саша се престори на учуден. — То и аз бях позабравил. Ами с кого пих водка и замезвах с гъбки в една уютна стаичка, с кого лежах в креватчето под огледалцето? Защо не ми напомниш?
	Тя седеше зад бюрото, не вдигаше глава, скулите на бурятското й лице рязко изпъкнаха.
	— Мълчиш, а? — Саша кимна към телефона. — Защо не викаш милицията? Защо не викаш: „Помощ! В кабинета ми има хулиган!…“ Страх ли те е? Че ще разкажа за гъбките и за креватчето? Не бой се, няма да разкажа. Не искам да си цапам ръцете с тебе!	
	Глеб не се върна нито на другия ден, нито след седмица. И за багажа му не дойде никой. Гадове, отрепки! Никога дотогава Саша не бе изпитвал такава омраза, такава жажда за мъст. Само дано доживее до часа, когато ще дойде възмездието.
	Плати наема на хазайката, занесе куфара на Глеб на Льоня баяниста и го накара да му обещае, ако Глеб не се върне до два месеца, да изпрати куфара на леля му. Глеб беше излязъл от къщи по тениска и сандали на бос крак. Загубен е без топли дрехи, когато го подкарат на север. А леля му може да успее да му ги препрати.
	В пощата момичетата опаковаха баяна на Глеб в шперплатен сандък, обшиха го с платно, надписаха: „Внимание, чупливо“. Саша сложи вътре писмо, в което обясняваше на лелята какво се е случило и я съветваше към кого да се обърне, написа и къде е оставил багажа на Глеб.
	Обади се на майка си. Говореше спокойно и весело, както винаги. Дори не спомена, че напуска Уфа. В края на разговора уж между другото, но достатъчно ясно каза:
	— Тук беше Лена, моята съученичка.
	— Да, да, знам.
	— Тя се разболя, ще боледува дълго… Съобщи на близките й, на всички, които познаваш. Разбра ли ме?
	— Да, да, разбирам, ще предам.
	Разбира се, майка му имаше предвид Варя. На нея ще съобщи.


	6.

	Нина беше доволна, че преместиха Максим в Москва. Ще им бъде по-трудно материално, но пък по-спокойно. И в Москва арестуват, но в Москва Максим е по-незабележим. А тук всички са накуп, в заобиколено с ограда военно градче — дву- и четириетажни блокчета, построени нагъсто, едни и същи физиономии, напрегнати погледи. Максим е Герой на Съветския съюз, но именно фактът, че е Герой, че е вече командир на полк, че изпревари мнозина в службата, буди завист — чувство, което бе чуждо и на Нина, и на Максим, те винаги бяха признавали превъзходството на ума и таланта. Сега норма на поведение станаха лицемерието, лъжата, доносничеството. Съпругите на командирите денем не знаят ще се върнат ли мъжете им от работа, а когато мъжете са си вече вкъщи, не знаят дали няма да ги приберат през нощта. Като всички и Нина се страхуваше да говори за арестите, но как да не кажеш няколко окуражителни думи на съседката, чийто съпруг са прибрали снощи, можеш ли да извърнеш глава, когато я срещнеш на стълбището?
	Арестуваха командващия въздушните сили Флеровски, командващия Тихоокеанския флот Викторов и целия му щаб, разстреляха командващия Приморската група войски Федко, после заместилия го Левандовски, после легендарния Покус, който през гражданската война бе ръководил щурма срещу Спаск… Мрачно усмихнат, Максим напомни на Нина редовете от прочутата песен, която им бе любима на младини: „Като приказка ще бъдат тези нощи щурмови, нощи в Спаск и Волочаевск, легендарни, боеви…“ Тогава се гордееха със страната си, прославяха героите й, а сега мислеха единствено кой ли ще е следващият, който ще получи куршум в тила.
	Шепнешком се говореше за маршал Блюхер. Викали го в Москва, критикували го в Политбюро. Но Сталин се държал с него миролюбиво, поискал му съвет за строителството на новата стратегическа железница. Ворошилов му предложил да отпочине със семейството си на вилата му в Сочи. Именно от вилата прибрали Блюхер, закарали го в Москва, четирима следователи го мъчили, избили му окото… „Ако се опъваш, ще ти избием и второто…“ Завели го при Берия, Берия го застрелял. Осъдили жена му на осем години лагери, децата разпратили по разпределители, най-малкият им син, само на осем месеца, изчезнал безследно.
	Дали това отговаряше на действителността Нина не знаеше, но така се говореше. Попита Максим, той и отговори:
	— Не слушай тези приказки!
	— И какво ще се промени, ако не ги слушам?! — избухна Нина. И излезе от стаята.
	После поразмисли, съжали. Нервите на Максим са опънати до скъсване, самият той е под постоянното наблюдение и на политотдела, и на партийното бюро, и на специалния отдел, носи отговорност за всеки подчинен, за всяка произнесена в полка му дума. Затова реагира така на въпроса й, трудно му е да говори за това. Да беше си премълчала, трябва да търпи, вече изтичат последните им месеци в това градче, през септември започват занятията в академията. Максим вече получи заповедта.
	Отвори вратата и сякаш нищо не се бе случило, повика Максим:
	— Ела да пожелаеш на Ваня лека нощ. Той чака.
	Съветската власт и партията все още бяха свещени понятия за Нина, но колкото и да й бе мъчно, трябваше да признае — няма я вече онази партия, няма я вече онази съветска власт. Разбира се, ако в Москва изровят нещо за някогашното й членство в партията, ще си има неприятности, но едва ли в районния комитет е останал някой от хората, които се занимаваха с нея. Казват, че и в НКВД всички били изпосменени, в блока на Арбат никой нищо не знае, пък и те няма да живеят на Арбат, а в общежитието при военната академия.
	Варя живееше при мъжа си, но бе запазила стаята на Арбат, не се бе отписала, не бе отписала и Нина, веднага й даде ключовете. Нина започна често да ходи там, понякога оставаше и през нощта, а после съвсем се премести. В общежитието стаята беше мъничка, Ваня пречеше на Максим да учи, а и на Арбат беше по-удобно — в съседния вход живееше майката на Максим и когато Нина излизаше по работа или отиваше при Максим, оставяше Ваня при баба му.
	В блока не забелязаха, че се е върнала, както навремето не забелязаха, че е изчезнала. Забелязаха Максим. Разбира се, всички го помнеха, тичаше тук едно хлапе, син на портиерката, и ето го, моля ви се, Герой на Съветския съюз. Посети го делегация от училището, в което бяха учили с Нина, казаха, че училището се гордеело с него, снимката му била окачена в Ленинския кът, помолиха го да говори пред учениците, да разкаже за подвизите си, за геройските дела на доблестната Червена армия, за разгрома на японските самураи.
	Веднъж Нина срещна на двора майката на Юрка Шарок. Тя не я позна или се престори, че не я позна. И си нямаше и понятие, че до Нина върви синът на нейния син, нейният внук. И слава богу — Нина нямаше желание да разговаря с нея.
	Нина се обади на Софя Александровна, майката на Саша, и помоли за разрешение да я посети. Най-много се страхуваше от неочаквана среща на двора, пред хората не би съумяла да каже нищо свързано, разговорът ще излезе глупав и тя ще остане в очите на Софя Александровна човек, който се е отрекъл от Саша. А Нина искаше да й каже, че не се е отрекла от Саша, че не го е предала, напротив, написала е писмо в негова защита, събирала е подписи, после са й напомнили това като нейна вина, затова е напуснала Москва. Причината за нейното отчуждаване беше друга. Софя Александровна бе пуснала Варя и нейния тогавашен съпруг да живеят при нея, а тя се отвращаваше да вижда Варя _с онзи човек_. Сигурно трябваше да надмогне антипатията си, да не изоставя Софя Александровна, да продължава да ходи у нея, без да обръща внимание на Варя и мъжа й. Какво да се прави, не можа да надвие себе си.
	Такова логично и убедително обяснение си бе приготвила Нина.
	Но когато, хванала за ръка Ваня, влезе в познатата полутъмна стая, когато видя Софя Александровна, дребничка, побеляла, отслабнала и остаряла, когато зърна снимката на Саша на скрина, тя се разплака. И тези сълзи ги сдобриха без всякакви обяснения.
	За какво плачеше тя? Плачеше за тяхната младост, за неосъществените надежди, за несбъднатите мечти, толкова честни, прекрасни, а сега погубени, разстреляни и разпнати, плачеше за Саша, за Лена, задето те бяха изхвърлени от живота, в който вярваха, на който бяха така безкористно предани, плачеше за Иван Григориевич, за Алевтина Фьодоровна, за по-старите си другари, унищожени в името на Революцията, на която бяха отдали живота си. Вместо тях наизскачаха тъпи, безжалостни кариеристи и продажници. На тези хора трябва да се подчинява, да живее с наведена глава.
	Тя седеше на крайчеца на дивана, хлипаше, бършеше очите си с кърпичка. Ваня се притискаше до коленете й, дърпаше я за ръкава: „Мамо, защо така, мамо, защо плачеш?“ Нина никога не бе си позволявала такава слабост, но сега, у Софя Александровна, не можа да се сдържи — тя беше единствената сродна душа, която я посрещна в този дом, майката на Саша, която бе станала майка и на Варя, а тя тогава се бе отдръпнала от сестра си и никакви обяснения няма да я оправдаят — още тогава в нея пропълзяваше страхът, подчиняваше я на себе си, отравяше душата й.
	Като гледаше Нина, и Софя Александровна се просълзи. Не й се сърдеше за миналото. Измамени деца, погубено поколение, нещастна страна. И това хубаво беличко момченце, което се притиска до коленете на Нина, е само на четири годинки, но вече е излъгано къде е майка му, кой е баща му — не знае и сигурно никога няма да научи. Слава богу, че има Нина, има Максим, че не се затри в разпределителя на НКВД.
	Софя Александровна протегна ръка, погали Ваня по главичката.
	— Майка ти отдавна не е била в Москва, затъжила се е и като дойде, видя ни всички тук и се разплака от радост. Разбра ли ме, Ванюша?
	Момчето не отговори, въпросително се вглеждаше в Нина.
	— Ето, нека майка ти каже. Права ли съм, Нина?
	Нина избърса очите си, преглътна сълзите и промълви:
	— Да, така е.
	— Видя ли? — Софя Александровна отново погали Ваня по главичката. — Харесва ли ти тук, в Москва?
	Момчето пак погледна Нина, после Софя Александровна и сериозно каза:
	— Харесва ми.


	Няколко дена след като пристигнаха Нина и Максим, Варя ги покани на гости.
	Те живееха с Игор на улица „Горки“, в нова жилищна сграда, прозорците им гледаха към площад „Советская“, насред площада беше „Обелискът на Свободата“, и отсреща също имаше нова сграда с магазин и ресторант, вдясно беше Моссъвет. Голям апартамент, просторен, но Нина забеляза, че Варя не е пренесла тук нищо от Арбат — нито любимата си лампа, нито книгите, нито снимките. Може би не е искала да оголва тяхната стая, и това можеше да се предположи.
	Когато пристигнаха, Варя ги посрещна на гарата, взе Ваня на ръце, разцелува го, притисна го до себе си.
	— Пусни го — притесни се Нина, — костюмът ти е толкова хубав, ще ти го изцапа с обувките си!
	— Няма да го изцапа, той е умничък.
	И Ваня се лепна за нея, просто не можеха да го откъснат.
	— Я виж, спомни си за мен, позна ме!
	— Мислиш ли? — не повярва Нина. — Мина толкова време. Просто си му харесала. Отдавна съм забелязала: децата обичат красивите хора.
	Варя ги придума да отидат на Арбат, да хапнат, да си починат, да пренощуват, а на сутринта Максим да види как стоят нещата със стаята в общежитието.
	— Защо да се мъкнете цялата сюрия в академията?
	И стоя при тях до вечерта, сама изкъпа Ваня, сложи го в леглото. И като я гледаше как го целува и му шепне нещо гальовно на ухото, Нина си помисли: съжалява, че не остави момчето при себе си, или пък й е мъчно, че си няма свое дете. Очите й бяха тъжни.
	Попита Варя дали Саша знае, че се е омъжила, попита я просто така, без да влага в това някакъв особен смисъл.
	Варя помълча, после отговори с една странна фраза:
	— Може и да знае, може и да не знае, не ми е известно.
	И прекъсна този разговор.
	И сега, когато й дойде на гости и видя този просторен, светъл, но нестоплен от любимия уют на Варя апартамент, Нина веднага кой знае защо си спомни онази странна фраза и всичко някак се свърза в съзнанието й. Когато се прибираха, каза на Максим:
	— Струва ми се, че Варя е обичала истински само Саша.
	Игор Владимирович им хареса: внимателен, възпитан, приветлив, искаше да се сприятели с роднините на жена си. Посмяха се, че бил въвел „семейственост“, след като завършила института, Варя работела като инженер-конструктор в проектантската организация, подчинена на Игор Владимирович.
	— Хайде да вечеряме — разпореди се Варя, — инак месото ще прегори. А за пийването да командва Максим.
	Максим прочете марките на вината — „Мукузани“, „Цинандали“, погледът му се спря на бутилката водка:
	— Аз бих предпочел от това.
	— Ще пием водка — съгласи се Варя. — Игор, налей!
	Игор Владимирович с бутилката в ръка обиколи масата, напълни чашките. Варя вдигна своята:
	— Нина, Максим, за вас! Честито завръщане, пожелавам ви да живеете добре в Москва. Максим да стане генерал!
	Максим се усмихна добродушно.
	— Генерал не се става бързо.
	— Ами Будьони — възрази Варя, — Чапаев, Шчорс, Котовски, за кого друг съм гледала филми. Прости подофицери, а са командвали армии, хем са се и хвалели: „Ние академии не сме завършвали.“
	— Варенка — меко я прекъсна Игор Владимирович, — ти вдигна тост, нека пийнем сега. За вас, Нина, за вас, Максим!
	Нина бе доловила в тона на Варя заядливи нотки и реши да смени темата. Защо трябва на масата да се говори за армията? Похвали фасула:
	— Ти ли го сготви?
	Варя кимна към прозореца:
	— Не, поръчах го в ресторанта. Това е грузински ресторант, „Арагви“, слагат някакви специални подправки, дори не знам какви.
	Ала самият Максим продължи разговора:
	— Тогава е било друго време, Варя, друга техника и друга война — гражданска. Старите обичаи са неприложими за съвременната война.
	Той помълча, вдигна поглед към Варя:
	— Ако подхождаме към армията с остарели представи, ще загубим предстоящата война.
	Игор Владимирович се поотдръпна със стола си от масата, сложи ръка на рамото на Варя, с интерес се вгледа в Максим. Човек трябва да има мъжество, за да говори в днешно време, че е възможно поражение.
	— Прав си, Макс — виновно каза Варя, — издрънках някаква глупост. И все пак ти пожелавам да станеш генерал, а Нина — генералша. Приятно е да имаш сестра генералша.
	— Добре — съгласи се Максим, — ще се постарая.
	— Допускате ли, че ще има война? — попита Игор Владимирович.
	Максим отвърна кратко:
	— Световната война продължава вече втора година.


	Думите, които Максим каза на Варя, не бяха предизвикани от нейното заяждане, а изразяваха тревогата, която вече го завладяваше. След разстрела на най-добрите военачалници ръководството на Народния комисариат по отбраната бе в ръцете на хора от Първа конна армия начело с Ворошилов, хора ограничени, необразовани, живеещи с опита си от гражданската война. Новоизпеченият маршал Кулик бе заявил, че на червеноармееца е нужна не тая буржоазна измислица — автоматът, а трилинейна винтовка с щик, като подкрепил думите си с народната поговорка: „Куршумът е глупак, а щикът — юнак!“ Същият този Кулик отричаше необходимостта от минохвъргачки, твърдеше, че артилерията трябва да има конна тяга, никаква механизация нямало да издържи на руските пътища. И това да го говори началникът на Главното артилерийско управление! Същата стока бяха и другите ръководители на отбраната. Докъде ще докарат армията?
	Максим, човек сериозен, загрижен за всяка дреболия, беше добър командир на полка. Обичаше реда, умееше да го въвежда не с жестока, но с твърда ръка. Роден в Москва, завършил едно от най-добрите столични училища, израсъл в средата на интелигентните арбатски деца, по своето развитие и образованост той превъзхождаше колегите си, много четеше, изписваше си от Москва книги и списания.
	Разбира се, не вярваше в никакви процеси, били те открити или закрити — всичко беше съшито с бели конци. Не вярваше, че командири, изпитани в боевете в Испания, на Хасан, на Халхин-Гол, са врагове на народа. Но да се застъпи за тях би означавало да сподели участта им, да престане да служи на страната си, на работата си. Не защитаваше никого, но с вродената си селска хитрина съумяваше да избегне и осъждането. Досега това му се разминаваше. Но вече започваха да го поглеждат изкосо. Трябваше да се махне и курсовете при академията му бяха добре дошли. Не му се разделяше с родния полк, но нямаше друг изход.
	И в Москва Максим не намери спокойствие. Тук срещна много приятели, с някои бе служил в Далечния Изток, с други бе учил още във военното училище. Бяха от едно поколение, комсомолци от двайсетте години, всички мислеха общо взето еднакво. Времето ги бе направило предпазливи и все пак иносказателно, с намеци, понякога уж разказвайки смешен виц, си казваха много неща. В академията идваха да четат лекции представители на въоръжените сили, те си позволяваха да говорят неща, излизащи извън рамките на официалните вестникарски съобщения. Все още имаше оцелели професори от старата школа, на които началството прощаваше известната старческа политическа наивност. Един преподавател по военна история, например, цитира следната мисъл на някакъв пълководец: „Не повишената готовност на противника, а обратното, неговата неготовност за война провокира агресора.“ За мислещите беше ясно: това се отнася за нас, за нашата боязън да се готвим за отбрана, за да не ядосаме Хитлер. Защото всички знаеха къде, по кои граници са съсредоточени сто и четирийсет германски дивизии. През ноември четирийсета година фелдмаршал Браухич с група висши генерали бе инспектирал тези войски, бе проверил бойната им готовност.
	Друг професор, анализирайки действията на германските войски в Европа, каза, че за да нахлуят в Англия, германците трябва да прехвърлят най-малко трийсет дивизии, а за това ще са им нужни еди-колко си параходи, шлепове, буксири, катери, без да се брои флота за прикриване и подкрепа.
	— Има ли Германия такъв брой кораби?
	И по начина, по който сви рамене, се разбра, че Германия няма толкова кораби, нахлуването на германците на Британските острови е под въпрос и увереността на съветското ръководство, че Хитлер ще нападне първо Англия, е безпочвена.
	Същият професор, подчертавайки решаващата роля на големите танкови съединения на германците за победоносните им операции, не се сдържа:
	— А ние ликвидирахме нашите механизирани корпуси.
	После се сепна и добави:
	— Явно е избрана друга тактика.
	Но онези, които следяха живота на армията, знаеха, че висшето началство отказва да възстанови механизираните корпуси поради своята глупост. И няма достатъчен брой танкове. И стрелковите дивизии са с по половин личен състав. И всичко това — в навечерие на война.
	Така живееха в Москва Максим и неговите колеги. Всичко научаваха от полудуми, полуфрази, от намеци и догадки, на фона на приспивни официални съобщения, всичко трябваше да проумяват сами.
	Преподавателите бяха добри, професори от академията, но ги сковаваше програмата, основана върху стратегията: настъпление и нищо друго! Забранено бе дори да се обсъжда тактиката на принудителното отстъпление, на насрещните боеве, на бой в условия на обкръжение. „Настъпателната стратегия“ бе довела до придвижване на складовете досами границата („Ще настъпваме!“) и в случай на внезапно нападение на германците те веднага щяха да се озоват в ръцете на врага.
	Но защо страната и армията не се подготвят за неминуемата война? Такъв въпрос никой не смееше да зададе и никой не би посмял да отговори на него.
	Вместо отговор курсантите бяха длъжни да изядат с корите книгата на Ворошилов „Отбраната на СССР“. От нея можеха да научат, че:
	„Другарят Сталин, първият маршал на социалистическата революция, великият маршал на победата от фронтовете на гражданската война, маршалът на комунизма, знае по-добре от всеки друг какво трябва да се прави днес.“


>>	7.

	След подписването на пакта „Молотов-Рибентроп“, след навлизането на Червената армия в Полша във Франция започнаха арести на руски емигранти, подозирани във връзки със Съветския съюз, и шумна антисъветска кампания, достигнала апогея си при нападението на СССР срещу Финландия.
	Преди да замине за Америка, Ейтингтон каза на Шарок:
	— Сега тук действат военновременни закони и съдилища. Скатайте се и кротувайте. Зборовски сигурно ще напусне Париж, страх го е от германците.
	Тази фраза Ейтингтон неочаквано произнесе на немски — проверяваше знанията му по езика. Я виж ти! Шпигелглас бе разстрелян, но проверяват как се изпълняват неговите задачи.
	Целия разговор до края проведоха на немски.
	— Мислите ли, че ще дойдат тук? — попита Шарок.
	Ейтингтон сви рамене:
	— Предполагам, че германците ще се озоват в Париж по-бързо, отколкото французите в Берлин. Ако германците дойдат тук, смятате ли, че ще ни предадат белогвардейците?
	По дяволите, говори, колкото да говори нещо, иска да чуе неговия немски.
	— Не знам какви спогодби имаме по този въпрос — отвърна Шарок.
	— Те няма да ни предадат белогвардейците, а руските троцкисти може да дадат. Като евреин, Зборовски не харесва на германците, като троцкист — на руснаците. Той ще замине. Остава ви да отговаряте само за Третяков, направете контактите си с него по-предпазливи: сменете жилището и телефона, прекратете личните си срещи, използвайте скривалища. От всичко останало _се отдръпнете_. След година-две всичко ще се проясни, нашият противник ще се определи. Разбрахте ли какво казах?
	— Естествено.
	— Питам ви само защото не сте много добре с немския. Трябва повече да го практикувате.
	— Ще се постарая. Но и аз имам въпрос към вас: вие май не изключвате Германия да нападне Съветския съюз?
	— Втората световна война едва започва, разпределението на силите засега не е известно.
	— А вашата прогноза? — настоя Шарок. Оставят го в сложна обстановка, той трябва да има някакъв ориентир.
	Ейтингтон помисли малко и отговори:
	— Трябва да гледате напред, най-важното, кротувайте, живейте като обикновените хора. Заплатата, жилището, прилично вино за вечеря, малък кръг познати руски емигранти — ето вашите интереси. Естествено, като патриот, вие милеете за съдбата на Франция.
	Слава богу, че му нареждат да се скатае. Разбира се, сега е много удобно да духне. За французи, англичани, американци е находка да получат такъв агент. Би могъл да разкаже много неща, би им предал цялата мрежа начело с Ейтингтон. Те биха го скрили. Но задълго ли? С изменниците не се церемонят много: щом си предал онези, ще предадеш и нас. Ще измъкнат всичко, което им трябва, и ще го захвърлят. И не се знае как ще потръгне войната. Ами ако Хитлер не започне война със Съветския съюз? Ако заедно със Сталин нападне Франция и Англия! Къде ще се дене той тогава?
	Не, не е време. Какво каза Ейтингтон, положението ще се проясни след година-две. Да дава господ да ги изживее спокойно.
	Шарок провери скривалището във Венсенската гора — всичко беше наред, сигурно място. Определи среща на Третяков в покрайнините на града, в метрото се качи в последния вагон и слезе от него последен, за да види всички пътници, после се прехвърли по друга линия и повтори същата процедура. След като се убеди, че не го следят, седна в кафенето на масата до Третяков.
	Напоследък Третяков беше разтревожен. Въпреки че арестите засегнаха само просъветската част от емиграцията, подозрителността на властите и недоволството на французите бяха насочени към всички руснаци. Третяков се оплакваше: съвсем приличен наглед господин го нарекъл „мръсен чужденец“ („sale etranger“). В магазина, пред много хора. И никой не го защитил. Всички французи сега страдат от русофобия. И как няма да страдат, като гледат игрите на нашия царски двор?! Кирил Владимирович даде дъщеря си на сина на бившия германски кронпринц, „бивши“ се женят за „бивши“, мислят, че минус по минус ще даде плюс, какво ще кажете, а?
	Шарок не намери логика в тази тирада, смени темата на разговора. Предложението му да прекратят личните срещи и да преминат на връзка чрез скривалище зарадва стареца — по-малко срещи, по-малко риск. Да… Но парите? Шарок го успокои, даде му аванс за три месеца напред, обеща и за в бъдеще да му плаща редовно.
	— И като се взема предвид нарастването на цените — замрънка Третяков.
	— То се знае — отвърна Шарок.


	През пролетта на четирийсета година в затвора почина Надежда Василиевна Плевицкая. Преди смъртта й я изповядал православен свещеник… Това разтревожи Шарок. За полицията не съществува тайна на изповедта, със сигурност са поставили в килията подслушвателно устройство. Шарок пресметна възможните опасности. Той не се е срещал с Плевицкая. Скоблин не знаеше нито името, нито адреса му, жилището и телефонът му вече на два пъти са сменяни. Но дали Плевицкая е знаела за Третяков? Всичко е възможно… Последните два дена Скоблин се криеше при него, Третяков сега е опасен, може да го следят. Шарок докладва съображенията си на резидента, той му нареди да прекрати връзката с Третяков без обяснения. „Ако ни потрябва, ще го намерим.“
	Не беше ясно само какво става в Мексико… Нима пак няма да ни провърви?!
	Разбира се, Троцки трябва да бъде премахнат, той забърка тая каша през седемнайсета година. И акцията ще осъществи Ейтингтон, не е лошо — един евреин убива друг. Но ако Ейтингтон изпълни задачата, ще бъдат наградени и той, и Судоплатов, и Берия. А на него, Шарок, нищо! _Дребна риба_. Дори няма да си спомнят как тук, в Париж, той прехвърляше хора в Мексико, как организира запознанството на Меркадер със Силвия. Разбира се, не е въпросът в наградите, но кариерата му не помръдва. Ежов възнамеряваше след време да го постави над Шпигелглас, а може би и над Слуцки, затова го прехвърли във външния отдел, с тези намерения го направи. Беше, но го няма вече. Разстреляха Ежов и Шпигелглас, отровиха Слуцки и Шарок си остана на предишната длъжност без повишение. Обидно е. На другите награди, а на него нищо!
	Но ако не успеят да премахнат Троцки, ще изхвърчи и главата на Ейтингтон, и на Судоплатов, а може би и на Берия. Заедно с него може да я загази и Абакумов, сегашният му покровител, ще дойде ново началство, нови хора, върви, че търси подход към тях. Тъй че по-добре да си останат тези, Ейтингтон и Судоплатов, така ще му е по-спокойно. И затова Шарок искаше операцията да приключи успешно, редовно четеше вестниците, но не намираше никакви съобщения от Мексико.
	Останалото не вълнуваше Шарок. Глупости пишат французите, отбягват мисълта за война: театрални премиери, конни надбягвания, изложби. Вярно, по улиците има много военни, вечер действа затъмнението, прочутият шансоние Морис Шевалие изпълнява нови патриотични песнички, понякога прелитат германски самолети, но не бомбардират. Клиентите, които идваха при собственика на фирмата, където работеше Шарок, разсъждаваха, че германците няма да се настъпват към линията Мажино. Не била за тяхната уста лъжица!
	Но германците нахлуха в Норвегия и Дания, а после в Белгия и Холандия и като заобиколиха линията Мажино откъм северозапад, се устремиха към Франция. Сутринта на шестнайсети май се разбра: съпротивата на френската армия е сломена, пътят към Париж е открит.
	Вдигна се паника. През Париж от изток и север се придвижваха тълпи бежанци, които бутаха препълнени с покъщнина каручки, талижки, детски колички. Минаваха стари коли с куфари, бохчи, дюшеци, с кревати и дивани върху покривите, велосипеди с торби на рамките, каруци, карети, каляски, катафалки, теглени от коне, магарета, волове. Черна мъгла скри небето. Едни казваха, че в покрайнините горели складове с мазут, други — че горял Руан, трети уверяваха, че било димна завеса.
	Шарок влезе в канцеларията си, собственикът на фирмата, един елзасец, чистеше антрето със сина си. Обикновено това правеше Мари, чистачката.
	Оказа се, че Мари тази сутрин напуснала — заминавала с близки.
	— Имам да ви съобщя и друга печална новина — с кисела усмивка каза Шарок.
	Ресторантчето, в което често вечеряха, бе затворено. На вратата висеше катинар, прозорците бяха заковани — собствениците евреи бяха избягали от Париж.
	— Нищо, скоро всичко ще се оправи — успокои Шарок собственикът.
	Гласът му звучеше весело.
	Под думите „всичко ще се оправи“ трябваше да се разбира, че германците ще влязат в Париж.
	Шарок не се страхуваше от идването на германците. До известна степен то дори щеше да облекчи положението му — нали са съюзници. В случай на провал ще го дадат на Москва, не е работил срещу Германия, срещу руските белогвардейци. Шарок одобряваше и пакта с Хитлер. Правилен ход. Нацистка Германия ни е по-близка от английските и френските плутократи.
	На 13 юни се разбра, че германците обкръжават Париж, отрязват го от останалата Франция. Над Министерството на външните работи се извиха кълба пушек — горяха архивите. С дълги черни коли бързаха да избягат високопоставени чиновници и служители от апарата им. На завоя на Ке д’Орсе пред тях се втурнаха няколко хлапака, тълпата ги окуражаваше с викове: „Негодници, бягат, а нас ни зарязаха!“, „Изменници!“, „Предатели!“. Намеси се полицията, помоли да не се пречи на движението. Париж бе обявен за открит град, на войските бе заповядано да не влизат в бой.
	Шарок се повлече към къщи. Беше безумна жега. Да можеше да пийне някъде студена биричка, но ресторантите и магазините бяха затворени.
	На 14 юни над града прелетяха германски самолети, летяха ниско, виждаха се черните кръстове на крилата им.
	По радиото предадоха заповедта на военния губернатор на Париж: жителите да не излизат четирийсет и осем часа от домовете си, през това време германците ще приключат с окупирането на града. Живеещите в центъра наблюдаваха от прозорците си парадното шествие на германските войски. Пред Триумфалната арка парада приемаха фашистки генерали.
	През следващите дни Шарок видя как германските войски прекосяват града, мотоциклетистите — целите в кожа и със стоманени каски, неподвижни, същински статуи. Пехотинците — в открити коли, наперени, с вирнати брадички, с автомати на гърдите. Шарок се учуди колко много от войниците носеха очила — в Съветския съюз не вземаха късогледи. И най-сетне танковете — страховито гръмоляха с гъсениците си по Елисейските полета, бяха плъзнали по всички улици и изпълваха града с пушек и скриптене. Да, голяма сила!
	Но страхът на парижани бързо отмина. Германците се държаха коректно. Войниците, дори пийнали, не закачаха минувачите, пееха гръмогласно и се кикотеха, с пръсти уговаряха с проститутки цената.
	Много от хората, които бяха напуснали Париж, се връщаха, отключваха къщите си, отваряха ресторантите, магазините. Разбира се, издигнатите над Кметството, Триумфалната арка и Гроба на незнайния воин огромни флагове със свастика наскърбяваха националната гордост на французите. И покрай зданието на Операта парижаните минаваха с каменни лица: на стъпалата й, като господари, бяха насядали музиканти със сиво-зелени мундири, свиреха германски маршове. А Шарок няколко дни наред ходи да ги слуша. Чудесни маршове, създават настроение. И изобщо Германия е могъща държава, Хитлер знае какво иска, а французите не знаят — бъбреха във вестниците, бъбреха в Камарата на депутатите, и ето докъде я докараха. Ейтингтон отдавна предричаше, че германците ще завземат Париж, нима ще излезе прав и за другото: че Хитлер ще нападне Съветския съюз? Тогава лошо! С Германия се воюва трудно, особено когато Франция е разгромена, а англичаните се крият на своите острови. И войната с Хитлер означава завръщане към комунистическата говорилня, към „интернационализма“, към „социалистическото отечество“, към всичките тия номерца, това не обещава нищо добро на Русия. Ще видим как ще се обърнат работите.
	А засега Шарок си купи на сметка немско-френски речник, залегна над немския. Щандовете бяха пълни с речници, както и с пътеводители на Париж на немски. Но не се купуваха много, войниците купуваха с по-голяма охота картички с Айфеловата кула и неприлични снимки.
	Германците не закачиха руските емигранти. Шарок предполагаше, че с предаването на Германия на много германски комунисти Сталин ще поиска в замяна поне най-активните белогвардейци. Не се разбра дали Москва бе поискала това, но не получи нито един руснак. А в материално отношение германската окупация се оказа за тях дори благоприятна, германците дадоха работа на много хора: шофьори, коменданти на сгради, управители на столове, тези, които знаеха немски, работеха като преводачи.
	Шарок си помисли, че и той би могъл да се уреди при германците, владееше езика доста добре. Но не се получаваше команда да работи за тях.
	В края на август във вестниците излязоха съобщения за убийството на Троцки. Сега Шарок още по-внимателно следеше вестниците и се състави доста пълна картина на проведената акция.
	Първото покушение било извършено още на двайсет и четвърти май от голяма група, начело с мексиканския художник Сикейрос. То излязло несполучливо. Парижките вестници тогава не бяха съобщили за това или пък бяха съобщили между другото и Шарок беше пропуснал новината — на фона на германското нахлуване в страната то е било незначително събитие.
	Успешната акция успял да осъществи Рамон Меркадер, същият, който под закрилата на Шарок бе живял в Париж под името Жак Морнар, а после под името Франк Джаксън бе последвал Силвия Агелоф в Америка. От всички варианти успешен бе излязъл онзи, който бе подготвял и Шарок. И той отново с горчивина си помисли, че никой няма да си спомни за това, други ще спечелят лаврите.
	От Америка Рамон и Силвия тръгнали за Мексико, където Рамон уж се занимавал с търговия, а Силвия работела в секретариата на Троцки. Като годеник на Силвия Меркадер понякога посещавал дома на Троцки, сприятелил се с внука му Сева, охраната свикнала с него, пускала го безпрепятствено, Меркадер правел на семейството и на гостите му разни услуги, развеждал ги по магазините, а веднъж с неговата кола направили пътешествие до Атлантическото крайбрежие, изминали четиристотин километра. Симпатичен, любезен младеж, състоятелен търговец. Със самия Троцки Меркадер не контактувал, не търсел сближаване, държал се почтително, но на разстояние, като човек несвързан с политиката.
	Неочакваната молба на Меркадер да прочете някаква негова статия учудила Троцки, но той сметнал, че е неудобно да откаже на годеника на Силвия, любимката на къщата. Първата им среща насаме се състояла на седемнайсети август, когато Меркадер донесъл в кабинета на Троцки своята статия. Тя продължила няколко минути. Троцки драснал някакви бележки по ръкописа и разрешил на Меркадер да дойде след няколко дена с поправения текст.
	На двайсети август Меркадер дошъл отново. С шапка, с шлифер на ръката, макар че денят бил горещ.
	— Защо носите дреха? — учудила се жената на Троцки, Наталия Ивановна. — Времето е слънчево.
	— Няма да е задълго, може да завали — отговорил Меркадер.
	Ако била предложила на Меркадер да окачи шлифера си на закачалката, веднага всичко щяло да се разкрие. Меркадер нямало да даде шлифера — в джоба му носел ледоразбивача и един кинжал, тя е щяла да заподозре нещо и да извика охраната. И край! А пък че телохранителите не са знаели за ледоразбивача и кинжала, вината не е била тяхна: Троцки бил забранил да се обискират хората, които постоянно посещавали дома му, бил внушил на охраната, че недоверието унижава човека.
	Като прочете тези редове, Шарок се позасмя. С такива значи представи е живял „вождът и организаторът на Червената армия“. Затова си е проиграл и съдбата, и живота.
	Охраната не обърнала внимание и на това, че Меркадер предварително наместил колата си зад оградата така, че да изчезне по-бързо. Зад ъгъла го чакала и втора кола, и нея не забелязали, в нея го чакали майката на Рамон Каридад и Наум Исакович Ейтингтон.
	Втората и последна среща също продължила няколко минути. Троцки седнал зад бюрото си и се зачел в статията. Меркадер метнал в края на бюрото шлифера си и когато Троцки се навел, за да драсне нещо по ръкописа. Меркадер извадил от джоба на шлифера ледоразбивача и го стоварил върху главата на Троцки. Шарок си представи силата на този удар: Меркадер беше не само силен физически, но естествено и добре трениран. Планът бил страшният удар да повали Троцки мигновено и Меркадер да успее да излезе от къщата и да избяга.
	Но очакванията не се оправдали. Разнесъл се отчаян вик, Троцки скочил и се хвърлил върху Меркадер, той го отблъснал, Троцки паднал, но успял да се изправи на крака и залитайки избягал от стаята. Телохранителите веднага хванали Меркадер и започнали жестоко да го удрят с дръжките на револверите си. Меркадер виел жално:
	— Те държат майка ми… Принудиха ме…
	— Не го убивайте — успял да изрече Троцки, — трябва да го накараме да говори.
	Троцки останал в съзнание и в болницата. Преди операцията дори се пошегувал: „Утре трябваше да ме посети бръснарят ми, сега ще трябва да отложи посещението си.“
	Но ударът на Меркадер излязъл смъртоносен. След двайсет и шест часа Троцки издъхнал.
	Дългоочакваната акция най-сетне бе осъществена. Шарок се учуди само колко грубо заличаваха следите. Съветската версия, че убиецът бил „лице от най-близкото обкръжение на Троцки“, беше за вътрешна употреба. Но в джоба на Меркадер намериха писмо, че Троцки му възложил да отиде в Москва и да убие Сталин. Такова поръчение Меркадер не пожелал да изпълни и бил принуден да убие самия Троцки. В Мексико няма смъртно наказание, най-тежкото е двайсет години затвор, това наказание Меркадер би получил при всякаква версия, така че можеха да измислят нещо по-умно. Впрочем за Ейтингтон версията е без значение. Той изпълни задачата, поставена от Сталин, и така избегна участта на своя предшественик Шпигелглас — запази живота си.
	Както Шарок научи много по-късно, Ейтингтон и Каридад се крили осем месеца в Куба и Калифорния и се върнали в Москва през Китай през май четирийсет и първа година. Участниците в операцията били щедро наградени с най-високи ордени, а Меркадер със секретно постановление бил удостоен със званието Герой на Съветския съюз.


>>	8.

	Отново Казанската гара, на кулата — часовникът със знаците на зодиака, отново Каланчовският площад, колите, трамваите, пътниците с торби и куфари, лавките и павилионите, суетнята и блъсканицата. Няма го само циганина-ваксаджия, няма я и будката му.
	Чувството на страх и унижение, което Саша бе изпитал преди три години, когато пристигна тук след заточението, сега го нямаше. Ще му поискат документите, моля, той е в Москва транзит, транзит, ясно? Ето билета. Грамотни ли сте? Четете!
	Обидно му беше само, че няма да види майка си. Ще отиде при нея, ще го забележат, ще започнат да я тормозят, тия псета са способни на всичко. А да й се обади, значи само да я разстрои. Беше в Калинин, после в Уфа, сега отива в Рязан, защо, какви са причините? Ще й се обади от Рязан — намерих си по-добра работа, и до теб съм по-близо.
	А в института ще отиде. Те са длъжни да му дадат удостоверение, че е завършил института. Ето я студентската му книжка, всички изпити са взети, и оценките са написани — отличник е, не е защитил само дипломен проект. А на онези, които не са защитили дипломен проект, им дават удостоверение за завършване на теоретичния курс. Някои колеги от Москва нарочно не защитаваха дипломен проект, за да не ги пратят в провинцията след института, оставаха в Москва и си намираха работа: макар и недипломирани, бяха специалисти със завършено инженерно образование.
	Саша не знаеше за какво му е това удостоверение. Не би отишъл на работа в учреждение, там има анкетни карти, „Личен състав“. Отново шофьор! За това не му е нужно удостоверение. Най-добра беше халтурата с танците. Но го няма Глеб, няма го Семьон. Пък и Рязан не е Уфа, Москва е наблизо, сигурно са научили фокстротите. Трябва да търси нещо друго. В Уфа беше срещал момчета с неговото положение, постоянни пътници, изкарваха си хляба по разни експедиции, в тях вземат всекиго, началството е далече и „органите“ са далече. Проучване на условията за строителство на пътни артерии, лошо ли е? Учил е в транспортния, там имаха такива предмети: „Шосета“, „Мостове“, учиха и геодезия, и топография. Може да обикаля с теодолита! Тогава удостоверението ще му потрябва. А най-важното — _негово си е_! Щом си е негово, да му го дадат!
	На улицата, в трамвая той се вглеждаше в лицата на хората. Обикновена московска тълпа, уморени, угрижени, мрачни хора, напрегнати и неприветливи. И кой знае защо, неочаквано _чужди_. Впрочем, самият той е чужд тук, отлъчен е от Москва.
	И познатата улица „Бахметиевска“, и институтът, в който бе учил четири години, му бяха чужди. Толкова години не беше идвал тук, а не изпита никакво вълнение, в сърцето му нищо не трепна. Спомняше си само как го изключваха, тъпкаха, тормозиха. Стените, вратите, стълбищата, коридорите бяха отвратителни, а откъм стола все така гадно миришеше на прокиснало зеле. Не биваше да идва — пак да гледа тези муцуни, да моли, да доказва, да се унижава. Не, няма да се унижава! Но ще си поиска това, което е негово.
	Саша не намери своя факултет, бяха го преобразували в отделен институт и го бяха преместили на Ленинградското шосе.
	В дирекцията дори не погледнаха студентската книжка на Саша.
	— Идете в архива, да намерят личното ви дело.
	Архивът пак си беше в полусутерена, в едно тясно и зле осветено помещение. Зад бюрото, завряно на тясно между шкафовете, седеше злобен наглед сух старец, архиварят — протрито сако, черни ръкавели. Под очите му имаше торбички, и очите му бяха мъждиви като крушката, окачена на тавана.
	Саша обясни за какво е дошъл. Влязъл е в института през трийсета година, в началото на трийсет и четвърта е завършил семестриално, ето му студентската книжка, всички изпити са взети, не е ходил на практика, не е защитавал дипломен проект, моли да му дадат удостоверение. Дирекцията иска служебна бележка от архива.
	Старецът изслуша Саша с наведена глава.
	— Защо не сте защитили дипломен проект?
	Той фъфлеше, или зъбите му бяха малко, или изкуствената челюст му пречеше.
	— Напуснах Москва по семейни причини.
	— А защо шест години не сте си потърсили удостоверението?
	— Не ми беше необходимо. А и нито веднъж не съм идвал в Москва.
	— Дайте си студентската книжка.
	Старецът прелисти студентската книжка, надигна се тежко, като опря двете си ръце на бюрото, и тръгна към отдалечените шкафове, измъкна едно тясно чекмедже, дълго рови из картончетата, най-сетне намери търсеното, върна се, седна, прочете го, погледна Саша, пак го прочете и го подаде на Саша.
	Тъй, това е неговият картон. Име, бащино, фамилно, година и място на раждане — всичко е вярно, вярна е и годината, когато е влязъл в института. Причина за напускането: „Като осъден за антисъветска, контрареволюционна дейност.“
	Сега старецът се взираше не в бюрото, а в Саша, и в погледа му се появи нещо живо, сдържано заинтересувано, както се стори на Саша, дори леко присмехулно, сиреч, такива били значи „семейните причини“.
	— Е, та какво? — предизвикателно попита Саша.
	— Тоест… — не го разбра архиварят.
	— Удостоверения се дават на всички, които не са защитили дипломен проект, независимо от причините, поради които не са защитили.
	Старецът отмести поглед, отново дълго мълча…
	— Не ги давам аз, а дирекцията. Там трябва да предам регистрационното картонче.
	— Дайте го, затова съм дошъл.
	— Не се дава на ръка, ще пратят човек от дирекцията да го вземе. — Той подъвка устни и добави: — Аз вече трудно се качвам на третия етаж.
	И отново, вперил очи в бюрото, каза:
	— Тук е посочена причината за вашето изключване.
	— Това лишава ли ме от правото да получа удостоверение?!
	— Директорът… — подзе старецът и млъкна, после повтори: — Директорът ще мисли не за _вашето_, а за _своето_ право. Вероятно ще се консултира, преди да ви издаде такъв документ.
	Намекът е ясен. Директорът ще прехвърли проблема в специалния отдел, оттам ще се обадят в НКВД. Яви се, разбирате ли, еди-кой си, обикаля тук и иска нещо. И старецът ясно му поставя въпроса: разбира ли Саша какво може да излезе от всичко това? Нима в това мазе, сред тези гадни служебни стени все пак бе срещнал човек?
	— В Москва ли живеете? — попита архиварят.
	— Имам забрана. Не ме регистрират в големите градове.
	— Спомням си вашата история — каза старецът, — това беше още по времето на Глинска, на Криворучко, тогава ваш декан беше май Янсон или онзи… Лозгачов. — Той се обърна към Саша и по лицето му отново се появи нещо живо, сдържано заинтересувано и присмехулно. — Всички се оказаха врагове на народа, разбирате ли, врагове на народа излязоха. А вие разправяте — имали сте право.
	Той пак заби поглед в бюрото.
	— Кога трябва да си заминете?
	— Днес.
	— Имате ли паспорт?
	— Имам.
	— Покажете го.
	Прелисти паспорта, върна го на Саша. После сложи в една папка картона на Саша, студентската му книжка и отново стана, като се опря на бюрото.
	— Елате с мен.
	Качиха се на третия етаж. Старецът вървеше бавно, държеше се за перилата, дълго си почиваше на всяка стълбищна площадка. Саша искаше да го подхване за лакътя, но старецът се дръпна.
	Най-сетне стигнаха.
	— Почакайте тук.
	Архиварят влезе в стаята с табелка „Личен състав“.
	Нямаше нито една скамейка. Саша се разхождаше по познатия коридор, в края му на гипсов пиедестал имаше бюст на Ленин, заобиколен от червени знамена, на стените — лозунги, дъска със заповеди, институтската многотиражка, разни обяви…
	Преди десет години дойде тук за пръв път — за да подаде документи в приемната комисия. Десет години! Сега е на двайсет и девет, тогава беше на деветнайсет. Набиваха им в главите тъпи сталински формулировки, основен учебник им беше книгата на Сталин „Въпроси на ленинизма“, зубреха я наизуст — за една грешка човек можеше да изхвърчи от комсомола. Вече са нови, други времена: „железните момчета“ на революцията бяха заменени от педантичните „райкомовски момчета“ — послушни чиновници, бездушни изпълнители.
	Любопитни неща му съобщи архиварят. Че Глинска, Янсон и Криворучко си бяха за затвора, това е ясно. Но на Лозгачов, тоя кариерист и приспособленец, и на него са друснали член 58-и! На Саша му дожаля най-вече за Янсон, студентите го обичаха, беше добър и почтен човек, син на латишки селянин, някога ратай, включил се в революцията, после в гражданската война, после завършил висше образование, беше един от онези милиони хора, които революцията издигна от долните слоеве, приобщи ги към културата. Когато някой не издържаше изпитите, Янсон го викаше в кабинета си „да си поговорят откровено“.
	— Страната се грижи за вас, учи ви безплатно — и добавяше любимата си фраза, — дава ви възможност да _се издигнете_, а вие не цените това.
	Чист човек беше.
	От „Личен състав“ архиварят отиде при директора. Саша си погледна часовника. В „Личен състав“ старецът стоя точно един час, интересно колко ли ще стои при директора?
	При директора архиварят стоя час и половина, охо, дълго си блъскат главите, а може би се „консултират“ с когото трябва. Току изскачаше секретарката, влизаха и излизаха някакви хора, впрочем, може да са влизали при директора по своя си работа, а архиварят да е седял в приемната и да е чакал.
	Той излезе, погледна Саша, нищо не каза и пак тръгна към „Личен състав“. Нещо са поправяли или уточнявали, помисли си Саша, като видя, че архиварят пак се върна при директора.
	Саша чакаше търпеливо. Ако стане — добре, ако не стане — по дяволите! Значи, номерът му не минава. Досега живя без удостоверение, и пак ще живее така.
	Най-сетне старецът излезе, подаде на Саша студентската книжка:
	— Така, това е ваше.
	Подаде му и една бланка:
	— И това е ваше.
	Истинско удостоверение, отпечатано в печатница. Името, бащиното, фамилното име на Саша, датите на влизане и завършване, предметите и оценките бяха вписани с черен туш, както му е редът. Но накрая, след фразата „Незащитил дипломен проект“, пишеше: „Поради арестуване.“
	— Това е всичко, което можах да направя за вас.
	То се знае, добавката за арестуването е поставена по заповед на директора. Голяма работа! Ще сгъне бланката на това място и добавката след време ще се изтрие.
	Саша погледна стареца с благодарност.
	— Много ви благодаря, кажете ми на сбогуване как се казвате?
	— Защо ви е? Бъдете здрав, всичко хубаво.
	Обърна се и заслиза по стълбата.
	Саша излезе от института. Оттук — на гарата, а после — в Рязан. Какво ли го очаква в Рязан? В института му провървя, може и в Рязан да му провърви?


>>	9.

	И тъй, Сталин можеше да бъде доволен от своите маршали и генерали: изпълнителни, послушни, не се бъркат в политиката, от разговора с Василевски разбраха, че знае и майчиното мляко на всеки от тях.
	Не са му съвсем ясни действията на Германия. Настани войски в Румъния и Финландия, подписа с Япония и Италия „Пакта на трите“. Япония стана военен съюзник на Германия, а в случай на война на запад СССР ще има втори фронт на изток.
	В отговор на запитването на Молотов Рибентроп предложи на Съветския съюз да се присъедини към „Пакта на трите“, да го превърнат в „Пакт на четирите“. Но това би въвлякло Съветския съюз във военен конфликт с Англия и САЩ, за което СССР не беше готов. Бе решено да се започнат продължителни дипломатически преговори, за да се спечели време.
	На 12 ноември Молотов замина за Берлин, на два пъти се срещна с Хитлер. Хитлер уверяваше в дългите си речи, че в най-скоро време Англия ще бъде разгромена, на Германия и Съветския съюз заедно с Япония и Италия предстои да си разделят британското наследство. Хитлер отклоняваше опитите на Молотов да заговори за германските войски във Финландия и Румъния, за черноморските протоци, за положението на Балканите, не го слушаше, продължаваше да разглаголства за разделянето на света.
	Разговорите с Хитлер излязоха безрезултатни. Когато изпращаше Молотов, Рибентроп каза:
	— Основният въпрос е дали Съветският съюз е готов да си сътрудничим за ликвидирането на Британската империя. Всичко останало е абсолютно незначително.
	Трябваше да реагират на тези думи. И отново решиха да протакат, а през това време самостоятелно да уреждат отношенията си с Япония. Тя се готвеше за бърза война срещу Индонезия, Малайзия, Сингапур, Бирма, естествено, трябваше да се обезопаси откъм Съветския съюз.
	На 13 април 1941 година в Москва между СССР и Япония бе сключен пакт за неутралитет. Сталин тържествуваше. ТОЙ отново показа на Хитлер, че е разгадал неговия замисъл. Някои свои стъпки Хитлер предприема, за да провери НЕГОВАТА реакция. Един вид игра на шах, където фигурите са народи и страни. И всеки НЕГОВ ответен ход буди възхищение у Хитлер: достоен съперник, достоен съюзник.
	Когато подписалият договора японски външен министър Мацуока заминаваше от Москва, влакът на Ярославската гара бе задържан. За изпращането на Мацуока бе дошъл лично Сталин. Единствен случай в историята на съветската държава. Преди това Сталин никога не бе посрещал и изпращал чужди представители. На перона Сталин сложи ръка на рамото на Шуленбург и като се обърна към Мацуока, тържествено изрече: „Ние трябва да останем приятели и да направим всичко за това.“ А на германския военен аташе Кребс стисна ръката и му каза сърдечно: „Ние си оставаме приятели.“
	След тези церемонии влакът потегли и Мацуока, седнал в своя специален вагон, можа спокойно да обмисли създалата се ситуация, за която Сталин, въпреки мощното си разузнаване, явно не знаеше нищо и за нищо не се досещаше. Когато преди подписването на договора посети Берлин, Мацуока се бе срещнал с Хитлер, който му каза: „След няколко месеца със СССР като с велика държава ще бъде свършено.“ Още тогава Мацуока информира Рибентроп, че е възможно Япония да сключи пакт със СССР, Рибентроп не изрази никакви възражения. Значи на Хитлер не му е нужен съюзник срещу СССР, надява се да се справи сам.
	Мацуока си спомни и за посещението си при началник-щаба на Червената армия генерал Жуков. Молбата за такова посещение бе неочаквана за съветската страна, но Мацуока сметна, че е необходимо да го направи. Нима Сталин и Молотов не са осведомени за предстоящото германско нападение? Тия печени политици бяха способни да разиграят пред него всякакъв спектакъл. По-лесно щеше да разгадае Жуков. За какво може да мисли един началник на Генерален щаб в навечерието на война? Естествено, само за война. Както Мацуока докладва по-късно в Токио, пред него застана един войник, неумело, по заповед отгоре, се мъчеше да бъде любезен, призна, че никога не е ходил в чужбина, но е чел много за Германия, Италия и Англия, разсъждаваше примитивно, че една страна може да се опознае по-лесно не чрез книги, а при лично посещение. Но дали Жуков знае за предстоящото германско нападение, Мацуока така и не разбра.
	Сталин беше доволен от подписването на пакта с Япония: Съветският съюз няма втори фронт, а Германия има — Англия. И докато Хитлер не се справи с нея, няма да нападне СССР. Разбира се, ако не му се даде повод, ако се укрепва взаимното им доверие и симпатия с Хитлер. За тази цел ТОЙ трябва да прави политика лично, като официален държавен глава. В началото на май Сталин възглави правителството, стана Председател на Съвета на народните комисари. Молотов остана народен комисар по външните работи.
	Както и преди, Сталин не вярваше на нито едно съобщение за подготвяно нападение на Германия срещу Съветския съюз — това са дребни, пешкови ходове на шахматната дъска. Дори бавномислещият Молотов каза на заседание на Политбюро:
	— Не може да се разчита на разузнавачите. Разузнавачите може да ни тикнат в толкова опасна позиция, че после да се чудим как да се оправяме. Пълно е с провокатори.
	Добре го каза. Половината от нашите агенти в чужбина са превербувани и съобщават това, което е нужно на господарите им. Неслучайно много от тях отказват да се връщат и минават на страната на врага.
	Ала не само разузнавачи, а и командири от нашите войски съобщават за концентриране на германски части на новата граница на СССР, за непрекъснато движение на ешелони с танкове, артилерия, машини и оръжие към нея, за нарушения на границата, за постоянни полети на германски разузнавателни самолети навътре в съветската територия.
	Много командири изразяват недоумение: защо им е забранено да реагират на тези провокации? Дори Жуков има смелостта да се обърне към НЕГО с такъв въпрос.
	След като наруга Жуков за това, Сталин все пак, като глава на правителството, писа на Хитлер в лично послание, че концентрирането на германски войски на съветската граница ГО учудва, създава впечатление, че Германия се кани да воюва със Съветския съюз. Хитлер също в лично писмо до Сталин незабавно и както бе подчертал, _поверително_ му писа, че сведенията на господин Сталин били верни, в Полша наистина били съсредоточени крупни войнски съединения, но те не били насочени срещу Съветския съюз, той, Хитлер, щял да спазва строго скачения пакт, за което гарантирал с честта си на държавен глава. Причината била, че територията на Германия била подложена на силни английски бомбардировки, добре се наблюдавала от англичаните от въздуха, затова той бил принуден да отведе войските си на изток. Той, Хитлер, се надявал, че Сталин няма да разпространи тази информация.
	Искрен, приятелски, убедителен отговор и най-важното, отговаря на НЕГОВИТЕ убеждения, че не бива да се вярва на разузнавачите.
	Но германският посланик Шуленбург покани пристигналия от Берлин в Москва съветски посланик Деканозов и по време на обяда в присъствието на съветника при посолството Хилгер му каза:
	— Господин посланик, може това да не се е случвало в историята на дипломацията, но аз смятам да ви издам държавна тайна номер едно. Съобщете на господин Молотов, а той, надявам се, ще информира господин Сталин, че Хитлер е взел решение на двайсет и втори юни да започне война срещу СССР. Ще попитате защо го правя? Възпитан съм в духа на Бисмарк, а той винаги е бил против да се воюва срещу Русия.
	Докладваха за това на Сталин. На заседанието на Политбюро Сталин каза:
	— Ще смятаме, че дезинформацията вече се разпространява на ниво посланици.
	Сега съобщенията на разузнаването и докладите на командирите на крайграничните части будеха у Сталин само раздразнение.
	Съветският разузнавач в Япония Рихард Зорге, с прякор „Рамзай“, предаде в Москва фотокопие от телеграма на Рибентроп до германския посланик, в която се казваше, че нападението на Германия срещу СССР е планирано за втората половина на юни. За същото чрез своя посланик го предупреди Чърчил. На 11 юни служителят в германското посолство в Москва Герхард Кегел съобщи, че от Берлин е получена заповед да се унищожат секретните документи на посолството и съставът да се приготви за евакуация в едноседмичен срок.
	На 12 юни съветският разузнавач в Швейцария Радо предупреди „Нападението ще стане на разсъмване в неделя, 22 юни.“
	Но на 14 юни във вестниците и по радиото на съветския народ бе официално съобщено: „Германия неотклонно спазва условията на съветско-германския Пакт за ненападение, както и Съветският съюз, предвид което, според съветските кръгове, слуховете за намерението на Германия да развали пакта и да предприеме нападение срещу СССР са абсолютно безпочвени.“
	На 15 юни Зорге изпрати от Япония нова телеграма: „Нападението ще стане на широк фронт на разсъмване на 22 юни.“
	Същия ден при Сталин дойдоха Тимошенко и Жуков и му връчиха купчинката последни донесения за предстоящото нападение от страна на Хитлер.
	Сталин бегло ги прелисти, небрежно ги хвърли на писалището, посочи им друга папка:
	— Цялата тая идиотщина вече ми е докладвана. Нещо повече, днес един наш глупак, който си е купил в Япония заводчета и публични домове, благоволи дори да съобщи датата на германското нападение — двайсет и втори юни. Искате да му вярвам ли? Вървете и си гледайте работата. И строго забранете на подчинените си да всяват паника. Ето, командващият Западния военен окръг Павлов ми праща вече трета телеграма: „Разрешете да заемем полевите укрепления по продължение на държавната граница.“ Не ви ли се струва, че генерал Павлов иска да провокира война?
	Осмели се да му отговори Жуков:
	— Другарю Сталин, нямаме основания да подозираме генерал Павлов. Проверен човек е. Вярно, предпазлив е, иска да предвиди всичко.
	— Под предлог, че е предпазлив, може добре да услужи на врага — прекъсна го Сталин, — ако Павлов си позволи каквото и да е самоволно действие, ще отговаряте с главата си. „Да предвидел“! Павлов е предвидлив, а правителството и Централният комитет на партията не са предвидливи, така ли?
	Тимошенко и Жуков мълчаха.
	— Та така — строго изрече Сталин, — категорично забранете на Павлов дори да изпраща такива телеграми. Обяснете му, ако не разбира: придвижването на войски може само да провокира германците.
	На 16 юни пристигна съобщение от тайната агентура в Германия:
	„В Дрезден се е състояло съвещание на 2500 души, назначени да възглавяват различни ведомства на окупираната съветска територия.“ И бяха изредени имената на бъдещите бургмистри на Москва, Петербург, Киев, Минск, Тифлис.
	Сталин нареди да извикат при него народния комисар по държавната сигурност Меркулов и началника на разузнавателното управление Фитин. Те пристигнаха в Кремъл след няколко минути. Сталин не ги покани да седнат, останаха до вратата.
	Като се разхождаше из кабинета и не се обръщаше към Фитин нито по име, нито по фамилия, Сталин каза:
	— Началник на разузнаването, докладвайте какви са източниците, които съобщават това, доколко са сигурни и какви възможности имат да получават толкова секретни сведения.
	Фитин разказа подробно за всеки агент.
	Сталин го изслуша, дълго се разхожда из кабинета, после каза:
	— Вижте какво, началник на разузнаването. Няма германци, освен Вилхелм Пик, на които може да се вярва. Ясно?
	Отиде до писалището, наведе се, отново прочете донесението, написа нещо на него и го подаде на Фитин:
	— Вървете, още веднъж проверете всичко и ми докладвайте.
	Когато излязоха от кабинета на Сталин, Меркулов и Фитин прочетоха резолюцията му:
	„Можете да пратите вашия източник от щаба на германската авиация на п… му майна. Това не е източник, а дезинформатор.“


	Не стана нужда Меркулов и Фитин да препроверяват, нито да пращат някого на майната му.
	На 21 юни границата премина германският войник Алфред Лисков и заяви, че германската армия ще започне настъпление в четири часа сутринта. Артилерията била заела огневи позиции, танковете и пехотата — изходно положение за настъпление.
	Докладваха това съобщение на Сталин. Той нареди на Тимошенко, Жуков и Ватутин незабавно да се явят при него. Те се явиха. В кабинета около масата вече седяха членовете на Политбюро.
	— А дали германските генерали не са ни подхвърлили този изменник, за да провокират конфликт? — попита Сталин.
	— Не — уверено отговори Тимошенко, — ние смятаме, че човекът казва истината.
	— Какво да правим тогава? — попита Сталин.
	Жуков прочете проект на директива за привеждане на всички войски по границата в пълна бойна готовност и за решително отблъскване на всяко нападение.
	Сталин го прекъсна:
	— Преждевременно е да даваме такава директива. Ще се опитаме да уредим всичко по мирен път. Нашите войски не бива да се поддават на никакви провокации, за да не предизвикат усложнения.
	Военните си тръгнаха, за да подготвят нова директива. Членовете на Политбюро се разотидоха призори. Сталин замина на вилата си.
	Събуди го тропане по вратата.
	— Другарю Сталин, армейски генерал Жуков моли да вдигнете слушалката, по неотложен въпрос.
	Сталин вдигна слушалката.
	— Слушам ви.
	— Другарю Сталин — каза Жуков, — току-що германски самолети бомбардираха Минск, Киев, Вилнюс, Брест, Севастопол и други градове.
	Сталин мълчеше.
	— Разбрахте ли ме, другарю Сталин?
	Сталин не отговаряше.
	— Другарю Сталин, разбрахте ли ме? — отново попита Жуков. — Чувате ли ме, другарю Сталин? Ало, ало! Другарю Сталин, отговорете, моля, чувате ли ме?
	С глух, дрезгав глас Сталин най-сетне проговори:
	— Елате с Тимошенко в Кремъл. Предайте на Поскрьобишев да се явят всички членове на Политбюро.


	Така в четири часа сутринта на 22 юни четирийсет и първа година Германия нападна Съветския съюз, който не беше готов за войната и загуби в нея двайсет и седем милиона свои синове и дъщери.


>>	10.

	Блед, недоспал, Сталин влезе в кремълския си кабинет. Членовете на Политбюро вече го чакаха. Изглеждат спокойни, преструват се. Сиреч, щом другарят Сталин е с нас, всичко ще се оправи. Нека се преструват, за какво друго ги бива?
	Рухна политиката, тази толкова ясна, далновидна, изграждана с години, единствено приемлива за НЕГО и Хитлер политика. Кой я разруши? Самият Хитлер? Невъзможно е. Да не би в Берлин да има държавен преврат? Купени от английските плутократи германски генерали да са предизвикали войната, мошеникът Чърчил да е отклонил удара от себе си? Нужна е яснота.
	— Трябва да се обадим в германското посолство — каза Сталин.
	Молотов отиде до телефонната масичка, поговори с някого и без да оставя слушалката, се обърна към Сталин:
	— Германският посланик моли да го приемете за спешно съобщение.
	Молотов го погледна въпросително. Разбира се, смята, че другарят Сталин трябва да приеме Шуленбург. Не, Сталин няма да разговаря с него, той няма намерение да се обяснява по _такъв_ повод, не желае да слуша от един германец _такова_ съобщение.
	— Приеми го — каза Сталин.
	Молотов затвори телефона и отиде в своя кабинет.
	Дойде генерал Ватутин и докладва: след артилерийска подготовка германците преминали в настъпление по цялата линия на Западния и Северозападния фронтове. Но тази маневра не може да ГО измами. Ако наистина има война, германците отвличат вниманието ни от юга, там подготвят главния си удар.
	Върна се Молотов.
	— Е? — попита Сталин.
	— Германия ни е обявила война.
	Сталин стана, отиде до другия край на кабинета, спря до прозореца. Значи, не са генералите, не са заговорници, не са британски агенти. Сълзливата отрепка Хитлер ГО е измамила. Заслепен е от победите си в Европа. Но Съветският съюз не е Европа, Съветският съюз е една шеста от планетата, нека се разходят из Русия германчетата с техните шинелчета и кепенца. ТОЙ не искаше война. Но ГО принудиха и ТОЙ ще воюва.
	Изправи се Жуков.
	— Генералният щаб предлага незабавно да стоварим върху противника всички сили, с които разполагаме в крайграничните окръзи, и да спрем по-нататъшното му напредване.
	Сталин не отговори.
	Тимошенко по-добре от Жуков познаваше Сталин, затова уточни:
	— Не да го спрем, а да го унищожим.
	Сталин кимна:
	— Дайте директива.
	Военните излязоха.
	— Трябва да се съобщи на народа за войната — каза Сталин и погледна Молотов, — подготви си речта!
	Настъпи тягостно мълчание. Всички бяха убедени, че Сталин ще направи съобщението лично.
	— Другарю Сталин — осмели се Вознесенски, — в такъв отговорен исторически момент народът трябва да чуе преди всичко вас.
	— Има ли значение от кого ще го чуе?! От председателя на Совнаркома или от неговия заместник? Народът познава Молотов.
	— Само другарят Сталин може да вдигне народа за отбрана на страната — каза Каганович.
	— Народът няма да разбере защо не говори лично Сталин — добави Микоян.
	— Народът ще разбере, че е започнала война, а това е най-важното — отговори Сталин.
	— Все пак е по-добре да говори Сталин. — И Калинин, и той разтресе брадицата си. — Вярно, другарят Молотов е известен, но народът трябва да чуе гласа на своя вожд, вожда на партията и държавата.
	Искат да ГО изтикат напред, а те да се крият зад гърба МУ. Не могат да схванат, че _сега_ ТОЙ няма какво да каже, ТОЙ трябва не да _съобщи_, а да обясни защо след като бяха уверявали, че война няма да има, тя все пак избухна, това обяснение трябва да се обмисли. След няколко дена, когато врагът бъде отблъснат, когато Червената армия му нанесе мощни удари и го погне назад, тогава ще говори ТОЙ.
	Сталин се навъси:
	— Другарят Молотов много пъти е говорил пред народа, много е говорил за отношенията ни с Германия. Неговата реч ще бъде логична и достъпна за народа. Пиши си речта, Вячеславе!


	Най-сетне Молотов им прочете текста на речта си. Сталин слушаше внимателно. Речта на Молотов ще бъде НЕГОВО обръщение към човечеството и към историята: нека знаят колко честно се е държал ТОЙ и колко вероломно е постъпил Хитлер.
	И затова на различни места от речта нареди да се добавят такива фрази:
	„Без да предявят каквито и да било _претенции_, германците нападнаха нашата страна.“
	„Въпреки че съветското правителство напълно _добросъвестно_ изпълняваше всички условия по договора.“
	„Германското правителство не можеше да предяви нито една _претенция_ към СССР.“
	„На нито едно място нашите войски и нашата авиация не са допускали нарушаване на границите.“
	И макар че обръщението завършваше с призива: „Още по-тясно да сплотим редиците си около нашия велик вожд другаря Сталин“ и с думите: „Нашето дело е право дело. Врагът ще бъде разгромен. Победата ще бъде наша.“, то звучеше точно както бе искал Сталин, като обвинение срещу коварството и вероломството на Хитлер.
	Никой от членовете на Политбюро не посмя да възрази срещу поправките на Сталин.
	Междувременно от границите постъпваха тревожни съобщения. Врагът напредваше на запад и северозапад, но Сталин все още беше убеден, че това е отвличаща вниманието маневра, че Хитлер ще нанесе главния си удар на юг, и затова нареди на Жуков:
	— Излитайте незабавно за Тернопол, за щаба на Югозападния фронт.
	— А кой ще ръководи Генералния щаб в такъв сложен момент?
	— Да ви замести Ватутин — каза Сталин и раздразнено добави: — Не губете време, ние тук все някак ще се оправим без вас.
	Жуков отлетя за Киев и вечерта беше в Тернопол. Веднага му се обади Ватутин и му прочете директивата на Сталин: войските да преминат в контранастъпление за разгром на противника и излизане на негова територия. Жуков трябвало да подпише тази директива като началник на Генералния щаб.
	— Какво контранастъпление бе? — развика се Жуков. — Трябва да проуча обстановката, почакайте до сутринта.
	— Съгласен съм с вас — отговори Ватутин, — но решението е такова.
	За никакво контранастъпление и дума не можеше да става. Съветските войски не бяха готови за отбрана. По фронтовете цареше хаос. По заповед на Сталин въоръжението от старата граница бе снето, а на новата граница още не бе поставено. Нали, както бе казал другарят Сталин, Хитлер щеше да ги нападне едва следващата година и ще се опита да нанесе главния си удар на юг. А Хитлер нападна тази година и нанесе главния си удар на запад, където имаше пет-шесткратно превъзходство. А няколко дена преди войната Сталин бе забранил на командващия Западния фронт Павлов дори да заеме полевите укрепления покрай границата. Глупава, нелепа директива, но Жуков не посмя да възрази на Сталин.
	— Добре, сложете моя подпис.
	Ватутин отново дойде в кабинета на Сталин, докладва: германските танкови колони били близо до Минск.
	— Какви ги приказвате? За пет дена противникът да е изминал двеста километра?!
	— Да, другарю Сталин, Западният фронт е разкъсан.
	Сталин удари с юмрук по писалището.
	— Ето как Генералният щаб ръководи войските! Научавате за положението на фронта, когато врагът е наближил Минск! Утре ще дойдете и ще кажете, че е вече край Москва! — Сталин отблъсна картата. — Приберете си тия глупости и след два часа ми представете точното разположение на нашите и германските войски по всички фронтове.
	Германците ще завземат Минск?! Не може да бъде! Сигурно до Минск са си пробили път няколко германски танка, а в Генералния щаб са изпаднали в паника?
	Сталин се обади в Тернопол на Жуков.
	— Другарю Жуков! На Западния фронт обстановката е тежка. Противникът е наближил Минск. Не разбирам какво става с Павлов. Тръгвайте за Москва.
	През нощта пред Сталин стояха с ръце по шевовете Тимошенко, Жуков и Ватутин, прежълтели, със зачервени от безсъние очи.
	Сталин хвърли на масата картата на Западния фронт.
	— Помислете заедно и кажете какво може да се направи.

	На другия ден, 28 юни, Минск падна. За шест дена германците разгромиха десетки съветски дивизии, плениха седемстотин и петдесет хиляди червеноармейци, завзеха техника и военни складове. Още в първия ден на войната те унищожиха хиляда и двеста самолета, осемстотин от които на земята, дори без да им позволят да излетят.
	Това беше катастрофа. След три дена те ще бъдат в Смоленск, след още три дена — в Москва…
	Сталин седеше в кабинета си сам. Телефоните мълчаха. Къде ли се дянаха всички? Стърчаха тук до масата, пиеха, ядяха, философстваха и изведнъж се изпариха, изчезнаха. Обмислят как да си спасяват кожите! Наговарят се как да обвинят НЕГО за поражението, искат да го превърнат в изкупителна жертва! Гадове! Мерзавци! Ами те къде бяха? Молотов го уверяваше, че германците няма да нападнат, описваше красиво срещите си с Хитлер, Гьоринг, Рибентроп… И това ми било народен комисар по външните работи! Ами маршалите и генералите? Защо не настояваха, не доказваха правотата си? Мамеха го, хвърляха му прах в очите, заблуждаваха го, не взеха необходимите мерки за отбрана. Да, ТОЙ настояваше за предпазливост, но предпазливост не означава бездействие. Сега ще довтасат, ще започнат да му предявяват претенциите си, ще го арестуват, ще го повлекат по московските улици и ще го дадат на озверялата тълпа да го разкъса. Да бяга, да бяга от тази мишеловка.
	Сталин натисна копчето на звънеца. Почака. Никой не се яви. Нима и Поскрьобишев е избягал?
	Сталин отиде до вратата, ослуша се. Тихо. Избягал е Поскрьобишев! Надникна в приемната. Никого няма. Точно така, избягал е мерзавецът! Отиде на пръсти до следващата врата, пак се ослуша — нито звук в коридора. Хвана дръжката на вратата, но не успя да я натисне — вратата неочаквано се отвори. Сталин отскочи. Пред него стоеше Поскрьобишев с книжа в ръцете, учудено гледаше другаря Сталин.
	— Колата! На вилата! — изхриптя Сталин.


>>	11.

	Колите префучаха през нощната Москва. От задната седалка Сталин следеше гърбовете на шофьора и телохранителя, стискаше пистолета в джоба на китела си. Леко отдръпна края на перденцето, но навън не се виждаше нищо, Москва бе затъмнена. По кръстовищата се мяркаха някакви фигури, сигурно бяха милиционерите регулировчици.
	Портата се отвори, колата спря пред къщата, телохранителят му отвори вратата. На вилата, в караулката, на двора — никаква светлинка. Тъмно, мрачно. Сталин бързо влезе в стаята си, запали лампата, на прозорците бяха окачени щори за затъмнение, но стаята бе проветрена, имаше какво да се диша. Все пак той отвори прозорчето, трябваше му повече въздух.
	Влезе Валечка, попита за вечерята: какво да му сервира? Видя полуотвореното прозорче, разтревожи се:
	— Ще влязат комарите, светлината ги привлича, Йосиф Висарионович, няма да ви оставят да спите, ще ви изпохапят. Тая година има ужасно много комари.
	Той нетърпеливо помръдна рамо: много бъбри това момиче.
	— Вечерята после, кажи на Власик да дойде.
	И се отпусна в креслото, затвори очи.
	Нима всичко е загубено? Великите хора са завършвали живота си на гребена на успеха, на върха на славата, затова са безсмъртни. Наполеон е претърпял поражение, след като е покорил Европа, затова е останал в паметта на човечеството като велик пълководец. Робеспиер, този дребен адвокат, якобинецът, несполучилият терорист, е загинал на гилотината. Нима и НЕГО го чака такъв безславен край?! „Съратниците“ ще стоварят върху НЕГО неуспехите във войната, ще го оклеветят, ще го опозорят, ще инсценират народен гняв, ще провокират тълпата да се саморазправи с НЕГО.
	Зад гърба му се чу шумолене.
	Той уплашено се озърна. На вратата стоеше Власик.
	— Ти какво… твойта мамка, се прокрадваш като мишка — прошепна Сталин.
	— Викали сте ме, другарю Сталин? — смутено измънка Власик.
	— Не приемам никого, не ме свързвайте по телефона! — нареди Сталин.
	— Слушам!
	— Върви!
	Сталин отново затвори очи, струваше му се, че задрямва и пак се събужда. Как, защо се случи това? ТОЙ създаде непоклатима държава, държава за векове, бе унищожено всичко, което можеше да заплашва нейното съществуване, нейното бъдеще, бе изгорена из основи, бе изтребена дори способността за инакомислие. Израснаха нови поколения, които не знаеха и не искаха да знаят никаква друга идея освен внушената им от детинство, поколения, за които съветската държава е най-добрата, най-справедливата, идеалната, а всички останали са несправедливи и враждебни, те не искат да знаят никакъв друг начин на живот освен съветския. Нима пет милиона германски войници ще успеят да покорят двеста милиона _такива_ хора?! Нима може да рухне могъщата империя, основана върху ентусиазъм и безпрекословно подчинение, върху страх пред вожда и любов към него? И все пак Хитлер прорязва страната като нож масло, за шест дена стигна до Минск и продължава нататък, войниците се предават в плен, командирите бездействат.
	Внезапно ТОЙ чу в коридора грохот на ботуши… Идват ли?! Идват заговорниците! Ще ГО арестуват или ще ГО удушат, както е бил удушен Павел Първи.
	Сталин скочи от креслото.
	Вратата се отвори. На вратата стоеше Власик, изхвърли длан към козирката си.
	— Разрешете да доложа?
	Сталин го гледаше уплашено. Кой е там, зад гърба му?! Зад гърба на Власик нямаше никого.
	— Ти какво… твойта мамка, тропаш като слон?!
	— Разрешете да доложа, другарю Сталин. Обажда се армейският генерал, другарят Жуков.
	— Нали ти казах с никого да не ме свързваш!
	— Слушам, другарю Сталин!
	Власик направи „кръгом“ и излезе.
	Жуков се обаждал… Какво иска Жуков? Да му съобщи, че германците са завзели Смоленск, че германците са край Москва?! Бездарен началник на Генералния щаб! ТОЙ и НЕГОВАТА охрана ще се бият докрай, а последният куршум ще запази за себе си. По-добре, отколкото да го разкъса тълпата. Или още по-лошо, да се озове при Берия, в неговите подземия на Лубянка. „Съратниците“ са способни да се договорят с Хитлер, да му дадат Украина, Белорусия, Прибалтика, Кавказ с бакинския нефт, само да си спасят кожата, а НЕГО да представят като виновник за поражението, трошачите на кости ще ГО измъчват в подземията на Лубянка, за да изтръгнат от НЕГО показания, че е предал Съветския съюз. Берия ще го предаде мигновено, старият провокатор!…
	Представи си, че е гол, изранен, на каменния под. Само при мисълта за мъченията и инквизициите едва не повърна. Никой няма да гледа, че всъщност е стар човек, минава шейсетте. Кой ли му се беше оплакал, че са го били, него, _стария човек_… Много хора са му се оплаквали, писали са му, но е запомнил точно тези думи… „Мен, _стария човек_, ме биха…“ Мейерхолд му писа, режисьорът, народният артист, когото разстреляха миналата година.
	Сталин стана, отиде до шкафа, дръпна едно чекмедже, извади папката, където държеше писмата, които не даваше в архива и понякога препрочиташе. Петнайсет-двайсет от онзи милион писма, които му бяха писали осъдените на смърт.
	Тук беше и „молбата за прошка“ на Бухарин, която той бе написал няколко часа преди разстрела:
	„В душата ми няма нито дума на протест. За моите престъпления трябваше десет пъти да бъда разстрелян. Стоя на колени. Разрешете на новия Бухарин да живее. Този жест на пролетарско великодушие ще бъде оправдан.“ Виж го ти какво е писал.
	Ежов:
	„Съдбата ми е очевидна, естествено, няма да запазят живота ми… Моля за едно — да ме разстрелят спокойно, без мъчения… Предайте на Сталин, че ще умра с неговото име на уста…“
	Тук имаше писма и от други разстреляни членове на Политбюро. ТОЙ ги пазеше за историята — нека се знае: екзекутираните са били виновни, писали са _това_ преди смъртта си, а преди смъртта си човек не лъже.
	Писмото на Мейерхолд не беше адресирано до него, а до Молотов. Берия му бе докладвал, че такова писмо е предадено на Молотов, и ТОЙ попита Молотов:
	— Писал ли ти е Мейерхолд?
	— Писа ми.
	— Какво ти писа?
	Вместо отговор Молотов му даде писмото. То попадна в тази папка. Взел го е с другите книжа и значи е останало тук? Или само е запомнил думите „мен, стария човек, ме биха…“?
	Сталин извади от папката писмото на Мейерхолд, препрочете го:
	„Тук ме биха, мен, болния шейсетгодишен стар човек, караха ме да лягам с лицето надолу, биеха ме с гумени палки по стъпалата, по гърба, по краката… И когато тези места на краката бяха залети от обилен вътрешен кръвоизлив, по тези същите червено-синьо-жълти места отново ме биеха с тези палки, и болката беше такава, сякаш върху болните, чувствителни места на краката изливаха вряла вода… Със същата гума ме биха по лицето, със замах, отвисоко… Крещях и плачех от болка… Докато лежах по очи, намирах сили да се извивам, да се гърча и да квича като куче, което господарят му пребива с камшик…“
	Сталин отново едва не повърна. Не, той няма да им позволи да направят това с него, няма да го допусне. Нека тук го убият германците. Впрочем, защо германците ще го убиват? За какво им е на германците да го убиват? Кого от ръководителите на покорените страни са пипнали, макар и с пръст? Никого. Нито кралете, нито президентите, нито премиер-министрите. Във Франция маршал Петен глава на правителството. Е, и какво? Запази поне част от Франция. А после, ако стане така, че германците си отидат, Петен ще се окаже спасител на страната.
	Най-важното е да запази живота си, да оцелее. Няма да го оставят тия изменници, тия предатели! Ще спасяват своя подъл живот.
	Той позвъни. В коридора се чуха стъпки. Най-сетне стъпва нормално тоя глупак. На вратата застана Власик, замря там.
	— Германците прехвърлят тук парашутисти — мрачно изрече Сталин.
	Власик блещеше очи, напрегнато слушаше.
	— Парашутистите — продължи Сталин — са преоблечени в наши униформи, представят се за служители на НКВД, добре говорят руски.
	Той помълча, погледна Власик, той продължаваше да се блещи.
	Сталин заговори отново:
	— Възможно е да прехвърлят диверсионна група тук, за да обезглавят партията и правителството. Трябва да се усили охраната.
	— Слушам, другарю Сталин, сега ще извикам още войски.
	— Не! Не се обаждай никъде, не викай никого! Имаш достатъчно охрана. Трябва да се повиши бдителността. Никой да не може да проникне тук. Ясно?
	— Ясно, другарю Сталин, ще бъде изпълнено.
	— Върви!
	Отново седна в креслото, отново задряма, отново го събуди шумолене. Но това беше познато шумолене — Валечка му беше донесла вечерята. Хапна малко, не му се ядеше.
	Валечка погледна почти недокоснатата храна, укорително поклати глава, отнесе всичко. Преди да тръгне, понечи да затвори прозорчето, знаеше: другарят Сталин не обича да спи на отворено прозорче. Но Сталин й каза да не го затваря.
	Отново задряма в креслото, трябваше да си легне, но го беше страх да се съблече. Само си свали ботушите.
	Така седя през цялата нощ, ту задрямваше, ту се събуждаше. Мислите му все така се оплитаха, изскачаха, губеха се. Само една беше ясна: двеста милиона. Двеста милиона. Двеста милиона. Нима _такова_ нещо може да се надвие? Ако се възправят всички до един, кой може да си пробие път през тях? Мъже, жени, деца, милиони, милиони, милиони. Море от хора, готови по НЕГОВА заповед да идат на смърт, — кой може да ги покори?
	Сутринта го събуди птиче чуруликане на верандата. По-рано спеше на затворено прозорче, не чуваше нищо. Стана, отиде до верандата, дръпна завесите. Зад дърветата изгряваше слънцето, беше забравил какво е разсъмване, сега си спомни.
	Всичко беше спокойно. И изведнъж му се доспа. Пак дръпна завесите, легна на дивана, зави се с китела, мигновено заспа.
	Събуди се, погледна часовника. Дванайсет и половина. В къщата зад прозореца цареше същата потискаща тишина. Валечка беше донесла закуската. Пак почти нищо не яде, каза й да раздига, седна в креслото. И отново го завладяха страховете. Не знаеше какво става в страната, не пускаше радиото — защо, няма да чуе нищо утешително, а и цялата истина няма да чуе. И не искаше да чува нищо. И за нищо не можеше да мисли, всяка мисъл му причиняваше болка и страдание. Само едно пронизваше мозъка му — двеста милиона, двеста милиона! През такава грамада Хитлер не може да се промъкне. Но НЕГО го предадоха, предадоха, предадоха…
	Настъпи вечерта. По ъглите на трапезарията се настани мракът, той отново задряма.
	Съвзе се, когато внезапно чу шум в коридора.
	Идват!
	Искаше да скочи, да грабне пистолета. Но нямаше сили да стане. Затвори очи. И когато ги отвори, видя пред себе си Молотов, Ворошилов, Маленков, Берия, Микоян и Вознесенски… Сякаш бяха изпълнили цялата стая, бяха го заобиколили от всички страни.
	— Защо?… Защо дойдохте?… — успя да издума Сталин.
	— Коба — каза Молотов, — трябва да действаме. Страната трябва да се вдигне на крак, да се създаде могъщ център — Държавен комитет по отбраната, да му се предаде цялата власт, да му се предадат функциите на правителството, на Върховния съвет, на Централния комитет на партията. Начело на Държавния комитет по отбраната трябва да застанеш ти, Коба, твоето име ще вдъхне на народа вяра, сила, ще осигури ръководството на военните действия.
	Сталин слушаше мълчаливо. Съзнанието му постепенно се завръщаше. Тези хора нищо не могат без _НЕГО_, страх ги е да поемат властта, не са способни дори да го предадат като хората. Те продължават да се покоряват на НЕГО и само на НЕГО, и народът се покорява само на НЕГО. НЕГО гледат, очакват НЕГОВИТЕ думи. Но той успя да издума само една:
	— Добре.
	Сега ТОЙ ги гледаше. Да, те се покоряват на НЕГО, и народът се покорява на НЕГО. Двеста милиона души, покорни НЕМУ. Целият път от Минск до Москва ще се задръсти с телата на тези милиони, германските танкове не ще си пробият път през планините от трупове, германците ще се задавят от тази смрад, ще се задушат в пламъците и пушеците от пожарищата. Париж беше обявен за открит град, в Русия Хитлер няма да намери открити градове, всичко ще бъде изгорено, разрушено и унищожено — градове, села, паланки, реколтата от нивите, заводите и фабриките, германците няма да получат украинското жито и донецките въглища, само кръв, кръв, кръв. Хитлер ще се удави в тази кръв. Това ще бъде кръвта на милиони, на десетки милиони хора. Нищо, историята ще прости това на другаря Сталин. А ако ТОЙ загуби войната, ако даде Русия под властта на Хитлер, историята никога няма да МУ го прости.
	Берия прекъсна мълчанието:
	— Мисля, че съставът на Държавния комитет по отбраната трябва да бъде малък. Начело другарят Сталин, членове: Молотов, Ворошилов, Маленков, Берия.
	— Добре — отново продума Сталин и неуверено добави: — Защо не включим Микоян и Вознесенски? — Беше срещнал погледите им.
	Берия възрази:
	— Но кой ще работи в Совнаркома, в Комитета за държавно планиране? Нека другарите Микоян и Вознесенски се занимават с работата на правителството.
	Вознесенски каза твърдо:
	— Аз мисля, че ДКО трябва да наброява седем човека. Мисля, че споменатите от другаря Сталин лица трябва да влязат в състава на ДКО.
	Какво ли се крие зад тези разногласия? Какво не могат да разделят? Хитрият Микоян с досада произнесе:
	— Струва ми се, че си губим времето. Намирам спора неуместен. Нека ДКО да се състои от пет човека. И аз, и Вознесенски и без това си имаме много задължения.
	Не са единни, разединени са, както преди. Това е добре.
	Сталин си обу ботушите, стана, разходи се из стаята, крачеше бавно, леко се олюляваше — през това цяло денонощие, прекарано в креслото, краката му бяха изтръпнали. Отиде до верандата, постоя, погледа разцъфтялата лятна градина. Без да се обръща, каза:
	— Ами добре, това ще бъде разумно, а после ще видим. Подгответе указа за създаването на Държавен комитет по отбраната. Коя дата сме утре? Първи юли. Утре го публикувайте.
	Той все така гледаше градината, своята градина, цветята, за които се грижеше, гората, която се провиждаше зад оградата. Много градини сега ще бъдат изпотъпкани, много гори ще бъдат изгорени. Изгорена земя, изгорени градове и села, кръв и планини от трупове — това ще получи Хитлер. Сега ТОЙ знаеше какво трябва да каже на народа.
	— След образуването на Държавния комитет по отбраната народът ще очаква обръщението на неговия председател — чу зад гърба си гласа на Молотов.
	— Ще говоря по радиото на трети юли — отговори Сталин.


	И все пак Сталин се вълнуваше, гласът му падаше, той пиеше вода и от всички високоговорители и радиоточки в страната се чуваше звънтящото почукване на чашата по стъклото на гарафата. За пръв път в живота си той произнесе думите: „… Братя и сестри… Към вас се обръщам, приятели мои…“
	Разбира се, той лъжеше, че причината за неуспехите е внезапността на нападението, че най-добрите дивизии на врага са разгромени. Но не това беше най-важното. Най-важното беше, че той определи войната като изтребителна, унищожителна война…
	„Нашата страна влезе в смъртоносна схватка… Ние трябва безпощадно да се борим с всякакви дезорганизатори на тила, дезертьори, паникьори, разпространители на слухове, да унищожаваме шпионите, диверсантите, вражеските парашутисти… Да не оставим на противника нито един килограм жито… Нито един литър гориво… Да отведем всичкия добитък… Всичко, което не може да бъде откарано, естествено, трябва да се унищожава… Да се създават партизански отряди, диверсионни групи за взривяване на мостове, пътища, за повреждане на телефонни и телеграфни кабели, за подпалване на гори, складове, обози… Да се създават непоносими условия за врага, да го преследваме и унищожаваме на всяка крачка… Напред, за нашата победа…“
	Ако МУ е съдено да загине, ТОЙ няма да загине сам. С НЕГО ще загине целият народ. До последния човек.


>>	12.

	Войната завари Саша в Пронск — малко градче в южната част на Рязанска област. Работеше като шофьор в геодезка експедиция за строителство на ново шосе. В неделя от сутринта жителите на градчето се струпаха пред високоговорителя на централния площад. Не всички имаха радиопарати, а които имаха, се надяваха тук, на площада, между хората, да научат повече от това, което биха чули вкъщи. Изслушаха мълчаливо речта на Молотов и мълчаливо се разотидоха. Същия ден изкупиха всичката сол, кибрит и сапун от магазините.
	А на другия ден по главната улица на Пронск маршируваха мобилизираните — момчета, млади мъже, местни и от околните села и селца, цивилни, с вързопчета или раници, редом с колоната крачеха майки, годеници, съпруги, търсеха своите хора, подвикваха им, говореха с тях.
	Саша пътуваше по трасето с камиона си ГАЗ-АА, събираше членовете на експедицията с техните материали и инструменти. Из селата се носеше стон и плач — изпращаха мъжете на война. Местните власти се стараеха да придадат на мобилизацията „културен вид“ — с митинги, речи, но селото ги изпращаше по старинните си обичаи, по руски — с плач, песни, танци, водка и обилно ядене. С една дума, „най-сетната ни днешна среща…“
	С поредната група инженери-издирвачи Саша се завръщаше в Пронск, помагаше да се приготви за път имуществото на експедицията.
	В стаята цял ден не замлъкна радиото. Всички приемаха с недоверие сведенията от фронта. „Ожесточени боеве по Бресткото направление“ означаваше, че Брест е в ръцете на врага. „Противникът успя да затрудни нашите части“ — че нашите отстъпват или са обкръжени, а може би и унищожени. „За едно денонощие са пленени пет хиляди германски войници и офицери“ — но къде може да е станало това, щом боевете се водят вече в района на Минск?! Не нашите пленяват германците, а германците пленяват нашите.
	В Рязан въведоха светлинна маскировка, окачиха на прозорците сини хартиени щори, залепиха стъклата, из дворовете се копаеха ровове, по улиците крачеха колони мобилизирани. Както и в Пронск до тях вървяха майки, съпруги, сестри, във военния комисариат, в отделите на милицията, в училищата обучаваха на строева подготовка доброволци. Саша се обади на майка си, предупреди я, че скоро ще го вземат в армията. Майка му говореше спокойно, разбираше, че с войната за Саша започва нов живот, онова _особено_ обстоятелство, което го следваше навсякъде, остава в миналото.
	Саша намина при Евгений Юриевич, единствения човек в Рязан, с когото поддържаше приятелски отношения. Той му беше симпатичен, напомняше му за брат си Михаил Юриевич, съседа на Саша от Арбат, беше също такъв деликатен, интелигентен и приличаше на него: пенсне, рядка руса коса, със същия тих смях, с добра усмивка. Обичаше музиката, вечер седеше пред големия радиоприемник, сега се наложи да предаде радиоприемника и да се задоволява като всички с радиоточка.
	— Какво, Саша — каза Евгений Юриевич, — ще воюваме ли?! Опитах да се запиша в народното опълчение, не ме искат. — Посочи пенснето си. — Копаем ровове и в службата, и вкъщи. Как мислите, ще помогнат ли тези ровове при бомбардировка?
	— Сигурно ще помогнат.
	— Поразява ме и ме утешава сплотеността на народа. Колко пострадаха несправедливо, а пред лицето на опасността забравиха обидите си. Вестниците пишат, че германците прехвърляли в нашия тил шпиони, диверсанти, това безспорно е така, но в Русия няма да има измяна на родината. В нито една война сред руснаците не е имало изменници.
	— Ами ако Хитлер разпусне колхозите и освободи селяните?
	— Ако разруши колхозите, Хитлер няма да получи жито. Докато делят земята, докато заработят, ще мине време. А житото е нужно на Хитлер сега.
	— Той може да им обещае земя.
	— Мили Саша, ако през седемнайсета година Ленин беше обещал земя, ако беше обещал мир, той нямаше да се задържи на власт дори една седмица. Той направи всичко това в един ден, с _един_ декрет и затова спечели. Никой не вярва на обещания. Не, Саша, руснакът няма да търпи завоеватели. Мисля, че нашите ръководители ще оценят това, повече ще се доверяват на хората. Аз се надявам, Саша, че след войната ще настъпят нови, по-добри времена.
	Саша слушаше. Такова беше сега общото настроение: патриотично, войнствено, непримиримо към врага. И за самия него всичко отстъпва пред най-важното — трябва да се защитава страната.
	— Очаквам повиквателна от военния комисариат — каза Саша, — може ли да си оставя у вас някои неща, няма да заемат много място? Един куфар и пакет книги.
	— Иска ли питане! Моля ви, разбира се! Когато се върнете, ще си ги вземете. Само че внимавайте, да се върнете с победа!
	— Ще се постарая — усмихна се Саша.
	След седмица Саша получи предписание да се яви във военкомата с паспорта и военната си книжка.
	Един уморен, изнервен лейтенант взе паспорта на Саша, прибра го в чекмеджето, прелисти военната книжка, намери картона му.
	— Цивилната ви специалност е шофьор, така ли?
	— Шофьор.
	— Имате ли книжка?
	Саша му подаде шофьорската си книжка.
	Лейтенантът я погледна, дори не я взе, попълни бланката на повиквателната, връчи я на Саша:
	— Ще я представите в работата си, ще ви оформят напускането, както му е редът, а утре… Знаете ли къде е завод „Селмаш“?
	— Знам го.
	— Там ще се явите в осем сутринта.


	В завод „Селмаш“ се оформяше автомобилен батальон. Началник-щабът отвори книжката на Саша, с уважение поклати глава:
	— Шофьорски стаж единайсет години. А образование?
	В джоба на Саша беше полученото в Москва удостоверение за завършен институт с добавката: не защитил дипломен проект поради арестуване. И Саша отговори:
	— Незавършено висше.
	— Къде сте учили?
	— В транспортния институт.
	— Елате с мен при командира на батальона.
	Командирът на батальона Юлдашев, дребен, слабичък татарин, примижа, разглеждайки Саша.
	— Защо не сте завършили института?
	— По семейни причини.
	— До кой курс учихте?
	— До четвърти.
	— Приемаме колите, трябват ни специалисти, грамотни хора. Временно ще постъпите под разпореждането на помощника ми по техническата част, военен техник първи ранг Коробков.
	Саша отиде в банята, пусна дрехите си в дезинфекционната камера, във вещевия склад получи комбинезон, екипировката още не беше пристигнала, дадоха му купони за храна тук, в заводския стол. Общежитието беше голям празен цех или склад, запълнен с нарове от голи дъски без дюшеци, възглавници и спално бельо.
	— Избери си който искаш — каза дневалният, — които получиха коли, спят в кабините, а тук е свободно. Ако имаш някакъв багаж, дай го в склада, по-сигурно е.
	Камионите приемаха на двора.
	Коробков, тромав младеж с дебели устни, с ботуши и комбинезон, под който се виждаше гимнастьорка с медни копчета и кубчета на петлиците, щом чу, че Саша е учил в московския транспортен институт, разцъфна в усмивка:
	— Слушай, ама ние сме състуденти с тебе!
	Само състудент му липсваше тук! Впрочем, той нещо не си спомняше Коробков. Пък и има ли значение. Някогашният му живот свърши, започва нов.
	— Нашия факултет го преобразуваха в МАДИ — Московски автотранспортен институт, и го преместиха на Ленинградския проспект — продължи Коробков. — Мъча се тук сам, командирът на батальона е бивш кавалерист, тъй че, нали разбираш, цялата техника е на моята глава. Само дето един механик ми помага, опитен е.
	Извика застаналия до един камион възрастен човек с протрито сако:
	— Василий Акимович!
	Той си избърса ръцете с конци и приближи до тях.
	— Запознайте се, червеноармеец Панкратов, ще приема колите.
	— Да ги приема!
	Василий Акимович плъзна по Саша равнодушен поглед и се върна при камионите.
	— Хайде, да не губим време. — Като подмина редицата очакващи да ги приемат коли, Коробков приближи до две блеснали с прясната си боя камиончета от по тон и половина. — Ето, от тези започни…
	До колите стоеше едролик младеж с гимнастьорка без петлици, препасана с командирски колан, с контешки хромови ботуши, с такива униформи се движеха отговорните работници, но на хълбока му висеше брезентова чанта, чието ремъче бе преметнато през рамото му като портупей. По тази чанта Саша го определи: снабдител.
	— Е, какво, Градска търговийо — кимна му Коробков, — намерил си боя, значи?
	— Всичко е извършено според заповедта, другарю военен техник първи ранг — нахакано рапортува снабдителят.
	— Оглеждах тези камиони завчера — обясни Коробков, — бива ги камионите, но бяха в отвратителен вид, наредих да ги боядисат, мънкаха ми, че нямало боя. Ама на, намериха. Намерихте, а, Градска търговийо?
	— Родината иска, страната трябва да даде — позасмя се снабдителят.
	— Добре, Панкратов, действай — каза Коробков, — а аз да вървя.
	Саша каза на шофьора да запали мотора и да вдигне капака.
	— Слушай, началник, помощникът по техническата част вече огледа колите — подзе снабдителят, — каза, че са изправни.
	— Сега аз ще ги видя.
	Саша прослуша мотора на различни обороти, махна с ръка на шофьора: гаси!
	— Не мога да приема колата, моторът тропа — каза Саша и затвори капака.
	Саша бракува и другия камион — имаше голям луфт на кормилото, предната ос беше халтава, трябваше да се стегне.
	— Ами откъде да взема нови шенкелни болтове? — възрази шофьорът.
	— Това си е ваша грижа.
	— Заяждаш се, началник — мрачно каза снабдителят и тръгна към щаба, явно да се оплаче на Коробков.
	Този ден Саша не прие нито една кола: неизправности, изтъркани гуми, небоядисани, слаби акумулатори.
	Неприятна работа! Някои от предаващите грубиянстваха, други се подмазваха, трети го гледаха умолително. Тези последните Саша ги съжаляваше, знаеше, че нямат възможност за ремонт, а за непредадена кола можеха да идат под съд, ала нямаше право да приема за фронта неизправни коли.
	Коробков се смая.
	— Нито една изправна кола! Да не би да си прекалено взискателен? Защото аз лично ги гледах тези коли.
	— Добре — каза Саша, — можем да ги видим заедно.
	Но Коробков не пожела да ги гледат заедно, угрижено каза:
	— Положението е сериозно, сроковете ни притискат. Ако сега сме прекалено придирчиви, ще трябва по-късно да приемаме каквото ни падне, само за да тръгнем навреме. Никой няма да ни даде нови коли. Аз мисля така: щом колата е минала през технически преглед в автоинспекцията и е в движение в момента, да я приемаме.
	— Аз няма да подписвам такива актове — отговори Саша.
	Коробков се намръщи:
	— Ами добре, поразходи се засега.
	Нямаше кога да се „поразходи“. Сутрин ги вдигаше тръбата, после занятия: строй, устав, винтовка, граната, ред за движението при поход и в бойни условия, маскировка на местност, подаване на сигнали, оказване на първа помощ, използване на индивидуалния пакет, правила за превозване на снаряди, оръжие, горивно-смазочни материали и личен състав. Занятията водеха младшите военни техници Корнюшин и Овсяников, млади момчета, току-що завършили автотранспортния техникум, наскоро пристигнали в батальона на длъжност командири на взводове. През свободното от занятията време Саша се въртеше из цеха, който служеше за гараж. Шофьорите псуваха — колите били негодни, откъде ли са ги насъбрали, няма с какво да се ремонтират, караха се с командирите: „Ти се качи да караш!“ Към Саша се отнасяха добре, знаеха, че е отказал да приема, одобряваха го: браво на тебе! И търсеха съвет от него — Саша разбираше от коли.
	Имаше и политически занятия, водеше ги политрукът Шчербаков, запасняк, местен, от Рязан, работник в Осоавиахим*. Четяха „Правда“, „Красная звезда“, Шчербаков нареждаше на червеноармейците да преразказват със свои думи прочетеното. Градските шофьори все някак го преразказваха, но селските не можеха. Шчербаков се ядосваше, даваше вестника на червеноармееца: „За утре да го научиш!“
	[* Дружество за съдействие на отбраната и авиационно-химическото строителство в СССР (1927–1948). — Б. пр.]
	Естествено Саша отговаряше гладко, без запъване. Това безпокоеше Шчербаков: май му се виждаше прекалено грамотен. Попоглеждаше го изкосо.
	След ден-два извикаха Саша от казармата да отиде при командира на батальона. В кабинета на Юлдашев се бяха събрали Коробков, механикът Василий Акимович, военните техници Корнюшин и Овсяников и наскоро пристигналият командир на първа рота старши лейтенант Березовски — както се стори на Саша, кадрови военен на четирийсетина години, с бели кичури в черната коса, стегнат, мрачен и взискателен.
	Саша рапортува: червеноармеец Панкратов се яви по ваша заповед.
	Юлдашев му посочи един стол, Саша седна.
	След него влезе политрукът Шчербаков, сухо кимна на всички, седна до Юлдашев.
	— Ще проведем техническо съвещание за хода на приемането на материалната част. Ако обичате, другарю Коробков.
	Коробков докладва. По график трябва да се приемат всеки ден по двайсет коли, но има изоставане. Ще наваксваме.
	— Въпроси? — обяви Юлдашев.
	— Може ли, другарю капитан? — каза Шчербаков. — Аз имам въпрос към червеноармеец Панкратов. Червеноармеец Панкратов!
	Саша го погледна въпросително.
	— Червеноармеец Панкратов! — повтори Шчербаков. — Трябва да станете, когато към вас се обръща старши по чин.
	Саша стана.
	— Червеноармеец Панкратов! На вас беше възложено да приемете колите. Вие ги бракувахте до една. Не бяха ли в движение?
	— В движение бяха, но…
	— Аха, в движение значи — прекъсна го Шчербаков, — защо тогава не ги приехте?
	— И еднокрак човек, с протеза или патерици, е в движение. Но не го вземат в армията.
	Старши лейтенант Березовски се позасмя, спря погледа си върху Саша.
	— Недейте да се правите на остроумен, моля! — злобно го сряза Шчербаков. — Намирате се в армията, не забравяйте, и оставете тия ваши интелигентски номера. Какъв пример давате на шофьорите? Те се отказват от колите си, искат нови.
	Саша знаеше, че шофьорите искат не нови, а изправни коли, но отговори така:
	— Аз съм редови шофьор и не е мое задължение да приемам колите.
	— Възложили са ви да ги приемате и вие сте длъжен да ги приемате.
	Саша премълча. Какво можеше да отговори на този дръвник?
	— Седнете, Панкратов — каза Юлдашев. — Могат ли да се отстранят недостатъците по колите, които не сте приели?
	— В батальона не може, _няма с какво_. Но в Рязан има автобази, ремонтни работилници, складове за авточасти, всичко може да се намери и да се направи.
	Юлдашев се обърна към механика Василий Акимович:
	— Вашето мнение, другарю Синелшчиков?
	— Ако автобазите пожелаят, ще отстранят недостатъците. Разбира се, трябва да се помогне чрез градския комитет на партията.
	Старши лейтенант Березовски каза:
	— Аз хвърлих едно око на колите в моята рота. В лошо състояние са, акумулаторите са слаби, гумите са изтъркани.
	Коробков запротестира:
	— Трябва да се съобразяваме с обстоятелствата, другарю старши лейтенант. Основната маса коли са предадени в армията през юни и юли. Ние обираме огризките.
	— Има само едно обстоятелство — отсече Березовски, — на фронта са нужни изправни коли, там ще се воюва.
	Влезе началник-щабът, сложи пред Юлдашев някакъв лист. Той го прочете и каза:
	— Получи се телеграма: спешно да се замине за Москва за получаване на коли за техническа помощ. Кого ще изпратим?
	— Мога аз да отида — моментално реагира Коробков.
	— Батальонът не може да остане без техническо ръководство. — Погледът на Юлдашев се спря върху Овсяников. — Вземете един шофьор, другарю Овсяников, и тръгвайте. Във вашия взвод имате ли шофьори?
	— Засега един — посочи той Саша, — червеноармеецът Панкратов.
	— Значи с вас заминава червеноармеецът Панкратов. — Той върна телеграмата на началник-щаба. — Издайте им документи.
	Саша стана:
	— Разрешете да доложа, другарю капитан, аз още не съм получил екипировка.
	— Разпоредете се да му дадат — нареди Юлдашев.
	— Втора употреба — каза, или пък попита началник-щабът.
	— Дайте му от неприкосновения запас.
	Значи има нови екипировки, но сигурно са малко, затова ги стискат.


>>	13.

	Такъв късмет, така изневиделица! Разбира се, Юлдашев искаше да изпрати именно него. Хитър татарин. Умна глава. И хубаво го рече на Шчербаков.
	Саша си взе от Евгений Юриевич багажа и книгите, остави си два чифта бельо, вълнени чорапи, един пуловер, шал, партенки, пешкир, бръснач, четка за бръснене, четка за зъби, едно шишенце одеколон, снимката на майка си, отдели и двутомника на Чехов и „Война и мир“ — ще се намери място в колата, няма да ги мъкне я. Всичко останало събра в куфара и вещевата торба. Вечерта се обади на майка си, предупреди я, че пристига в служебна командировка.
	Рано сутринта двамата с военния техник Овсяников вече седяха във влака. Пътниците във вагона бяха малко, а когато наближиха Москва, останаха само няколко — в столицата се влизаше само с пропуск или по повикване от централни учреждения.
	Овсяников се оказа симпатично момче, дружелюбно и разговорливо. Въпреки че Саша му беше подчинен, му говореше на ви като на по-възрастен, пък и „интелигент“. Каза му усмихнат:
	— Когато му рекнахте на политрука за инвалида с патериците, от страх замалко да се скрия под скамейката.
	— Защо се уплаши?
	— От политическия състав е! На тях ако не им угодиш нещо, после има да патиш.
	Той бил от Костромска област, работел в колхоза, после в МТС-то на трактор. Поглеждаше през прозореца и разказваше:
	— Нали бях тракторист, в казармата ме пратиха на шофьорски курсове, изкарах я цялата на камион, а после, понеже съм завършил седми клас, изкарах и военно-автомобилното училище, та ето ме сега младши военен техник.
	Млад, с розови бузи, той много се гордееше с кубчето на петлицата си, бодро козируваше на всеки срещнат старши командир, беше доволен, когато редници козируваха на него, но ако не му козируваха, не ги спираше, браво на него, не се надуваше. Помъкна куфара на Саша: „На вас ви стига вещевата торба!“
	Напомняше някого на Саша. Саша напрегна паметта си и си спомни… Младичкия лейтенант, когото Макс бе довел на онази последна новогодишна вечеринка. Лейтенантчето старателно въртеше ръчката на грамофона, стесняваше се в тяхната компания, мълчеше си, не смееше да заговори Варя. Смущението му развеселяваше Саша, той се опита да ги накара да се заговорят, тогава Варя се извърна към Саша и той за пръв път видя отблизо нейните малайски очи, нежното й лице. После танцува с Варя, задържа малката й ръка в своята, тя се усмихваше, дори не се опитваше да скрие радостта си, че танцува с него. На колко беше тогава? На шестнайсет, а той беше на двайсет и две. Сега тя е на двайсет и четири, а той вече е на трийсет, подкара четвъртото десетилетие, ето колко бързо отлетя, префуча, колко бързо си отиде всичко.
	А онзи лейтенант се казваше Серафим, да, така се казваше…


	Овсяников не беше идвал в Москва и тя го смая. Гарата, площадът, хората, трамваите, колите. Не се отделяше от Саша, страх го беше да не се загуби. Пред комендантския патрул се поуплаши, вълнуваше се, докато проверяваха документите им със Саша.
	А на Саша веднага му направи впечатление, че тълпата беше оредяла, почти нямаше павилиончета. Много жени с ботуши и гимнастьорки, много военни камиони с червеноармейци, на земята се полюшваха сребристи заградителни аеростати, вечерта щяха да ги издигнат във въздуха, на площада имаше зенитни оръдия.
	Базата, откъдето трябваше да получат походната работилница, не беше далече, в района на „Красноселская“. Стигнаха дотам с един полупразен трамвай, намериха базата в пресечките, явно тук по-рано се бяха помещавали някакви складове. Грамаден двор с коловози, по периметъра му — работилници, под навесите — коли, в щаба се влизаше откъм улицата. Коридорите бяха пълни с военни, шофьори, военни техници, сигурно и те бяха дошли за коли. В канцеларията една млада писарка свери документите им с някакъв списък, върна ги на Овсяников.
	— Идете при началник базата, наляво, вратата в края на коридора.
	Овсяников отиде при началника. Саша приседна на куфара си, съжали, че не се бе обадил на майка си от гарата, знае ли се колко ще ги държат тук.
	Овсяников излезе.
	— Другарю Панкратов! Елате с мен. Искат да ви видят!
	Саша последва Овсяников в кабинета.
	Зад бюрото седеше един военен инженер трети ранг. Вдигна глава, погледна Саша… Руночкин!… Дявол да го вземе, Руночкин, неговият състудент, дребничкият, леко кривоглед и попрегърбен Руночкин!
	Руночкин стана, не откъсваше поглед от Саша.
	— Саша, ти ли си?
	— Май че съм аз…
	Руночкин излезе иззад бюрото, прегърнаха се, разцелуваха се.
	Овсяников смутено се усмихваше, стесняваше се от своето присъствие, деликатно момче.
	За да скрие вълнението си, Руночкин, възгрубо им нареди:
	— Какво стоите, я сядайте!
	Седнаха.
	От онези проклети дни Саша бе запазил малко приятни спомени. Но за Руночкин си спомняше с топлота — верен приятел, единственият, който не го предаде в института, намираше му оправдания, защитаваше го. Променен беше Руночкин. Може би заради военната униформа. По-рано беше леко прегърбен, а сега имаше военна стойка, невисок, строен командир, държеше се уверено, дори властно, и кривогледството не му личеше, гледаше право напред. Едно измъчваше Саша — беше му забравил името. В института рядко се обръщаха един към друг на малки имена, обикновено на фамилни. Затова го беше забравил. Как ли да се обърне към него? По звание? Нали той го нарича по име, а не „червеноармеец Панкратов“.
	— Предай на своите командири, другарю военен техник — каза Руночкин — да благодарят на господ, че са пратили с тебе Панкратов, учили сме в един институт, в една група, разбра ли? Ще ви отпусна такава техника, каквато няма нито един автобатальон. Ясно?
	— Тъй вярно, разбрах, другарю военен инженер трети ранг. Благодаря.
	— Не употребявай излишни думи. Казвай ми просто: военен инженер.
	— Слушам, другарю военен инженер.
	— Колата ще получите утре. Да сте тук в десет нула-нула. Другарят Панкратов ще отседне при…
	— При мама — подсказа му Саша.
	— Така, а на вас, военен техник, ще ви дадем спално място в общежитието, до него има кино, наблизо е Театърът на транспорта, няма да скучаете.
	Той натисна копчето на звънеца. Появи се същата млада писарка. Руночкин й подаде документите:
	— Подпечатайте им командировъчните, вземете им купоните за храна, на червеноармеец Панкратов сух пакет, нали, Саша?
	— Разбира се.
	— А на военния техник, мисля, ще му е най-добре в нашия стол. А, военен техник? Ще дъвчете сельодка в общежитието, или ще искате топла храна?
	— За предпочитане е топла.
	— Прикрепете военния техник към стола и му дайте бележка за общежитието, за шеста стая.
	— Дмитрий Платонович, за шеста стая комендантът иска бележка лично от вас.
	Слава богу! Дима се казва, точно така, Дима, Димка.
	Руночкин написа нещо на едно листче, даде го на писарката.
	— Военен техник, вървете, уреден сте, а документите на Панкратов, Лариса, ще донесеш тук. Тръгвайте!
	Овсяников стана.
	— Слушам, другарю военен инженер.
	— Един момент! — Саша написа на едно листче телефона на майка си, даде го на Овсяников. — Това е телефонът на майка ми, за всеки случай.
	— Това е добре. Ще ви почакам в коридора, другарю Панкратов.
	— Защо ще го чакате? — попита Руночкин.
	— Заради багажа, да не го задигнат…
	— Какъв багаж?
	— Нося си куфара и книгите, цялото ми имущество, искам да ги оставя при мама — обясни му Саша, — в коридора са.
	Руночкин отвори вратата към коридора, нареди на първия червеноармеец, когото видя, да внесе багажа в кабинета.
	— Разрешете да напусна, другарско военен инженер?
	— Вървете!
	Овсяников изхвърли длан до козирката на фуражката си, стегнато се извърна кръгом, излезе.
	— Не ти е командир, а нещо като ординарец — каза Руночкин.
	— Просто е добро момче. Дима, ще ми позволиш ли да използвам телефона?
	— Ама моля ти се! — Руночкин побутна апарата към Саша.
	Саша се обади на майка си, каза й, че вече е в Москва, скоро ще се освободи и ще отиде.
	— Ей богу, Сашка, още не мога да повярвам. Твоят военен техник сложи пред мен вашите командировъчни, гледам — А. П. Панкратов, отначало не обърнах внимание, оттук минават стотици хора, а после нещо ме подтикна… А. Панкратов. Ами ако е Александър? Представи си, че е той?! Я повикай тук, му казах, твоя Панкратов… И ето те тук! Не очаквах такава среща, честно ти казвам, мислех си, изгуби се Саша, загинал е, като много други. Защото аз ходих при майка ти, тя ми каза, че си в Бутирки, а после, след института, ме пратиха в провинцията и ти загубих следите.
	— На едно свиждане в затвора мама ми каза, че си ходил при нея. Ти си бил единственият, който я е посетил. Благодаря ти.
	Руночкин махна с ръка, извърна очи.
	— Е, стига, Саша, голяма работа… Разкажи какво става с тебе.
	— С мене ли? Какво да ти кажа? Изкарах три години заточение в Сибир, на Ангара. После получих минус — забрана да живея в големите градове. Спаси ме войната. Сега съм войник като всички.
	— Но защо си редник?
	— Не успях да се дипломирам, нали ме арестуваха.
	Руночкин поклати глава.
	— Какво направиха, тия гадини! От нашия институт почти половината хора минаха под ножа.
	— Чух нещо за това.
	— И ето че Хитлер се озова в Смоленск — злобно изрече Руночкин и махна с ръка. — Да не говорим сега за това! Слава богу, че поне си останал жив! Но редник?! Виж какво, ще те взема тук.
	— Как така?
	— Много просто. Чрез Главното управление ще пратим искане до батальона: еди-кой си незабавно да се командирова на наше разположение.
	— И какво ще правя?
	— Каквото искаш — бригадир, началник-цех, скоро ще оборудваме ремонтен влак. — Той посочи коловозите навън. — Виждаш ли, имаме си железопътен клон. Ще получиш чин, засега ще живееш в Москва, а после — каквото войната покаже.
	— Благодаря ти, Дима, но това не е за мен. Да получа чин? Трябва да попълвам анкетна карта, да посоча, че съм осъждан.
	— Сашка, какви ги приказваш? Сега само глупаците пишат истината в анкетните карти. Кой ги проверява? Тия, дето проверяваха, сега са се изпокрили като мишки.
	— А и в Москва имам твърде много познати. Не искам да се озъртам по улиците. Четири години бях така. Омръзна ми! Сега вече край! Война, фронт, край на въпросите!
	— По-добре ли е да търпиш някой началник грубиян? Кой ви е командир на батальон?
	— Капитан Юлдашев.
	— Не съм чувал това име. Ами помощникът по техническата част?
	— Коробков, военен техник първи ранг.
	— Коробков? Венка?
	— Не му знам името.
	— Аз обаче го знам. Военен страхливец първи ранг. Крепи се с връзки, след института пишеше хартишки в наркомата, понятие си няма от коли. А сега набързо го преатестираха, дадоха му чин военен техник.
	— Това възможно ли е в армията?
	— При нас връзките са по-важни от правителството. Навсякъде.
	— Сега разбирам защо е приемал в батальона какъв ли не боклук. А ти откъде го познаваш?
	— Спомняш ли си Борка Нестеров?
	— Разбира се.
	— Каква епиграма написа за него, а? „Пържолка най-тлъста, паница ориз — ще са паметник чуден, умре ли Борис.“ Така ли беше? Скъпо ти струваше тази пържолка.
	— Скъпо, да — позасмя се Саша.
	— Борка Нестеров служи в Главното управление. Тъкмо той ми разказа за Коробков. Тъй че в армията човек не знае на какъв ще попадне. А тук с мен ще ти е спокойно, няма да те оставя на зверовете. Помисли. Ако не намислиш нищо, аз ще реша вместо теб: днес ще пратя рапорта!
	— Дима — сериозно каза Саша, — моля те да не правиш това. Обещай.
	— Недей така, Саша… Искаш да воюваш? Надяваш се на фронта да възстановиш доброто си име, да изкупиш вината си? Не се надявай! Там — той вдигна пръст към тавана, — там нищо не се е променило. Напротив!
	— Не съм имал и нямам никаква вина — каза Саша. — Не им искам прошката. И аз не мисля да им прощавам. Но най-сетне искам свобода. Там, на фронта, на кормилото, ще знам за какво живея и ако трябва да загина, ще знам за какво умирам. За мен този въпрос е решен.
	— Добре! Щом е решен, решен е. А сега да идем да обядваме, нали сега слизаш от влака, и ще пийнем по една малка.
	— Дима, дълги години не съм виждал майка си.
	— Извинявай, но трябва да се видим. Хайде да се свържем по телефона, да се съберем, може да викнем и Борка Нестеров.
	— Ще ти кажа честно, Дима. Не се стремя особено да виждам когото и да било от институтските колеги, освен теб. Срещнах те — това е щастлив за мене ден. Както разбираш, през тези години не съм имал много такива.
	— Разбирам, Саша, разбирам. — Гласът на Руночкин трепна.
	— Кажи, метрото нормално ли работи?
	— Какво метро?! Дворът ми е пълен с коли. Ще полетим като вятър.


>>	14.

	Тесният дълбок кладенец на двора, заобиколен от осеметажните сгради. Дворът на неговото детство. Край входовете бъчви с вода, сандъци с пясък, а всичко останало си беше същото. Същите пожарни стълби покрай стените, по тях се бе покатерил на покрива, за да закачи антената на своя детекторен приемник. Сега никой не знае за тези самодейни приемници, а тогава едва бе започнала предаванията си първата съветска радиостанция „Коминтерн“.
	До вратата беше изходът на кинотеатър „Арбатский Арс“, откъдето се изсипваше публиката след края на прожекцията. Лете изходът винаги беше отворен — в залата беше задушно, над черните редици зрители се кълбеше лъчът на киноапарата, чуваше се неговото тракане и звуци от разстроено пиано… Макс Линдер, Дъглас Фербанкс, Мери Пикфорд, трогателният клетник Чарли Чаплин. Беше отдавна, но той ясно си спомняше всичко.
	Тогава завиваха в мушама учебниците и тетрадките си, здраво ги затягаха с колан, по възможност дълъг, с така приготвените пакети можеха да се удрят като с боздугани… И се биеха точно тук, на двора, тогава той изглеждаше голям и просторен. Не беше предполагал, че ще се върне толкова бързо, след някакви си седем години. Позволи му го войната. Размина се с няколко души, вгледа се в лицата им, не, не ги познаваше.
	Саша изкачи стълбите на бегом, още преди да натисне звънеца вратата се отвори, майка му го прегърна, прислони се до гърдите му, през риданията се опита да каже, че го е видяла как влиза във входа.
	— Мамо, скъпа, успокой се. — Саша я целуваше по главата. — Нали виждаш, всичко е хубаво, всичко е наред.
	Влязоха в стаята. Майка му се отпусна на стола, взе ръцете му, устните й потреперваха.
	— Мамо, плакахме що плакахме, тъгувахме що тъгувахме, стига вече!
	Той извади от торбата си пакета, нареди на масата консервирано месо, хляб, бонбони.
	— Това е моята дажба, дай да хапна, днес още нищо не съм ял…
	— Да, да, сега, сега, всичко е готово.
	— А на мен ми дай една кърпа, да си измия ръцете.
	Отиде до скрина, в рамка под стъкло бе поставена неговата снимка. Нещо не си я спомняше, никога не беше имал толкова големи портрети.
	— Не я ли позна?…
	— Не.
	Майка му извади от чекмеджето една малка снимка — нея Саша я помнеше. Снимаха ги след един футболен мач, тогава играеше в отбора на фабрика „Червена роза“, най-добрия в района.
	Но възможно ли е да е имал такова полудетинско доверчиво лице?!
	— Увеличихме снимката ти — каза майка му. — Исках да имам голям твой портрет.
	От това „ние“ сърцето на Саша се сви.
	— Фотографът направи две снимки, другата я взе Варя, окачи си я на стената, а до нея беше портретът на Сталин, нали помниш, Нина беше много правоверна.
	— В добра компания съм попаднал — засмя се Саша. Но не попита за Варя, може майка му сама да разкаже още нещо.
	— Мий си ръцете — напомни му майка му, — а аз ще донеса яденето.
	Всичко бе същото, с което бе свикнал от дете. Все така ромолеше водата в тръбите, същата беше и олющената блажна боя на стените.
	Върна се в стаята.
	— Исках да те попитам, минах покрай театъра на Вахтангов… Бомбардирали ли са го?
	— Ти не знаеше ли? Загина актьорът Куза, спомняш ли си го?
	— Разбира се. Той водеше драмкръжок в нашето училище.
	— Казват, че бил роднина на румънския крал.
	— Не знам, може би. Защо, германците да не са се целили специално по Арбат?
	— И Арбат бомбардираха, и Гоголевския булевард, и Болшой театър.
	Тя сложи на масата студена цвеклова супа с нарязани пресни краставички, пирожки с месо, кисел — всичко, което бе обичал като малък.
	— Охо! Такива неща ли ви дават срещу купоните?
	Майка му не отговори, седеше и не откъсваше очи от него.
	— Не можеш да ми се нагледаш ли?
	Тя отново не отговори, само го гледаше. Устните й пак трепнаха.
	— Сашенка, какви са ти плановете, кога заминаваш?
	— Утре сутринта.
	— Предупредих Вера и Полина, че идваш, трябва да се видиш с тях, Сашенка, все пак лели са ти и толкова те обичат.
	— Исках да прекарам вечерта само с теб.
	— И аз исках, но на тях им беше толкова мъчно, че тогава не ги извика на свиждане в Бутирки. Предупредих и Нина Иванова.
	— Нина ли? Тя тук ли е?
	— Да, живее в старото си жилище. Наминава, пита за теб. Вчера ми се обади по телефона, та й казах: „Току-що говорих със Саша, утре ще дойде.“
	— Ами Макс къде е?
	— Макс е на фронта.
	— С Нина е лесно, тя е в този блок, мога да отскоча при нея за няколко минути. Но лелите — това значи цялата вечер.
	— Те няма да стоят много. Нощем не може да се ходи по улиците, утре Вера е на работа, а Полина на строителството на отбранителни съоръжения, събират ги в шест сутринта и ги откарват с камиони.
	— Добре — съгласи се Саша, — нека дойдат. А татко къде е?
	Тя се замисли, с връхчетата на пръстите си напипваше и притискаше към масата трохичките. И този навик си бе запазила.
	— Баща ти ли? Баща ти е в Москва. Замени стаята си, живее някъде в Замоскворечието, има съпруга, дъщеря, разведохме се официално, дадох му писменото си съгласие, паспорта, той сам оформи всичко. Не му знам адреса, но имам телефона, можеш да му се обадиш.
	— Ще реша.
	Той стана от масата, разходи се из стаята, спря до книжните лавици, с недоумение погледна майка си.
	— Защо са тук тези книги на Михаил Юриевич?! — Прокара пръст по гръбчетата. — Жирмунски, Томашевски, Тинянов… Литературни и театрални мемоари… Анри дьо Рение, Жул Ромен, Пруст, Хофман…
	— Стана толкова странно… Малко преди смъртта си Михаил Юриевич раздели книгите си между Варя и теб, омръзнало му било да живее сред прахоляка им. Чудехме се, но той настоя. Варя го пита: „Да не би да напускате Москва?“ Той отговаря: „В известен смисъл да.“ И Варя, тази добра душа, му предложи да му помогне да си събере багажа. „Аз — казва — умея добре да опаковам.“
	— Много бях привързан към Михаил Юриевич — каза Саша. — Защо той се самоуби?
	— Провеждаше се всесъюзно преброяване, от тях поискаха да скрият, че са загинали шест милиона души, той не е искал да участва в това. Така казал на Варя. Сигурно се е страхувал от затвор, страхувал се е, че ще го бият и измъчват. Така мислим.
	Тя наведе глава, помълча…
	— Кажи ми, Саша, тебе…
	Той отиде при нея, прегърна я.
	— Не, не са ме били и измъчвали. Това започна по-късно.
	Почука се, влезе съседката Галя, целуна Саша, просълзи се.
	— Хайде сега — каза Саша, — и тази плаче.
	Галя беше остаряла. По-рано беше шумна съседка, вилнееше из кухнята, но лесно й минаваше, беше жалостива, когато откарваха Саша, му пъхна в джоба пакет цигари.
	— Променил си се — изхлипа Галя, — а беше такъв фасонлия, помниш ли как те наричаха в двора?
	— Помня — усмихна се Саша.
	„Сашка фасона“ — такъв му беше прякорът.
	— Къде е Петя? — попита я Саша за сина й.
	— Не знам къде е! Не знам. И ме е страх, че никога няма да науча. Той още преди войната беше в казармата: двайсети набор, беше в Белорусия. Значи е попаднал в самото пъкло. Нито писмо, нито вест имам.
	— Не се отчайвайте, пощенската връзка с онези части е прекъсната, ще дойде писмото.
	— Къде ще дойде, Сашенка, вече копаят окопи край Москва.
	— На запад армиите водят боеве, измъкват се от обкръжението. Ще видите, че Петя ще се върне, предричам ви го.
	— Благодаря ти, Сашенка, за добрата дума. Да ти дава господ да останеш жив. — Галя пак го целуна. — Измъчиха ви вас със Софя Александровна, измъчиха ви. А ние само гледахме отстрани. Сега дойде време целият народ да се мъчи.
	— Не е лоша жена — каза Софя Александровна, когато Галя си отиде. — Имали сме спречквания с нея, но общо взето накрая се оправихме. Знаеш ли, Саша, сега в общата мъка хората станаха по-добри.
	Саша изведнъж удари с юмрук по масата.
	— Гадове, негодници! „Няма да дадем нито педя земя“… „Само на чужда територия“… „С малко кръв“… А германците са вече в Смоленск.
	— Нима ще дойдат тук, Саша?
	— Не знам. Може и да не дойдат. Ще им хвърли нашият велик и гениален вожд още няколко милиона такива Петки, Ванки, Гришки, какво му струва на него?! Не можех да я гледам в очите. Убит е нейният Петя или е пленен. А пленът е обявен за предателство.
	— Сашенка, бъди по-предпазлив, бъди по-благоразумен, по-добре не говори за това. Радвам се, че си обикновен шофьор, за никого не носиш отговорност.
	В коридора се чу звънецът.
	— Лелите ти идват — каза Софя Александровна.
	Те бяха. По-голямата, Вера, все така енергична, делова, силно прегърна Саша, после го отбутна от себе си, разгледа го.
	— Виж ти какво юначно войниче! — Извади от чантата си бутилка водка. — По такъв случай непременно трябва да пийнем! — Беше му донесла и подарък: чужбинска самобръсначка „Жилет“ и две пакетчета ножчета за нея. — Знаеш ли как се острят ножчетата?
	— Не.
	— Дай една чаша — помоли тя Софя Александровна, извади едно ножче от пакетчето, но не го разви. — И така ще разбереш. — Допря ножчето до вътрешната страна на чашата, притисна го с два пръста, потърка го по стъклото. — Ето така го търкай пет минути, ще се наостри. С едно ножче ще се бръснеш три месеца, тук са десет, ще ти стигнат за трийсет месеца.
	Полина, по-малката сестра, тиха, усмихната, донесе на Саша миниатюрна книжка, колкото длан, със стихотворенията и поемите на Пушкин.
	— Нали обичаш Пушкин, а тази книжчица ще се смести в джоба ти.
	Седнаха на масата, пийнаха малко, майка му шеташе, ходеше до кухнята, връщаше се, лелите разказваха. Вера имаше дъщеря, тя била военна лекарка в болница, синът й бил в артилерийско училище, тази година щели да го пратят на фронта. Мъжът на Полина бил военен кореспондент, синът им едва бил навършил седемнайсет, но вече го водели на отчет във военкомата.
	— Само ние, трите сестри, останахме — мрачно се пошегува Вера — като последна резерва на главното командване.
	Лелите се радваха, бяха щастливи заради Саша — задето се бе измъкнал от кървавата месомелачка, наистина, бе попаднал в друга, не по-малко кървава, но в този смисъл съдбите на всички бяха уеднаквени, говорело се, че нашите загуби възлизали на милиони, но разбира се, вестниците не пишеха за това.
	— Слава богу — каза Вера, — че поне теб доживяхме да видим, не се знае ще дочакаме ли останалите…
	— Нищо, пак ще се срещнем около тази маса.
	Банални думи, но той не намери други.
	— Като победим Хитлер, ще заживеем другояче — добави Полина.
	Дойде Нина, спря на прага, просълзи се, прегърна Саша, целуна го.
	— Седнете, Ниночка — покани я Софя Александровна.
	Нина погледна лелите.
	— Май не е удобно сега?
	— Именно сега е удобно — усмихна се Саша, — ще пийнеш с нас.
	Нина посочи дънцето на чашката.
	— Ето толкова.
	Лелите поседяха още малко и се разбързаха: живеят далече, утре рано са на работа. Саша ги изпрати до стълбището, наведе се през перилата, погледа след тях, помаха им, и те се извърнаха и му помахаха, после той се върна, седна до Нина.
	— Ами къде е синът ти?
	— Оставих го при баба му.
	Саша й разказа за Лена, за Глеб.
	— Такава една тъжна история. А какво става с Макс, с Варя?
	— Максим е в Далечния Изток, формира дивизия. Варя работи във военностроителното управление, проектират отбранителните съоръжения около Москва, пътува из областта, не мога да я видя, понякога се чуваме по телефона. Аз работя в училище. — Тя се усмихна. — Занимавам се с патриотичното възпитание.
	— В нашето ли?
	— Не, в друг район. — Тя го погледна. — Ще избият ли нашето поколение, а, Саша?
	— Все някой ще остане, ще оцелее.
	— Страх ме е, че ще остане само Шарок — печално каза Нина. — Шарок няма да воюва. Вадим Марасевич, и той. Между другото, наскоро го срещнах, работел за някакво военно списание, май „Граничар“, тоест уж е в армията, а не е нужно да воюва. И вече е капитан. Та така — Шарок и Марасевич ще останат.
	— Нищо, и ние с тебе ще поживеем.
	— Пиши ми, Саша — каза Нина.
	— Непременно.


	Най-сетне останаха двамата с майка му. Тя му постла на дивана, но още дълго седяха и разговаряха.
	— Моля те, Сашенка, знам, че не си страхливец, но си самолюбив и затова не се пазиш. На трийсет години си, но всъщност не си живял, само си страдал. Трябва да оцелееш, след войната всичко ще се промени.
	— Така ли мислиш?
	— Сигурна съм. — Тя се озърна към вратата, сниши глас. — „За родината“, „за Сталин“ — това са само заклинания, ритуал. И през миналата война беше така: „за майчица Русия“, „за царя-бащица“. А какво направиха с царя? В Русия след всички войни нещо се е променяло. След Севастопол — селската реформа, след руско-японската война — революцията от 1905 година, след световната война — февруарската революция.
	— А какви промени очакваш?
	— Не знам. Знам едно: стига са измъчвали народа! Русия трябва да стане нормална държава.
	— По западен образец ли?
	— Да, дори така.
	— Страх ме е, че надеждите ти няма да се оправдаят. В съзнанието на народа дълбоко са се вкоренили идеите за социална справедливост, провъзгласени от Революцията. Ако победим, народът ще търси изход в онези, ленинските времена.
	— Сашенка, извинявай, не ми се сърди, знам отношението ти към Ленин, но не бива да го идеализираш. Тогава ти беше малък, а аз съм живяла по негово време, и тогава имаше много кръв, разстрели, подземия.
	Саша се засмя.
	— Това пък не го очаквах, че след седем години раздяла с тебе ще заговорим за политика.
	— Не, Сашенка, за мен това не е политика, а е твоята съдба. Моля се на Бог да те опази. Затова си мисля какво ли ще стане след войната.
	— Добре — каза Саша, — нека първо да прогоним Хитлер, после ще решим какво да правим. А сега, мамо, ще си лягам, страшно съм уморен.
	Съблече се, легна, майка му го зави и го целуна, вече заспал.


>>	15.

	Саша и военният техник Овсяников докараха от Москва походна работилница: покрит камион с голям вагон-ремарке, в което имаше струг и машина за свредловане, работен тезгях, менгеме, комплект инструменти, поялници, компресор, електрожен. Овсяников разправяше на всички, че са получили такава прекрасна летяща работилница благодарение на Саша — понеже учили в един институт с началника на базата. Но нямаше време за възторзи. Август беше към края си, изтърваваха срока за формиране на батальона. Излезе указ за допълнителна мобилизация на запаса от 1890–1904 набори, батальонът се попълни с по-възрастни шофьори. И механикът Василий Акимович Синелшчиков бе мобилизиран, назначиха го за началник на походната работилница.
	Бързаха да изпратят поне първата рота. За командир на взвод там прехвърлиха Овсяников, с него се премести и Саша, помагаше за приемането на колите заедно с шофьора Проценко, чевръсто младо момче: умееше всичко да намери, да издейства, навсякъде имаше приятели — и в склада за продукти, и в техническия, и на нефтобазата. Юлдашев дори искаше да го направи снабдител, но командирът на първа рота Березовски се възпротиви, шофьорите се брояха на пръсти.
	Веднъж Березовски задържа Саша. При цеха имаше едно стайче, седнаха там, до старо канцеларско бюро.
	— Панкратов, чух, че сте учили в транспортния институт и сте напуснали в четвърти курс. Вярно ли е?
	— Да, вярно е.
	— Искам да ви назнача за помощник по техническата част на ротата. Тази длъжност ще ми позволи да ви представя за чин военен техник. Имате ли документ за образование?
	Този човек харесваше на Саша, заслужаваше доверие. И въпреки това Саша отговори:
	— Нямам документ.
	Березовски учудено вдигна вежди, черни също като мустаците му, докато косата му беше силно прошарена.
	— Можете да поискате от института, ако искате, ние ще пишем дотам. А още по-добре да ви командироваме до Москва, за един ден ще идете и ще се върнете.
	— Няма да отида в Москва, няма да искам нищо. Аз съм шофьор, ще си остана такъв.
	Гледаха се известно време. Най-сетне Березовски каза:
	— Ще имате официално искане от батальона: спешно да ви се дадат на ръка документите, необходими за атестация. Нямат право да откажат — искането ще е от военното ведомство.
	Явно се досещаше за нещо, сигурно и той беше патил. На неговата възраст един кадрови военен би трябвало да бъде поне подполковник.
	— Другарю старши лейтенант — каза Саша, — никога не съм служил в армията. Но не съм сигурен, че на редник червеноармеец може да се даде войнски чин против волята му.
	— На война всичко може — твърдо изрече Березовски и смени темата: — Каква кола предпочитате да получите — тон и половина, ЗИС?
	— Тон и половина.
	— Ще си изберете по свой вкус.
	Саша си избра подходяща кола, произведена през 1940 година, фактически нова, от някакво тихо градско учреждение, не беше блъскана по селски пътища. Пълен комплект инструменти, като резерва някакви дреболии, болтове, гайки, дори не им бе дожаляло за зимния изолиращ капак, явно е била в добри ръце.
	В ротата всеки се занимаваше със своята кола, на фронта с лоша кола си загубен. Искаха от командирите на взводове какво ли не, Овсяников се измъчи, защото беше услужлив, отстъпчив, печените шофьори го притискаха, биваше ги за това, а той беше плах — нали можеше да им бъде син.
	Веднъж Саша му каза:
	— Не им се давай много-много, ще ти се качат на главата.
	Но на Овсяников му липсваше характер. Пък и какво можеше да направи? И подчинените му командири на отделения бяха безсилни. В отделението на Саша командир беше Мешков, опитен шофьор, изкарал казарма, с два триъгълника в петлиците на гимнастьорката — сержант, солиден свестен чичка, никога не повишаваше тон, любимата му дума беше: „Спокойство!“ Добродушно съветваше шофьорите: „Оправяйте се сами, момчета, снабдявайте се, я го Проценко как всичко си намира.“ Уважаваха го, наричаха го по име и бащино: Юрий Иванович. Дори Чураков, най-големият кавгаджия в ротата, не се заяждаше с него.
	Чураков беше темерут, вечно недоволен от всички и всичко, нисък, широкоплещест, гледаше мрачно, недоверчиво, не говореше, а ръмжеше: „Никого няма да оставя да ме настъпва по мазола.“ Намрази нещо Митка Кузин, млад колхозен шофьор, заради неговата неопитност и несръчност, а може би му беше казал нещо накриво. Чураков го наричаше „зарзала“.
	— Ти, зарзало, откога си женен?
	— Не съм женен още.
	— Не бил женен — престорено се учуди Чураков, — вижте го, моля ви се! Ама с моми си спал, то се знае?
	— Какви ги приказвате, другарю Чураков — смути се Кузин.
	— Че какво толкова, нормална работа, щото си лично момче, нали, зарзало. Кажи тогава: как можеш да различиш млада жена от стара?
	— Ами как… Като я погледнеш в лицето, то се разбира.
	— Не, зарзало! Трябва да се провери. На младата циците стърчат, сложиш ли молив под тях, пада. А на старата висят, моливът не пада, ясно, зарзало? Като се зажениш, вземи си молив, нали си глупак, нищо друго не ти трябва, зарзала със зарзала такава!
	— Укроти се, де — каза му Юрий Иванович Мешков, — остави човека на мира.
	Но Чураков не можеше да кротува, затова си и изпати. Вдигна скандал заради една помпа. Както винаги, започна с псувни по целия гараж.
	— Какво крещиш бе? — попита го Байков, важен, високомерен шофьор, преди войната бил возил с лека кола някакъв областен началник. Беше охранен, с коремче и гладко лице, надут, язвителен, харесваше му, когато Чураков вдигаше скандали. Той също обичаше да се заяжда.
	— Какво, какво — ръмжеше Чураков, — помпата са ми сменили тия гадове! Моята беше новичка, а тая — той я пъхна под носа на Байков, — нали я гледаш, боята й е олющена, цялата е изподраскана и хич не помпи!
	— Добре, ще ти намерим друга помпа — Байков уж го успокояваше, а всъщност го насъскваше. — Цената му е… Защо се ядосваш?
	— Знам коя гадина го е взела, ще му откъсна главичката!
	С тези думи Чураков тръгна към колата на Митка Кузин.
	— Хайде вдигай седалката, зарзало!
	— Какво има, другарю Чураков, защо?! — слиса се Митка.
	— Вдигай седалката, като ти казвам! — ревна Чураков.
	Около тях се насъбраха шофьорите.
	Чураков отблъсна Митка, отвори кабината, повдигна седалката, измъкна помпата и я вдигна над главата си:
	— Е, какво! Видяхте ли? Моята помпа!
	Помпата наистина беше нова.
	— А тази е твоята! — Чураков запокити на земята старата помпа, ритна я с крак. — Вдигни я, мерзавецо! Ще те отуча да крадеш, зарзало!
	Саша знаеше: Чураков беше получил нов комплект инструменти, дори чантата беше нова, на всички я показваше, така че наистина някой му беше сменил помпата. Но не Митка. Саша лично бе приел колата на Митка. Хубава кола. Саша дори се колебаеше коя да вземе, тази, или другата. Затова беше запомнил, че и тя имаше нова помпа. И каза:
	— Другарю Чураков! Колата на Кузин я приех аз. Имаше си точно тая нова помпа.
	Намеси се Байков:
	— Макар да разправят, че си бил инженер, Панкратов, не ми се вярва да си могъл да запомниш какви инструменти е имало при всяка кола. Да не кажеш, че познаваш и гаечните ключове?
	В съседната кола седеше Гурянов, сериозен мъж, партиен член, който бил завеждащ гараж, но го мобилизирали като обикновен шофьор. Подаде се от кабината и каза:
	— В такива случаи трябва да се докладва на командира на взвода, а не да се самоволничи и да се вреш в чужда кола.
	— Ами на него така му е по-удобно — подхвърли Николай Халшин, който се включваше в разговор само когато трябваше да се защити справедливостта.
	Той харесваше на Саша: съвестен, не приказваше излишно, никога не прекаляваше с исканията си към Овсяников, не се оплакваше прекалено от колата си, единствен от шофьорите говореше на Саша на ви.
	— Я млъквай, рижав такъв! — кресна на Николай Чураков. — И ти! — обърна се към Гурянов. — Научил си се да нареждаш и заповядваш в твоя гараж, ама аз ще се оправя без тебе. Ще си взема моето! Което си е мое, вземам си го!
	— А ето го и взводния — обади се някой.
	До спорещите приближи Овсяников.
	— Какво става тук?
	— Какво, какво, нищо — озъби се Чураков.
	Овсяников не успя нищо да каже. Неочаквано, изневиделица се появи командирът на ротата Березовски.
	— Червеноармеец Чураков, защо държите такъв тон на командира на взвода?
	— Какъвто мога, такъв тон държа — измърмори Чураков и се извърна.
	— Застани мирно! — заповяда Березовски.
	Чураков го погледна объркано, поизправи се.
	— Оставете помпата!
	Чураков остави помпата наблизо.
	— Ръце по шевовете!
	Чураков изопна ръце по шевовете.
	— Военен техник Овсяников, обяснете какво става тук.
	— Гледам, карат се нещо, дойдох тук и ги питам: какво има? И вие чухте какво ми отговори червеноармеецът Чураков.
	— Разрешете да доложа, другарю старши лейтенант — солидно изрече Байков, — няма нищо особено, шофьорите се разправят — чия е тази помпа, обикновени шофьорски разправии.
	— Вижте какво е положението с помпата — нареди Березовски на Овсяников, — а червеноармеецът Чураков за грубото си поведение се наказва с три извънредни наряда. Предупреждавам личния състав: всеки трябва да уважава своя другар като боец от Червената армия. За нарушаване на дисциплината, за неподчинение на командира, за грубост ще наказвам строго. Сега действат военновременни закони, не забравяйте.
	С това конфликтът приключи. Чураков три смени чисти гаража, обикаляше с метлата, ругаеше шофьорите, задето хвърлят на пода конци за бърсане. Никой не му обръщаше внимание. Скоро щяха да потеглят за фронта. Накъде точно — никой не знаеше. Овсяников каза под секрет на Саша, че ротата им отива под разпореждането на новосформиращата се 50-а армия в района на Брянск. Там щели да им дадат и винтовки.
	Ротата се готвеше. Денем — занятия, следобед — при колите, всеки се запасяваше с каквото можеше. На два пъти идва подвижно кино, окачваха екран на стената, прожектираха стари филми: „Професор Мамлок“ — антифашистки, и „Яков Свердлов“ — когато го гледаше, Саша си помисли: имал е късмет Свердлов, че не е доживял до трийсет и седма година, инак Сталин щеше да разстреля и него.
	В навечерието преди заминаването отмениха занятията, зареждаха колите с бензин, смазваха, завинтваха, затягаха, на шофьорите раздадоха шинели, индивидуални пакети, съобщиха им номера на полевата поща. Пристигнаха интенданти от дивизията, в която ротата трябваше да достави товар. Взискателни момчета, армейци.
	В седем часа ги строиха, тръгнаха за вечеря и макар че тази вечер много хора си пийнаха, настроението беше тъжно, миролюбиво.
	Шофьорът Руслан Стрелцов, красив русокос младеж с печални сини очи, цяла вечер свири на баян. Във всяка рота имаше баян, с камион човек може всичко да си вземе. Хубаво свиреше… „Спят могилите тъмни, от слънце опалени…“ Свиреше песничката на Максим: „Де е таз улица, де е тоз дом…“ И за Железняк: „Лежи под могилка, обрасла със бурен, партизанин матрос Железняк…“ Все тъжни мелодии. А и самият Стрелцов рядко се усмихваше. Мъчно му беше — имал мерак за авиацията, трябвало да го пратят в авиационна школа, но документите му не пристигнали навреме, тикнали го в автобатальона. А можел да лети в небето.
	Мешков каза добродушно:
	— Натъжаваш ни, Стрелцов, защо не посвириш нещо по-весело.
	„Да имах златни хълми, реки със вино пълни, бих дал ги всичките за твойте ласки, за твойта власт над мен“ — засвири Стрелцов. Уж по-бодра песен, но пак звучеше тъжно. Акордите ли бяха особени, кой знае. „Хармониката плаче“ — вярно е казано.


	На другия ден рано сутринта камионите потеглиха за града. Товареха продукти, екипировки, гориво, смазочни материали. Десет камиона с най-опитните шофьори бяха изпратени в склада за боеприпаси. Чак към три часа следобед ротата се събра на определеното място по пътя от Рязан към град Михайлов, край Стенкинския совхоз. Тук я очакваха командването на батальона, походната работилница, полевата кухня.
	Обядваха. Колите се строиха по взводове в края на гората. Шофьорите застанаха пред кабините. Оттатък пътя се виждаха неожънати ниви, над тях — ята гарвани. Нямаше мъже в селото, кой да ожъне, реколтата погиваше.
	— Мирно! — изкомандва Березовски и се обърна към Юлдашев. — Другарю батальонен командир, ротата е готова за поход.
	— Другари червеноармейци — каза Юлдашев, — защитавайте храбро своята страна. Изпълнявайте дълга си пред родината. Да живее нашето социалистическо Отечество. Ура!
	— Ура! — извика ротата не съвсем задружно, още не бяха свикнали.
	Березовски извика командирите на взводове, даде заповед за реда на движението, за скоростта, за дистанцията между колите и взводовете. За първа спирка определи Захарово, края на селото.
	Шофьорите се качиха в колите, моторите забучаха.
	Ротата потегли на югозапад — към град Михайлов, Рязанска област.


>>	16.

	Сталин показа на страната как смята да воюва.
	Командващият Западния фронт, същият, на когото Сталин два дена преди войната забрани да заеме полевите укрепления на границата, бе разстрелян заедно с щаба си. Бяха разстреляни десетки генерали, командири на части и съединения. Бе обявено, че „занапред за самоволно отстъпление виновните командири ще се наказват с разстрел… Предаващите се в плен командири да се смятат за злостни дезертьори, чиито семейства подлежат на арест, а семействата на предали се в плен червеноармейци се лишават от държавни дажби и помощ… Да се разрушават и изгарят до основи всички населени места в тила на германските войски… Във всеки полк да се създадат екипи от доброволци за взривяване и подпалване на населени места. Изявили се смелчаци за храбрите им действия по унищожаване на населени места да бъдат представяни за правителствена награда.“
	Но въпреки тези страховити Сталинови заповеди германците за три седмици се придвижиха на 500–600 километра във вътрешността, Съветският съюз загуби почти един милион убити и ранени, още толкова бяха взети в плен. На 16 юли падна Смоленск. Пътят към Москва беше открит. Хитлер съобщи на целия свят, че Червената армия е разгромена, в близките няколко дни войната ще завърши с пълна победа на германското оръжие.
	Рано го съобщи. Оказа се, че Червената армия не е разгромена, тя защитаваше всяка педя земя. До Смоленск германската армия стигна вече изтощена. Наложи се ударните танкови корпуси да се отдръпнат за почивка, като бъдат заменени от пехотни части. За пръв път през всичките години войни германските войски преминаха към принудителна отбрана.
	Германското военно командване гледаше на спирането в Смоленск като на временно. Наближаваше есента, разкалването на пътищата, трябваше бързо да минат в настъпление и да нанесат удар по Москва. Това щеше да реши изхода на войната. Но Хитлер очакваше победи на северозапад и юг. Да завземе Ленинград, да се обедини с финландците, да завземе Киев, да ободри южните си съюзници: Румъния, Унгария, Италия, да завземе Украина, Донбас, да създаде трамплин за скок към Кавказ, да остави Съветския съюз без жито, въглища и нефт. В края на юли Хитлер заповяда да се готви настъпление срещу Киев. По този начин даде на руснаците два месеца да подготвят отбраната на Москва.


	На 29 юли Жуков отиде на доклад при Сталин.
	Ставката се намираше сега на улица „Киров“, в здание, от което по време на въздушна тревога хората можеха бързо да стигнат до станцията на метрото „Кировская“, превърната в бомбоубежище: беше затворена за пътници, оградена от коловозите и разделена на няколко помещения, едно от които за другаря Сталин.
	Жуков би се радвал на въздушна тревога — в бомбоубежището Сталин ставаше по-сговорчив. Но в този час германците не бомбардираха Москва, Сталин стоеше до прозореца в своя кабинет, около масата, както обикновено, седяха Молотов, Маленков и Берия, което също не хареса на Жуков — Сталин ставаше по-сговорчив и насаме. Но тази троица вечно киснеше в кабинета му.
	Жуков разгъна картата на масата, докладва обстановката. Настъплението на германците срещу Киев може да има катастрофални последствия: войските от Югозападния фронт ще бъдат обкръжени. Сталин бавно се разхождаше из кабинета, от време на време спираше до масата, разглеждаше картата, после седна пред нея.
	— Какво предлагате?
	— Трябва незабавно да оставим десния бряг на Днепър и да организираме отбрана на левия.
	Сталин вдигна тежкия си поглед към Жуков:
	— Ами Киев?
	— Ще се наложи да напуснем Киев.
	Сталин стана, рязко избута креслото, разходи се из стаята, пак седна, взе един молив.
	— Продължете доклада.
	Жуков му посочи на картата една точка близо до Москва.
	— Германците могат да използват по-късно Елнинската дъга за настъпление срещу Москва. Трябва да се организира контраудар за ликвидиране на тази дъга.
	Сталин хвърли молива на масата.
	— Какви ти контраудари, какви са тия глупости?!
	Той помълча и изведнъж с неочаквано писклив глас закрещя:
	— Как можа да ви хрумне да предадете на врага Киев?
	— Другарю Сталин… — Гласът на Жуков пресекваше. — Ако смятате, че съм способен да дрънкам глупости, тогава нямам какво да правя тук… Тогава, другарю Сталин… Моля да ме освободите от длъжността началник на Генералния щаб и да ме пратите на фронта. Изглежда там ще има повече полза от мен…
	Сталин се извърна.
	— Така ли поставяте въпроса?! Нищо, можем да минем и без вас. Вървете! Ще ви повикам, когато трябва. Вземайте си хартишките!
	И избута по-далеч простряната на масата карта.
	Жуков излезе. Сталин пак се заразхожда из кабинета.
	Пръв наруши мълчанието Молотов:
	— Никакви варианти, никакви предложения, да се предаде Киев и толкоз!… Възмутително!
	— Хрушчов и Кирпонос са го надумали — каза Берия, — искат да се окопаят на левия бряг, така ще им е по-лесно.
	Сталин натисна копчето на звънеца. Влезе дежурният генерал, Сталин му продиктува телеграма:
	— „Киев. За Хрушчов. Предупреждавам ви, че ако направите макар и една стъпка за отвеждане на войските на левия бряг на Днепър, всички вас ви очаква жестоко наказание, като страхливци и предатели.“
	Сталин подписа телеграмата.
	— Изпратете я веднага.
	И отново закръстосва кабинета. Не слушаше какво си говорят Молотов, Маленков и Берия. Мислеше. Напуснаха Минск, Рига, Вилнюс, Лвов, Кишинев, Смоленск, сега искат да напуснат Киев, утре ще предложат да се предаде Ленинград. Всеки предаден град е удар по сърцето на народа, всяко поражение отслабва волята му за съпротива, отслабва вярата му във вожда. И във вестниците ден след ден излизат едни и същи съобщения: нашите войски оставиха еди-кой си град… Какво си мислят съветските хора, като четат това?
	Сталин насочи пръст към Маленков.
	— По-широко пропагандирайте героизма на съветските хора. Съобщенията за героични постъпки на наши червеноармейци и командири трябва да станат основно съдържание на всички средства за информация. Съветският народ трябва да знае, че ние громим и ще разгромим фашистката сган. Това трябва да се внушава на народа всеки ден, всеки час.
	— Слушам, другарю Сталин, сега ще дам разпорежданията си — отговори Маленков и излезе от кабинета.
	Дежурният генерал докладва:
	— Другарят Ворошилов от Ленинград.
	Сталин вдигна слушалката.
	— Е, какво става там?
	Мълчаливо го изслуша, после каза:
	— Сега ще ти продиктувам указание, за теб се отнася… Пишете — нареди той на дежурния генерал: — „Говори се, че германските мерзавци изпращат пред войските си старци, старици, жени, деца. Говори се, че сред болшевиките са се намерили хора, които смятали за невъзможно да употребяват оръжие срещу подобни делегати. Ако сред болшевиките има такива хора, те трябва да бъдат унищожени на първо място, защото са по-опасни от германските фашисти. Моят съвет е да не се изпада в сантименталност, а по врага и по неговите помощници, волни или неволни, да се нанасят жестоки удари. Бийте германците и техните делегати, които и да са те, косете враговете, независимо дали по своя или по чужда воля са станали врагове.“
	Сталин завърши диктуването.
	— Изпратете го веднага до всички командващи фронтове.
	После каза в слушалката:
	— Чу ли какво казах? Всичко ли чу? Разбра ли какви болшевики имам предвид? Да, да, именно! Много добре, че си разбрал.
	Той тресна слушалката и пак се заразхожда из кабинета. Тоя глупак Клим го откъсна от главната му мисъл… Защо трябва да предават Киев? На югозапад са събрани най-добрите войски, нали именно там ТОЙ очакваше главния удар. Нали ТОЙ бе забранил да отстъпват! А сега отстъпление МУ предлага началникът на Генералния щаб! Позор! Не МУ е нужен такъв началник на Генщаба!
	Отново натисна копчето на звънеца, нареди на дежурния генерал да извика Жуков.
	Жуков дойде.
	— Вижте какво, другарю Жуков — каза Сталин, — ние се посъветвахме и решихме да ви освободим от задълженията на началник на Генералния щаб. На това място ще назначим Шапошников. А вас ще ви използваме в практическата работа. Имате опит в командването на войски в бойна обстановка. В действащата армия ще бъдете много по-полезен.
	— Закъде ще заповядате да замина?
	— Докладвахте ми за операция край Елна. С нея се заемете. Разбира се, ще останете заместник на народния комисар по отбраната и член на Ставката.
	— Разрешете да напусна?
	— Предайте работата на Шапошников и заминавайте.
	След снемането на Жуков никой в Генщаба не посмя дори да гъкне за предаване на Киев и за отвеждане на войските от десния бряг на Днепър.
	След една седмица Сталин се обяви за Върховен главнокомандващ.
	И все пак отстраненият от висшето ръководство Жуков намери мъжество в себе си и на 19 август телеграфира на Сталин от Гжатск:
	„Противникът хвърли на юг всички свои ударни подвижни и танкови части. Замисълът му: с удар в тил да разгроми армиите от Югозападния фронт. Необходимо е да се нанесе удар по фланга на противника, веднага щом той започне да изпълнява замисъла си.“
	Отговорът беше такъв:
	„Придвижването на германците е възможно. За неговото предотвратяване е създаден Брянският фронт начело с Ерьоменко. Вземат се и други мерки. Надяваме се да предотвратим придвижването на германците. Сталин. Шапошников.“
	Тази телеграма не задоволи Жуков и той се обади на Шапошников. Той му каза направо:
	— Брянският фронт няма да може да пресече вероятния удар. Но в разговор със Сталин Ерьоменко обеща да разгроми противника.
	Това беше вярно. Ерьоменко се бе държал самоуверено пред Сталин, бе отговарял находчиво на въпросите му за причините за неуспехите. По повод на движението на Гудериан към Киев бе казал:
	— Искам да разбия този подлец Гудериан и то се знае, ще го разбия в близките няколко дни.
	Сталин бе разговарял с него дружелюбно. След излизането на Ерьоменко бе казал:
	— Ето го човека, който ни е нужен в тези сложни условия.
	Поведението на Ерьоменко МУ импонираше. Твърд, решителен, малко хитряга като всеки хохол, но послушен. И Жуков е послушен, но извръща поглед, показва, че послушанието му е принудително. Присъствието на Жуков е _тягостно_: сигурен е, че като пълководец превъзхожда другаря Сталин, не разбира, че военната стратегия е преди всичко политика, от която Жуков нищо не разбира. ТОЙ не би търпял ничия вътрешна съпротива, но търпеше Жуков — той беше единственият човек, който МУ внушаваше чувство за стабилност. И това ГО потискаше — ТОЙ беше свикнал да разчита само на себе си. Като отстрани Жуков, се освободи от това душевно неудобство. Жуков е нужен, но на разстояние. Жуков има тежка ръка, също като НЕГО Жуков не щади хората, не мисли за загубите, ще изпълнява неговите поръчения в най-сложни участъци. Тук ще дойде Ерьоменко. Ще разгроми, както обеща, Гудериан и тогава ТОЙ ще може да го назначи за началник на Генщаба.
	Ерьоменко не разби Гудериан нито в близките няколко дни, нито в следващите. Германците успешно напредваха на юг. Ерьоменко бе ранен, докараха го в болницата, в зданието на Тимирязевската селскостопанска академия. Там го навести Сталин, като с това му показа, че продължава да го цени: само заради раняването Ерьоменко не е могъл да изпълни обещанието си. ТОЙ не се лъже в хората.
	На 11 септември Сталин нареди на Кирпонос: „Киев да не се оставя, мостовете да не се вдигат във въздуха.“
	След една седмица, на 19 септември, Киев падна. Бяха пленени 665 хиляди съветски войници и офицери.
	Кирпонос и неговият щаб загинаха в бой.
	— Смел човек беше — каза за Кирпонос Сталин, — народът ще тачи паметта му.
	А Хитлер, окрилен от победата, даде заповед за настъпление срещу Москва. Но в боевете за Киев бе загубил два месеца, август и септември. Тази загуба се оказа фатална.


>>	17.

	В деня на германското нападение срещу Съветския съюз по лондонското радио държа реч премиер-министърът на Англия Уинстън Чърчил.
	„През последните 25 години никой не е бил по-последователен противник на комунизма от мен. Няма да си взема обратно нито една дума, казана за него. Но всичко това бледнее пред разгърналите се пред очите ни събития. Миналото с неговите престъпления, безумства и трагедии изчезва. Аз виждам руските войници, застанали на прага на своята родна земя, да охраняват нивите, които бащите им са обработвали от незапомнени времена. Виждам ги как охраняват домовете си, където техните майки и съпруги се молят — да, защото настъпват времена, когато всички се молят… Аз виждам как към всичко това настъпва гнусната нацистка военна машина с нейните накипрени, дрънчащи с шпорите си пруски офицери, току-що усмирили и вързали ръцете и краката на десетки страни. Виждам сивата, послушна маса свирепи хунски нашественици, връхлитаща като облаци пълзящи скакалци. Виждам в небето германски бомбардировачи и изтребители, зарадвани, че са намерили, както си мислят те, лесна и сигурна плячка.
	Зад цялата тази шумотевица и гръмовност аз виждам шепа злодеи, които планират, организират и навличат на човечеството тази лавина от бедствия.
	Ние трябва да кажем думата си веднага, без да се бавим нито ден. Изпълнени сме с решимост да унищожим Хитлер и всички следи от нацисткия режим. Нищо не може да ни спре да го направим, нищо. Ние никога няма да започнем преговори с Хитлер или с когото и да било от неговата шайка. Ние ще се сражаваме с него по суша, по море, по въздух, докато с Божията помощ не избавим земята дори от сянката му и не освободим народите от неговото иго. Всеки човек или държава, които тръгват с Хитлер, са наши врагове. Всеки човек или държава, които се борят срещу нацизма, ще получат нашата помощ.
	Делото на всеки руснак е дело на свободните хора и свободните народи по всяко кътче от земното кълбо. Ще удвоим усилията си и ще се борим заедно, колкото ни стигат силите и животът.“
	Два дни по-късно подкрепата си за Съветския съюз заяви президентът на Съединените американски щати Рузвелт.
	Ето че МУ потрябва Литвинов. Добре стори, като му запази живота.
	Литвинов седи пред НЕГО. Поскрьобишев донесе чай, бисквити. Донесе и един малък плик, сложи го на масата до подноса.
	— Какво е това?
	— Спешно от Ленинград, от другаря Жданов.
	— Какво му е спешното?
	— Не знам. Пише: „Да не се отваря, да се връчи лично на другаря Сталин.“
	— Добре, ще го видя. После.
	Сталин отиде в задната стая, донесе бутилка коняк, ливна си малко в чая, изцеди лимон, попита с поглед Литвинов да му налее ли. Литвинов благодари и отказа. Сталин все така бавно затвори бутилката, занесе я обратно, върна се, седна до масата, разбърка чая си, отпи, погледна Литвинов. Остарял е, побелял е, но е все така тежък, пълен, със същия невъзмутим поглед зад стъклата на очилата: нито тържествуване, нито упрек. От старите другари, от приятелите на младостта всъщност остана само той, всички са унищожени — и онези, които бяха до НЕГО, и онези, които бяха до Литвинов. И самият Литвинов, разбира се, всеки ден бе очаквал да го арестуват. И нито веднъж не се обърна към НЕГО. Бъбреше само с жена си, хитро бъбреше, уж по адрес на Молотов, тоя стар, опитен конспиратор.
	— Хитлер нападна първо Франция, това е вярно — започна Сталин. — Но защо я нападна? Защото подписа с нас договор за ненападение. А ако не бяхме подписали договор за ненападение, Хитлер щеше да нападне Съветския съюз още миналата година, когато не бяхме готови за война. Сега е принуден да държи в окупирана Европа десетки дивизии, а тогава щеше да ни нападне с всичките си сили. И щеше да е вече в Москва. И ние с тебе нямаше да седим тук и да си пием чаеца. Как мислиш, ако Хитлер ни беше нападнал миналата година с всичките си сили, и то под аплодисментите на Франция и Англия, щяхме ли с тебе да пием чай тук?
	Той спря тежкия си поглед на Литвинов. Какво ще отговори? Ще заспори ли? Не, няма да спори. Дипломат е.
	— Разбира се, нямаше да пием чай тук — отговори Литвинов.
	Сталин отмести погледа си от него, отново разбърка чая си, отпи, отново заговори:
	— Хитлер стигна до Смоленск и се задъхва. Тъпче на едно място край Ленинград, Одеса, дълго ще се мотае там. Блицкригът се провали, това е ясно на целия свят. Сега от Чърчил и Рузвелт ние искаме не красиви думи, а реална помощ. Спомням си приказките на Чърчил: „Задушаването на болшевизма е най-голямото благо за човечеството.“ Негови думи са, нали?
	— Да. Но за него фашизмът е първостепенният враг. И той вече воюва с Германия. Въпросът за помощ за Съветския съюз, мисля, е безспорен за него.
	— Реалната помощ е един втори фронт — каза Сталин.
	— Докато Америка не се включи във войната, Чърчил няма да открие втори фронт.
	— А дали Чърчил няма да ни предаде?
	— Разбира се, той се страхува от победа на Съветския съюз, но в неговите представи това е далечна работа. Сега той иска поражението на Хитлер.
	Сталин допи чая си, отмести чашата.
	— А какво представлява Рузвелт?
	— Рузвелт… Религия, морал, нравственост и тем подобни. Но неговото отношение към Хитлер е известно. И на него може да се разчита. Америка в най-скоро време ще се включи във войната. Тя няма да допусне господството на Хитлер в Европа и на Япония в Азия.
	— Чърчил, Рузвелт… Кой от двамата е по-силен като личност?
	— Рузвелт е по-мек.
	Сталин стана. Стана и Литвинов.
	— Ето какво, другарю Литвинов — каза Сталин, — мисля, че достатъчно си почивахте, а? Сега не е време за почивка, другарю Литвинов, ще те назначим за заместник на Молотов. Ако потрябва, ще отидеш посланик в Америка.
	Литвинов излезе.
	Сталин посегна към звънеца. Погледът му се спря на плика от Жданов. Скъса восъчния печат, отвори го.
	В плика имаше три германски листовки. Сталин взе първата. И веднага видя снимката на Яков…
	Сталин тежко се отпусна в креслото. Сбъднаха се най-лошите му опасения: Яков е пленен, синът му е в плен. Германците съобщават за това на целия съветски народ, на цялата Червена армия. И ще направят с Яков всичко, което пожелаят, ще го накарат да подпише всичко, което пожелаят. На снимката Яков е весел, разхожда се с двама германци из някаква гора, вглежда се в лицето на единия, оживено му говори нещо. И под всичко това — следният текст:
	„Това е Яков Джугашвили, по-големият син на Сталин, командир на батарея от 14 гаубичен артилерийски полк от 14 бронетанкова дивизия, който на 16 юли се предаде в плен край Витебск заедно с хиляди други командири и бойци… За да ви наплашат, комисарите ви заблуждават, че германците се държат зле с пленниците. Собственият син на Сталин доказа с примера си, че това е лъжа. Той се предаде в плен, защото всяка съпротива на германската армия е безполезна.“ И на обратната страна: „Пропуск за плен. Приносителят на настоящето, понеже не желае безсмислено кръвопролитие за интересите на чифути и комисари, преминава на страната на германските въоръжени сили.“
	На другата листовка Яков явно бе сниман в лагер или на сборен пункт, с шинел, заобиколен от германци, които го зяпат любопитно. На третата Яков усмихнат (усмихва се, говедото!) чете нещо, до него е седнал красив, охранен германски офицер.
	И текст: „Следвайте примера на сина на Сталин! Той се предаде в плен. Жив е и се чувства много добре. Защо вие искате да отидете на смърт, щом дори синът на вашия вожд се предаде в плен? Мир на измъчената родина! Забий щика в земята!“
	На обратната страна ръката на Яков бе написала: „Скъпи татко! Аз съм в плен, здрав съм, скоро ще ме изпратят в един от офицерските лагери в Германия. Отношението е добро. Желая ти здраве. Поздрави на всички. Яков.“
	Сталин събра листовките, прибра ги в плика.
	Говедо! „Отношението е добро…“ Мерзавец! Опозори баща си, армията, нанесе вероломен удар на своята родина. Принудили ли са го? Измъчвали ли са го? Възможно е. Но защо се е предал? Защо не се е застрелял? Имал е оръжие! Уплашил се е! Страхливец!
	ТОЙ никога не беше го обичал, дори не беше го виждал, докато милото МУ зетче Альоша Сванидзе, тоя мизерник, не го доведе в Москва. Нарочно го доведе, за да ГО ядоса… Мълчалив, чужд, муден, никаква гордост, ожени се, роди му се момиченце, което умря, разведе се, опита да се застреля, не улучи, не съумя дори да се застреля. Заради женска се опита да се застреля, а сега, _сега_, когато е ставало дума за чест, не е пожелал да се застреля. После се ожени пак, за одеска еврейка, изоставена от мъжа си танцьорка, не можа ли да си намери скромно руско момиче? Фустата, значи, му беше по-скъпа от репутацията на баща му. Негодник! Неговият собствен син да се предаде в плен. „Отношението е добро“! Мерзавец! Какво пък, толкова по-зле за него. Един владетел не може да изпитва никакви сантименти по отношение на собствените си деца. Иван Грозни и Петър Велики са убили синовете си, и правилно са постъпили.
	Сталин натисна копчето на звънеца, попита влезлия Поскрьобишев:
	— Кой чака там?
	Поскрьобишев сложи пред него листче с имената на хората, които чакаха да ги приеме.
	Сталин отбеляза на списъка кого и в какъв ред да пускат при него, нареди:
	— За седем вечерта повикайте Берия.
	Поскрьобишев, който като никой друг познаваше шефа си, предупреждаваше всеки, който влизаше в кабинета:
	— Нервите му са на скъсване.


	В седем часа дойде Берия. Сталин още разговаряше с Шапошников и Василевски, мълчаливо подаде на Берия плика с листовките, той седна и започна да ги чете. Шапошников и Василевски събраха картите от масата и си тръгнаха.
	— Какво ще кажеш? — попита Сталин.
	— Изглежда снимките са истински. Не ми прилича на гримиран като Яков актьор — отговори Берия.
	— И аз виждам, че не е актьор! — избухна Сталин. — Защо получих листовките от Жданов? Само край Ленинград ли са разпръсквани?
	— Не, разпръскваха ги навсякъде. Ние имаме от тях.
	— Защо не ми докладва?
	— Не знаех как да ви го кажа, другарю Сталин.
	Сталин удари с юмрук по масата.
	— Криели сте?
	— Обмисляхме какви мерки да вземем, преди да ви докладваме.
	— И какво измислихте?
	— Трябва да разберем къде е сега Яков. Германците, то се знае, го охраняват внимателно. При масовото придвижване на военнопленници е трудно да го намерим.
	— А ако го намерите след месец, след два, след година?
	— Ще се постараем да организираме бягството му.
	Сталин стана, както обикновено, се разходи из кабинета.
	Бягство… Хиляди наши военнопленници не могат да избягат, а синът на Сталин успял. Кой ще повярва? Народът ще каже: Сталин се е спазарил с Хитлер, спасил е синчето си. Какво доверие може да има после народът в другаря Сталин?
	Той спря пред Берия.
	— Щом научите къде е Яков, веднага ми докладвайте. Трябва да лишим германците от възможността да използват името му във вреда на нашата армия, на нашата страна.
	Берия стана.
	— Жена му — в затвора, в единична килия — добави Сталин.
	— А дъщеря му?
	— Дайте я на Светлана, тя ще реши, може да я отведе при старите.


>>	18.

	След един месец кръвопролитни боеве в района на Брянск 50-а армия излезе от обкръжение на източния бряг на Ока в района на Бельов, след като изгуби значителна част от личния си състав и техниката. „Катюшите“ дадоха последен залп по врага, после бяха принудени да ги унищожат — бяха свършили снарядите и горивото. В началото на ноември под натиска на противника армията отново отстъпи и се закрепи на рубежа Дубна-Плавск. На авторотата под командването на старши лейтенант Березовски бе наредено да закара тежкоранените в тила, във фронтовата евакуационна болница.
	В ротата бяха останали четирийсет и два камиона, от командния състав освен Березовски само командирът на взвод Овсяников. Березовски каза на Саша:
	— Ще трябва да помогнете, Панкратов. Виждате, нямаме нито старшина, нито политрук, нито взводни командири. Назначих за мой помощник Овсяников, той няма да се справи с цялото стопанство. Поемете техническата част. Щом ни изпратят помощник по техническата част, ще ви освободя.
	Березовски беше съвсем отслабнал, почернял, беше контузен и чуваше зле, все искаше да му повтарят, придържаше с пръсти клепача си, който потреперваше.
	Работата на Саша не се разрасна кой знае колко. Работилницата беше оцеляла, оцелял беше и Василий Акимович, един знаещ механик. И шофьорите, макар и опитни, печени, и по-рано често търсеха съвета на Саша, а сега вече се държаха с него като с началник. Саша и сега нямаше чин, наричаха го или „инженера“, или по фамилното име: Панкратов. А Николай Халшин продължаваше да му говори на ви.
	Почистиха колите, преметоха каросериите, натрупаха слама, намериха брезент колкото можаха, приеха ранените, събраха се в определения пункт, заредиха с бензин, получиха продуктите, качиха в кабините лекаря, фелдшера, медицинските сестри и потеглиха. В първата кола пътуваше Березовски, накрая — Овсяников, Саша и подвижната работилница.
	Неочаквано падна мъгла, германците не летяха, тъй че на втория ден авторотата закара ранените в болницата.
	Фронтовите тилове бяха разположени в малко градче, четирийсет и два камиона не могат да се скрият от германската авиация, още повече че фронтовите учреждения имаха и свои. Ротата се разположи в трите близки селца, в едното старши беше Овсяников, в другото — Саша, а в третото Гурянов — бившият завеждащ гараж, партийният член.
	Березовски остана в града да чака нареждания закъде да тръгват, какво ще карат. С него беше шофьорът Проценко, пробивно момче — трябваше да се търсят резервни части, материали, гориво, смазочни материали, хранителни продукти.
	След тежките септемврийски и октомврийски боеве, след обкръжението и излизането от обкръжение, след много лутане по селските пътища и прекосяване на реки по набързо построени срутващи се мостове, след като загубиха повече от половината рота, след отстъплението покрай изгорени села, през разрушени градове, по пътища, задръстени от бежанци с деца, колхозни обози, стада добитък, ранени бойци с окървавени, почернели, прашасали бинтове, артилерия, бензиновози, щабни коли, под непрекъснати бомбардировки, когато не винаги и не всеки успяваше да изскочи от кабината и да хукне към полето, за да се просне на земята, след влаченето на ранени другари към колите на оцелелите, след копаенето на гробове — след всичко това животът в тихото селце беше същински рай.
	Проценко им намираше тютюн, сухи дажби, а хазаите си имаха картофи, краставици, зеле. В близката гора бяха струпани приготвени от миналата година дърва, шофьорите ги разкараха по къщите, подредиха ги на камари — значи, и водката се намери. Имаше и баня. Живот ли е, чудо ли е. Само че беше за кратко.
	На седмия ден Проценко докара Березовски до къщата на Саша, а той тръгна из селото да събира шофьорите.
	— Аз ще поприказвам с шофьорите, а вие ми намерете място за пренощуване.
	— Ако искате, може и тук, има два кревата.
	Березовски си свали фуражката, шинела, окачи ги на куката до вратата, приседна на кревата, запали цигара.
	— Бях при Овсяников и Гурянов. Техните коли са готови. А вашите?
	— Всички са в движение.
	Като изтръскваха на стълбището снега от ботушите си, в къщата влизаха шофьорите, докладваха: еди-кой си се явява. Березовски ги поглеждаше мълчаливо.
	Най-сетне се събраха всички.
	Березовски угаси фаса в чинийката.
	— Седнете, кой където е. Само не пушете, че аз вече задимих тук.
	Някои приклекнаха до стената, други останаха прави.
	— Утре в шест нула-нула потегляме. По пътя ще съобщя къде ще товарим. Тук няма да се върнем повече. Въпроси?
	— Какво става със зимната екипировка, другарю старши лейтенант? — попита Байков. — Зимата фактически настъпи.
	— Ушанки, валенки, ватенки, подплатени панталони, ръкавици ще получим на мястото, където отиваме, там ще ги раздадем. Други въпроси? Няма! — Той се обърна към Саша. — Вие искате ли да добавите нещо?
	— Моторите са поизстинали — каза Саша, — за сутринта не е зле да си приготвим по една кофа гореща вода. И друго: да не си забравите по къщите лопатите, брадвите, буксирните въжета.
	— С желязна лопата се чисти трудно — изказа съмненията си Василий Акимович, — трябват ни дървени. Проста работа е: разцепваш една тояга, мушваш парче шперплат и заковаваш с пирони. И толкоз.
	— И толкоз — имитира го Чураков, — ама откъде шперплат?
	— Ела, ще ти дам.
	— Много ли шперплат имате? — попита Березовски.
	— Ще се намерят два листа — уклончиво отговори Василий Акимович.
	— Запазете ги за другите от ротата. Имате ли още въпроси?… Значи, повтарям: в шест нула-нула потегляме. Вие сте свободни. Проценко, донеси ми багажа тук.
	Шофьорите си тръгнаха.
	Проценко се върна с малък куфар, вещева торба и пакет. Поясни — в пакета имало сельодка.
	— Благодаря, свободен си. Утре в пет ще минеш да ме вземеш.
	Березовски си разкопча колана, свали портупея, пъхна под възглавницата един пистолет в кобур, разкопча яката на ризата си, смъкна ботушите, размота партенките.
	— Ще се намери ли къде да ги изсуша?
	— Разбира се, дайте ги.
	— Поръчайте и да възварят вода, да пийнем чай.
	— Искате ли да хапнем нещо топло? Може да помолим за пържени яйца.
	— Към сельодката е най-добре да се сварят картофи, ако има.
	Саша отиде в кухнята, просна на зиданата печка партенките, помоли хазайките си, две самотни старици, да сложат чайника, да сварят картофи. Те се разшетаха. Бяха благодарни на Саша: не само им докара цял камион дърва, но и ги наряза заедно с един колега, нацепи ги, сега за цяла зима бяха подсигурени с топливо, нямаше да измръзнат.
	Саша се върна в стаята.
	На масата имаше издута алуминиева манерка в сукнен калъф, естествено водка. Върху разстлан вестник Березовски нарязваше едрата, тлъста сельодка.
	— Виждате ли каква сельодка имат тиловаците — залом се казва. Опитвали ли сте от нея?
	— Случвало се е.
	— Ръцете ми са мазни, извадете от моята торба буркана с маслото и хляба. Хем ще го нарежете.
	Лампата, направена от сплескана артилерийска гилза, пушеше. Саша подряза фитила с ножица, огънят запламтя по-равномерно.
	Бабичките донесоха чаши, вилици, лъжици, чинии с кисели краставички, кисело зеле, лучец, а след някое време и тенджера, покрита с пешкир — топлите картофи.
	— Яжте, наздраве.
	Березовски кимна към манерката:
	— Наливайте, Панкратов. А аз трябва да си измия ръцете.
	Пръстите му трепереха, когато взе чашата.
	— Първата се пие за победата.
	Пиха.
	— А, бива — разкърши рамене Березовски.
	Улови с вилицата парче сельодка, хапна, повдигна вежди.
	— Отдавна не бях ял такава. Харесва ли ви, Панкратов? Вкусна е, а?
	— Много — похвали я Саша.
	Березовски свали пешкира от тенджерата, облъхна ги ароматната пара от горещите картофи. Сложи картофи на себе си, на Саша, отново покри тенджерата.
	— Да не изстинат. Наливайте. Кога ще се случи пак да си пийнем с вас, Панкратов? След победата може би. Как мислите?
	— Може и по-рано да се случи.
	— По-рано ли? Знаете ли какви са последните събития на фронта?
	— Германците пак са преминали в настъпление.
	— Да, преминали са. На нашия фронт действа танковата армия на Гудериан.
	Той подхвана с пръсти клепача си, отпусна лакти на масата, погледна Саша изпод вежди.
	— Сега слушайте внимателно, Панкратов. Вие изпълнявате задълженията на помощник по техническата част.
	— Какъв помощник по техническата част — позасмя се Саша, — така, при нужда.
	— Изпълнявате ги, изпълнявате ги. И като помощник по техническата част трябва да знаете задачата. А задачата е такава. На ротата е възложено да натовари зимни екипировки, продоволствие и оръжие. Сега ще ви покажа железопътните спирки, откъдето трябва да вземем товара.
	Березовски извади от планшета си карта, разгъна я на кревата.
	— Ето тук е град Михайлов.
	— Да, ходил съм там.
	— От Михайлов на юг се спуска железница, ето тази отсечка: Михайлов е на север, Павелец — на юг. Между тях са въпросните спирки, където _уж_ ни чакали вагоните. Но… — Той бавно, отчетливо и натъртено произнесе: — Град Михайлов е зает от войските на Гудериан, в Скопин има негова подвижна група.
	— В Скопин?
	— В сведенията на Информбюро няма такова съобщение, но хазаинът на жилището, където бях отседнал, се обади в Скопин по телефона и телефонистката му каза: „При нас са германците… Пиянстват… Вземат зимните дрехи на жителите…“ А в нашия тилов щаб не знаят това. Ето ви го прехваленото войсково разузнаване. Какво значение има това за нас ли? Следното значение: германците са могли да стигнат до Скопин само през Павелец. Значи и Павелец е завзет от тях. Следователно цялата железопътна отсечка между Михайлов и Павелец е в ръцете на германците. Къде ще товарим?
	— Защо тогава отиваме там? — попита Саша.
	— И аз поставих в щаба този въпрос. Отговориха ми: „В Скопин няма германци, това са хорски измислици. В Михайлов са се появявали германски мотоциклетисти, но са прогонени. Така че тръгвайте и товарете.“ Добре! Да речем, ще стигнем, ще натоварим. Накъде трябва да поемем после? На разположение на Двеста трийсет и девета стрелкова дивизия в района на гара Узловая. Вижте къде е. — Той му показа на картата. — Виждате ли? На север! Но ако Гудериан е стигнал до Михайлов, значи до Узловая не може да се стигне. Как да се промъкнем? По въздуха ли? В щаба ми отговарят: „До Узловая има път, ние сме във връзка с тях. Изпълнявайте заповедта на командването.“ Какво е предизвикало тази заповед? Ето какво…
	Той извади цигара, запали я от газеничето, продължи:
	— Двеста трийсет и девета дивизия е предадена на Петдесета армия. Тази дивизия трябва да се снабди със зимни екипировки и всичко останало. Как да се направи това? Много просто. И нашата авторота пристига от Петдесета армия и пак там трябва да се върнем. Ами връщайте се. А пътем ще вземете товара за Двеста трийсет и девета дивизия. Така се крият зад нашия гръб. Ако ги питат, ще представят документите: изпратена е авторота номер… При ешелон номер… Вагоните — номера… Товарителници — номера… Дума не могат да им кажат. Всичко са изпратили, всичко са натоварили… Ама не било стигнало, прощавайте, война е. Но ние изпълнихме заповедта. Та така, Панкратов. Пак добре, че успях да измъкна от тия гадове продукти за пет денонощия, по три зареждания бензин за всяка кола, дадоха ни още една медицинска сестра, оставих я при Овсяников, ще я видите, буквално дете. Дадоха и двайсет винтовки за цялата рота. Край Брянск я карахме на ръкопашен, сега сме въоръжени, всеки трети има винтовка „Мосин“ модел 1891–1930 година. Ще победим всички!
	Березовски прибра картата в планшета, наля водка, пи, без да дочака Саша.
	— Та такива работи, Панкратов! Сметката ни вече отдавна възлиза на милиони, какво са в общодържавен мащаб някакви си там петдесет души?… — Той погледна Саша с присвити очи. — _Такива_ хора ни ръководят днес, Панкратов. _Онези_ хора вече ги няма. Останаха само стиховете за _онези_ хора…
	Той прихвана клепача си с ръка и с глух глас издекламира:
P>
	В атаките сурови
	накрай аз виждах как
	стопеното олово
	поглъщаше юнак…
P$
	— Знаете ли чии са тези стихове?
	— На Уткин. „За смъртта на Есенин“.
	— Вярно. На Уткин са… Та тъй, Панкратов, с онези, юнаците, съм воювал рамо до рамо, тях вече ги няма. А когато бяха _онези_, и Деникин, и Колчак, и Юденич, и Врангел, и чехословаците, и германците в Украина, и французите в Одеса, и англичаните в Архангелск, и японците в Далечния изток не можаха да се справят с босата, гола, гладна и обезоръжена Червена армия! А сега воюваме само с Германия, а германците са вече край Москва. Знаете ли писателя Панаит Истрати?
	— Чел съм „Кира Киралина“.
	— Добър писател, балканският Горки. Та тъй, той е казал за _онези_: „Златният фонд на руската революция“. Къде е сега този златен фонд? На негово място дойдоха _тези. От горе до долу._ Затова докараха Русия до това положение, затова пращат хората на смърт.
	Саша си спомняше: „златен фонд на руската революция“ Панаит Истрати бе нарекъл опозиционерите, които през двайсетте години се бяха борили срещу Сталин и през трийсетте бяха унищожени.
	— Приличате ми на кадрови военен, другарю старши лейтенант. Защо имате толкова нисък чин?
	Березовски си сложи още картофи, намаза ги с масло.
	— Яж, докато не са изстинали. Забелязали ли сте, Панкратов, картофите, сварени в чугунена тенджера в руска печка, имат съвсем различен вкус от картофите, сварени в Москва на газов котлон? Нали сте от Москва?
	Саша се засмя.
	— От Москва съм, но не знам кои картофи са по-вкусни.
	— И отдавна ли сте напуснали Москва? — неочаквано попита Березовски.
	— Отдавна — кратко отговори Саша.
	— Така си и мислех — каза Березовски, — та ето, отговарям на въпроса ви. Воювах през гражданската, партиен член съм от деветнайсета година. Днес съм музейна рядкост. Учих инженерство, работих в автозавода в Горки. При атестацията като командир от запаса получих чин старши лейтенант и с него си останах. — Той се надигна. — Хайде да си лягаме, Панкратов, утре тръгваме рано. Ще поведем хората в последния, решителен… Аз ще замина по-рано, ще се срещнем в село Фофаново, при Овсяников.


>>	19.

	На 2 октомври на бюрото на Сталин сложиха заповедта на Хитлер: „Днес най-сетне е създадена предпоставка за последния огромен удар, който още преди настъпването на зимата трябва да доведе до унищожаването на врага. Цялата подготовка, доколкото това бе по човешките сили, е завършена. Сега започва последното решаващо сражение за тази година.“
	Към Москва напредваше половината от цялата съсредоточена в Русия германска армия. Операцията носеше кодовото име „Тайфун“. На 3 октомври падна Орел, на 6-и — Брянск, на 7-и — Вязма, където бяха обкръжени шестстотин хиляди бойци и командири, почти толкова, колкото бяха пленени през септември край Киев.
	По заповед на Сталин в бой се хвърляха новосформирани и зле обучени части. В атака се изпращаха неопитни войници, още неуспели да схванат как се държи винтовка.
	Същите тези дни московската кинохроника засне сюжета: „Цветът на интелигенцията и работническата класа заминава за фронта.“ Лица без усмивки, прошарени коси. Писатели, художници, музиканти, актьори, строители от метрото, записали се доброволци в дивизията за народно опълчение, неумело маршируваха, построени в колони. Дивизиите на опълчението бяха пометени за няколко денонощия.
	На 7 октомври в Москва долетя извиканият от Сталин Жуков. След като проведе успешно операцията край Елня, той организира отбраната на Ленинград и не пусна врага в града. Сега начело на Западния фронт му предстоеше да защитава Москва.
	Измършавял, блед, със зачервени от безсъние очи, Жуков направо от летището пристигна в апартамента на Сталин. Той беше настинал, също изглеждаше зле, в кабинета седяха Молотов и Берия. Сталин с кимване посочи на Жуков едно кресло.
	— Ще успеят ли германците скоро да повторят настъплението срещу Ленинград?
	— Мисля, че не. Укрепват предния край на отбраната. Явно танковите и моторизираните войски са прехвърлени на московското направление.
	— Поемете командването на Западния фронт, проучете обстановката и ми се обадете.
	Жуков си тръгна.
	Сталин стана от креслото, разходи се из кабинета, спря се пред Молотов и Берия, втренчи се в тях от упор.
	— Врагът е на прага на Москва, нямаме достатъчно сили да я защитим. Кутузов е оставил Москва, но е спечелил войната. Хитлер воюва вече четвърти месец, но не е завзел нито Москва, нито Ленинград, нито Донбас. А иде зима. Руската зима! Как ще воюват германците с техните шинелчета и кепенца? Дали Хитлер няма да предпочете да прекрати войната и да получи онова, което вече е завоювал? Прибалтика, Белорусия, част от Украина, в краен случай, цялата Украина. Сепаративен мир? Да, сепаративен мир. Ленин през 1918 година не се побоя да сключи с германците сепаративен мир. Защо ние трябва да се боим да го сключим? Ленин разбираше, че Бресткият мир е временен мир, и не сгреши: германският империализъм беше обречен. И ние разбираме, че германският империализъм е обречен, и ще си върнем онова, което ще дадем сега. Намерете възможност по своите канали незабавно да предложите на Хитлер мир.
	Това предложение бе направено на германското правителство чрез българския посланик Стаменов. Хитлер дори не отговори, не се съмняваше, че ще завземе Москва. В началото на войната беше дал такава заповед: „Градът трябва да бъде обкръжен така, че нито един руски войник, нито един жител — бил той мъж, жена или дете — да не може да го напусне. Ще бъдат направени необходимите приготовления Москва и нейните околности с помощта на специални съоръжения да бъдат залети с вода. Там, където е днес Москва, трябва да се ширне огромно море, което завинаги да скрие от цивилизования свят столицата на руския народ.“ Сега вече нямаше време да се подготвят такива съоръжения и новата директива на главното командване гласеше: „Фюрерът отново реши, че капитулацията на Москва не бива да се приема. До завземането на града той трябва да бъде масирано обстрелван от артилерията и атакуван от въздуха, а населението да бъде принудено да бяга. Колкото повече население се устреми към вътрешна Русия, толкова повече ще нарасне хаосът.“
	На 13 октомври германците завзеха Калуга, на 14-и — Калинин, на 18-и — Малоярославец и Можайск. Но още два дена преди да падне Можайск из Москва плъзнаха слухове за германски мотоциклетисти, видени в покрайнините на града — на Волоколамското шосе. В учрежденията изгаряха архивите. По гарите се преразглеждаха разписанията на влаковете — започна масовата евакуация на правителствените учреждения. В Куйбишев започнаха строителството на подземен бункер за другаря Сталин. Пак там, в Куйбишев, се евакуира апаратът на НКВД, като откара със себе си най-важните подследствени. Но вагоните не стигнаха и в подземията на Лубянка останаха около 300 висши военачалници. Разстреляха ги. По-късно, на 28 октомври, разстреляха и откараните в Куйбишев генерали — Лактионов, Ричагов, Щерн, Смушкевич, Савченко. На фронта през това време лейтенанти командваха полкове.
	На 20 октомври в Москва бе въведено обсадно положение. Отбраната й бе възложена на командващия Западния фронт Жуков. Съветските войски ожесточено се съпротивляваха. Цял батальон загиваше до крак, но нито един войник не напускаше рубежа си. Във вече обхванати от пламъци танкове танкистите се биеха до последен снаряд и загиваха. Войници с връзки гранати се хвърляха под германските танкове и ги взривяваха.
	Към края на октомври германците бяха спрени. На 7 ноември на Червения площад се състоя военен парад, на който Сталин държа реч-обръщение към бойците, заминаващи на фронта. По време на войната това бе единствената му смела постъпка — в Москва можеше да проникне германски самолет.
	В средата на ноември рязко се застуди, температурата падна до минус 7–10 градуса. Но Берлин нареди да се направи още едно усилие, да се нанесе последен удар, да се завземе Москва, до нея оставаха само 50–60 километра!


>>	20.

	В пет сутринта Березовски замина с Проценко. Саша запали колата, загря мотора, сбогува се с хазайките, потегли по улицата. Беше се застудило, навалелият вчера сняг беше се вкоравил и слегнал, на места беше почернял, пътят беше хубав, твърд.
	От дворовете излизаха колите, Саша отиваше при всяка, питаше всичко ли е наред. Чураков, разбира се, не беше направил дървена лопата.
	— Закъде тръгваме? — попита Байков.
	— За село Фофаново.
	— А после?
	— Не знам. Командирът на ротата ще каже.
	— А знаеш ли, че германците са наблизо?
	— Командирът на ротата ще ти каже всичко.
	Само колата на Митка Кузин не запали, беше паднал акумулаторът.
	— Завърти с манивелата.
	— Ами въртя, въртя…
	— Бягай при Василий Акимович, вземи „колхозната“.
	„Колхозна“ наричаха една манивела с дълга ръкохватка, която може да се върти от трима души. Николай Халшин, Юрий Иванович Мешков и Митка хванаха ръкохватката, Саша седна зад кормилото, моторът забуча, запали.
	— Ха така — каза Юрий Иванович, — най-важното е — спокойство. Ти, Кузин, не напъвай много със стартера, акумулаторът ти е слаб, съвсем ще го изтощиш, използвай манивелата.
	Сведенията на Березовски излязоха верни.
	Сутринта на 18 ноември армията на генерал Гудериан бе разкъсала отбраната на съветските войски южно от Тула и като я бе заобиколила, бе разгърнала настъплението си на север, към Москва. Блатата, езерата, реките бяха замръзнали, местността бе станала проходима, това облекчи маневрирането на германските войски.
	На 24 ноември механизираната дивизия на Гудериан бе завзела Михайлов, нейните предни отряди бяха стигнали до Скопин. Из малката територия между Михайлов и Скопин беше пълно с разузнавачи на противника, с негови охранителни и патрулни групи.
	И малката железопътна гара, до която приближи авторотата, бе бомбардирана от германците: траверсите бяха изтръгнати, релсите — сгърчени в безформени топки, овъглени и изгорени вагони се търкаляха по насипа. Началникът на гарата каза, че са били празни, нямали никакъв товар и изобщо след 24 ноември от Михайлов не е излизала нито една композиция, така че едва ли и по другите гари ще намерят някакъв товар. И тъй като германците са в Михайлов, изобщо не могат да се доберат до Узловая.
	Березовски мислеше. Задачата беше неизпълнима. Да тръгне напред означаваше да обрече хората на смърт. Да се върне обратно, без да изпълни заповедта, означаваше самият той да бъде съден от трибунал, но хората да останат живи — подчинили са се на неговото разпореждане. Трябваше да се връщат.
	— В околните села май няма германци — добави началникът на гарата, — но тяхната авиация лети.
	И сякаш за да потвърди думите му, в небето се появи „рамка“, един германски двумоторен разузнавателен самолет, прелетя съвсем ниско и се скри. Летецът, естествено, бе засякъл колоната камиони на шосето, сега ще налетят, ще бомбардират…
	От другата страна на железния път на половин километър се виждаше гора. Бързо минаха прелеза, навлязоха в просеката, затрупаха входа към нея с дървета, покриха колите с клони. И го направиха навреме. Над гарата се появиха два германски самолета, повъртяха се, но като не намериха целта, отлетяха…
	А след още половин час се чу шум от коли и бучене на мотоциклети. Като се криеше зад дърветата, Березовски приближи до пътя. На него се показаха три германски бронетранспортьора и пет мотоциклета с кошове, в тях седяха автоматчици. Приближиха до железния път, качиха се край гаровата будка и скоро излязоха оттам с началника на гарата, качиха го в един кош и потеглиха към Павелец.
	Значи германците оседлаха и този път, на него вече не могат да се върнат. Ротата потегли напред по просеката, като заобикаляше пъновете и пресичаше канавките.
	Настроението бе потиснато. Всички си спомняха обкръжението, гибелта на другарите си. Но тогава поне бяха много, с армията, а сега бяха сами, петдесет души, с двайсет винтовки за всички, нашите войски ги нямаше, германецът настъпваше от всички страни, щеше да ги изпотрепе, да ги издуши като котета.
	Стигнаха до края на просеката, но не излязоха на шосето. Березовски изпрати разузнавачи до железопътната спирка. Вечерта разузнавачите се върнаха: там нямало германци, но нямало и вагони.
	Заваля сняг, трябваше да излизат от гората. През нощта ротата със засенени фарове пое към село Хитрованшчина, оттам имаше път за Узловая. Разположиха се пак в една горичка, замаскираха се.
	С колата на Руслан Стрелцов Березовски тръгна за селото, скоро се върна, докара два големи бидона с топла зелева супа.
	— Налейте супата по канчетата, докато е топла, а Руслан после ще върне бидоните — нареди Березовски, сложи в края на гората дозори, извика на съвещание при Василий Акимович Овсяников, Саша и Гурянов. Проценко им донесе хляб, канчетата със супа, хапнаха и върнаха канчетата.
	Березовски разгъна картата на работния тезгях, показа им:
	— Назад връщане няма. В Узловая и в Михайлов има германци. Значи не можем да се движим на север и на юг, за запад и дума не може да става. Какво ще правим?
	— Остава източната посока — каза Саша.
	— Ще стигнем до железния път. А по-нататък? Виждате ли картата? На изток има път само откъм Михайлов, а в Михайлов са германците.
	— Има още един път — каза Саша. — Ето я спирката, а ето го село Грязное. Преди войната от Пронск насам започна да се строи шосе, мина гредер, но не го завършихме, затова не е отбелязано на картите.
	— Използва ли се?
	— Това не знам.
	Чу се шум от мотор. Овсяников погледна през вратата.
	— Стрелцов тръгна с бидоните за селото.
	— Но ако не се използва, значи е затрупано със сняг — каза Березовски. — Как ще го намерим?
	— Трябва да са останали жалончета. И във всяко село знаят за това недовършено шосе. После, имаме канавките — между тях може да се намери пътят. Карахме пясък, камъни, чакъл, сигурно стоят на купчини край канавките. А снегът? Нали имаме лопати.
	Березовски премери разстоянието по картата.
	— Ще е около седемдесет километра.
	— Два часа път — каза Овсяников.
	— В тези условия не два часа, а две нощи — възрази Березовски.
	Влезе Проценко.
	— Другарю старши лейтенант, дойде един капитан с бойци.
	— Тичай! Които са с винтовки, всички тук!
	До подвижната работилница стояха един капитан и четирима червеноармейци с автомати, с ушанки, полушубки и валенки.
	— Моля документите — поиска Березовски.
	Капитанът си разкопча полушубката, извади документите, подаде ги на Березовски, напрегнато огледа заобиколилите ги шофьори.
	— Бойците да се постоплят в кабините — предложи Березовски, като му върна документите, — а вие, другарю капитан, влезте във фургончето.
	Върнаха се в работилницата, капитанът си свали шапката и полушубката. Беше русокос, синеок, облото му, зачервено от студа лице беше ядосано.
	— Авторотата се движи към Двеста трийсет и девета дивизия — каза Березовски, — а вие накъде?
	— Не можете да стигнете до Двеста трийсет и девета дивизия. — Капитанът свали валенката от левия си крак, разви партенката, свали чорапа и огледа крака си, явно търсеше къде му е убивало. — Двеста трийсет и девета дивизия е обкръжена, Петдесета армия е отцепена. Всичко на север е отцепено.
	— А вие как се озовахте тук?
	— Отделихме се от нашата част. Поели сме на юг.
	— Защо на юг?
	— Нали ви обясних — нетърпеливо отговори капитанът, — северът е отцепен, германецът настъпва в източна посока, значи ни остава да вървим само на юг.
	— А нас какво ще ни посъветвате?
	— Вас ли? — Капитанът сви рамене. — С колите доникъде не можете да стигнете.
	— Да изоставим колите?
	— При излизане от обкръжение нашите унищожават къде по-сериозна техника.
	— Ние смятаме да пробиваме на изток, към град Пронск.
	Капитанът се намръщи, пак се зае със своята партенка.
	— Движението по пътищата, особено на автоколони, е изключено, ще ви бомбардират само след час. — Той заговори още по-раздразнено и наставнически: — От обкръжение, другарю старши лейтенант, може да се излиза или с мощна военна част, способна да приеме бой, или на малки групи, по пет-шест души, по горски пътечки. Аз, другарю старши лейтенант, вече не за пръв път излизам от обкръжение и знам: движението в една и съща посока с противника е сигурна гибел.
	Капитанът стана, сложи си полушубката и шапката, козирува.
	— Бъдете здрави, другари, желая ви успех!
	Излезе от работилницата, извика бойците си. И изведнъж дотича един шофьор от дозора, развика се:
	— Другарю старши лейтенант, германците бомбардират Стрелцов!
	Всички се втурнаха към края на гората.
	По пътя летеше колата на Стрелцов. Над него съвсем ниско прелетя един месершмит. Стрелцов внезапно спря, една бомба падна и избухна пред него. Стрелцов заобиколи това място и полетя напред. Самолетът обърна и полетя срещу него, виждаше се главата на летеца с нахлупен шлем. Стрелцов този път не спря, май още усили скоростта, бомбата този път падна зад него. Докато германецът обръщаше отново, Стрелцов се мушна в гората близо до разположението на ротата.
	— Велик е! — възкликна Овсяников.
	Капитанът злъчно се обърна към Березовски:
	— Гонят единична кола, а вие искате да прокарате колона.
	И си тръгна с бойците си.
	Яви се Стрелцов, докладва: колата е в ред. Березовски строи ротата, обяви благодарност на Стрелцов за мъжеството и храбростта му, нареди да се готвят за път, определи реда на движението, дистанцията, сигнализацията, раздели ротата на петорки, назначи отговорници, той щеше да тръгне в челото на колоната, Овсяников — по средата, накрая — Саша и Василий Акимович с работилницата. Медицинската сестра Тоня, единствената екипирана със зимни дрехи, раздаде мехлем срещу измръзване, с детинско старание обясни на всеки как се използва той.
	Най-сетне всичко беше готово.
	Мръкваше се, Березовски даде последни указания на Овсяников и с колата на Проценко излезе на пътя, измина няколко метра, неочаквано спря и слезе от кабината.
	Овсяников изтича при него, обърна се към шофьорите, извика:
	— Пукнаха гума…
	Саша спря мотора — знае ли се, може да потрябва помощ?…
	Но не успя дори да скочи от колата.
	Всичко стана мигновено. Иззад гората в бръснещ полет с рев излетя месершмит, даде дълъг картечен откос.
	Березовски и Овсяников паднаха.


>>	21.

	Березовски лежеше по гръб шинелът му беше разкопчан, гимнастьорката — плувнала в кръв. С едната ръка закриваше окървавеното си лице, другата, също окървавена, бе отметната настрани. Настаниха Овсяников на стъпалото на кабината, той се облегна на вратата, Тоня му бинтоваше главата и надничаше в очите му.
	— Спокойно, миличък, спокойно, аз внимателничко…
	Погледна Саша, който стоеше до Березовски, врътна глава.
	— Свършено е…
	Саша и Гурянов повдигнаха Березовски, Саша свали от рамото му планшета, колана с пистолета, извади от джоба на гимнастьорката документите, спря поглед върху една снимка. Миловидна жена по сукман бе допряла рамо до Березовски, той прегръщаше две момиченца по бански костюми. Летен ден, пясъчен плаж.
	Пренесоха Овсяников в работилницата, Березовски — в гората.
	Дълбаеха земята с лостове, изгребваха с лопати, като се сменяха, бързаха да изкопаят гроба преди да се е мръкнало съвсем. Юрий Иванович освети ямата с джобното си фенерче, махна с ръка — достатъчно! В работилницата намериха две дъски, отрязаха ги, заковаха ги, сложиха върху тях командира, внимателно, с въжета го спуснаха на дъното, покриха тялото с брезент, нахвърляха пръст, сложиха върху гроба стара гума от ЗИС, по средата й забиха колче с парче шперплат. На него бяха написали: „Старши лейтенант М. С. Березовски“.
	Василий Акимович и Гурянов в подходящ момент извикаха Саша настрана.
	— Ти си помощник по техническата част, значи си най-старши, съобщи последната заповед на командира.
	Шофьорите дадоха залп с винтовки, постояха мълком край могилката. Вятърът плющеше с полите на шинелите, снегът се набиваше под яките.
	Саша изведнъж си помисли, че Березовски е предчувствал гибелта си, искал е да се изприкаже преди смъртта, затова е бил толкова откровен вчера.
	— Съобщавам ви последната заповед на командира на ротата — каза Саша. — Трябва да се движим на изток, към град Пронск, в никоя друга посока няма да пробием. Преди войната от Пронск до село Грязное е прокаран гредер, пътят е твърд. По пътя има села, ще можем да се постопляме. Командирът ни даде разпорежданията си за похода. В челната кола ще тръгна аз, защото знам пътя.
	— Капитанът тръгна на юг — каза Байков, — неговите бойци ми казаха.
	— Да, на юг, вярно е, но те са пешаци, тръгнаха през горите, а на нас ни трябва път — отговори Саша.
	— Но над пътищата летят месери — настоя Байков, — трябва и ние да се измъкваме през горите, пеша.
	— А колите на германците ли да ги оставим? — възрази Халшин.
	— Можем да ги подпалим, за да не ги използват — не отстъпваше Байков. — Излезе Стрелцов — обстреляха го, излезе командирът на ротата — убиха го. Възможно ли е да се пробие с цяла колона?
	— Стрелцов излезе по светло — каза Саша. — А как загина командирът, вие видяхте. Нещастен случай. Капитанът и неговите бойци имаха ушанки, полушубки и валенки, а ние сме с кепета, шинели и ботуши. Ще измръзнем. Днес е трийсети ноември, минус двайсет и два градуса, а утре е вече декември. Смятам, че е неправилно да изоставим четирийсет камиона, когато има шанс да се измъкнем. И затова тръгвам.
	— Водиш ни към гибел, Панкратов — каза Чураков.
	Но заедно с останалите шофьори тръгна към колоната.
	Оказа се, че радиаторът на колата на Проценко е пробит. Нямаха нов, време за запояване — също. Проценко прехвърли багажа си в колата на Саша, щеше да пътува с него.
	С доста усилия, но без лопати изминаха около седем километра, излязоха от гората на открито. Пътят беше белязан с телеграфни стълбове и въпреки виелицата им поолекна. Вдясно се показа изгорено селце, май безлюдно, но хората може би се криеха в мазетата или някъде другаде.
	Проценко порови във вещевата си торба, измъкна една ушанка, нахлупи я, пъхна кепето в торбата.
	— Откъде я имаш? — попита Саша.
	— Купих я в града до болницата, имам още една, искаш ли?
	Разбира се, лъжеше. Изкрънкал я е от склада.
	— На мен не ми трябва — отказа Саша, — дай я на Овсяников, а като стигнем в селото, поговори с хората, може да съберат стари шапки.
	Задното стъкло бе засипано със сняг, нищо не се виждаше. Саша отстъпи волана на Проценко, а той отвори вратата на кабината, стъпи на стъпалото и така погледна назад. През пелената на виелицата едва различаваше светлинките на фаровете, пет коли май ги следваха, а по-надалече нищо не се различаваше, но не можеха да спират, трябваше да прокарват пътя.
	— Затваряй вратата — каза Проценко, — ще изстудиш кабината.
	Прав беше. И въпреки това Саша отново отваряше вратата, гледаше. Снегът се сипеше все по-гъсто, виелицата се засилваше, но стълбовете, макар и с разкъсани жици, си стояха по местата, бележеха пътя.
	Към два и половина през нощта стигнаха до един кантон. Бариерата беше вдигната, будката беше читава, но празна. Колите минаха през прелеза. Никаква светлинка, никакво жилище, нито жива душа. От тази страна нямаше и телеграфни стълбове.
	Накъде да карат? Саша знаеше, че село Грязное е съвсем близо до железния път, на около два километра, не повече, и ако се застане с гръб към прелеза, селото се пада вдясно. Но къде е завоят, откъде се влиза в селото, нощем, и то в тази виелица — как да го намериш?
	— Ще потърсим наоколо — каза Саша, — нали все трябва да има някой около бариерата.
	Халшин откри землянка, повика Саша. Землянката беше затрупана със сняг, но се виждаха стъпалцата надолу и щръкналият комин.
	Почукаха веднъж-дваж. Излезе висок кокалест селянин с кожух и валенки, с калпак с наушници, бил кантонерът. От 24 ноември не били минавали влакове нито откъм Михайлов, нито откъм Павелец. А той и жена му нямали право да напуснат. Служба.
	— Идваха ли германци тук?
	— Не, не са идвали, ама аеропланите им летят, това да.
	Саша пристъпваше от крак на крак, краката му в ботушите бяха замръзнали, мръзнеха и ушите, колкото и да нахлупваше кепето.
	— Тук преди войната се строеше шосе, мина гредер, знаете ли го?
	— Как да не го знам. На него сте спрели.
	Саша се огледа.
	— Нито канавки, нито материали.
	— Канавки тук не са копали, не са докарвали материали, ама гредерът мина, вярно е.
	— Ами жалончетата?
	— Може да са паднали, я каква е вихрушка. Яков Трофимович Блинов живее в Грязное, той е пътен надзирател, та трябва да наглежда тия жалончета.
	— Къде е завоят за Грязное?
	— Ще изминете още два километра и надясно.
	— До Пронск пътуват ли по гредера?
	— Не, от Грязное си имат свой път до Пронск, за шейни, през горичката. Гредерът е открито място, а през горичката по` бива, хем и народът си е свикнал, щото…
	— Добре, дядо, качвай се в челната кола, показвай пътя.
	— Че що да ви го показвам, ще минете два километра и надясно.
	— Е, ще ни покажеш, качвай се, качвай се!
	— Почакай, като е тъй, щото съм си метнал кожуха на голо, и бос нахлузих валенките, да се облека и да предупредя жената.
	Кантонерът се приведе и хлътна в землянката.
	На прелеза се замяркаха светлинки, бе приближила петорката на Стрелцов. Саша прати всички с водача към селото, нареди да оставят на завоя една кола, за да покаже пътя на следващите петорки. Каза на Проценко да осигури пренощуването, а той с камиончето на Халшин остана да чака останалите коли.
	— Потърпи, Николай, щом пристигнат първите коли, ще те пратя в селото, ще се прекача на друга.
	Халшин седеше мълчаливо. Яката на шинела му беше вдигната, беше се омотал с шала почти до очите, и кепето му бе нахлупено върху челото, мърдаше крака, за да не замръзнат съвсем. И на Саша му измръзваха краката, ръцете, студът го пронизваше до кокал, макар че под гимнастьорката бе облякъл пуловер и бе омотал врата си с шал.
	Най-сетне пристигна Байков с три коли, неговата беше четвъртата… Къде е петата?
	— Абе знам ли — чудеше се Байков. — Последен беше Журавльов. Сигурно е изостанал, ще ни настигне.
	Байков беше с ушанка и валенки, сигурно си ги носеше от къщи, предвидлив човек.
	— Ама ти не погледна ли колко коли те следват? — навъси се Саша.
	— Интересно, как можех да видя? Ти пътуваш с шофьор, а аз съм на волана, нямам очи на тила. Няма да се загуби Журавльов, не е дете!
	— Никой не е длъжен да събира колите подире ти! Ти отговаряш за твоята петорка. Може би Журавльов е изгубил пътя! Върни се и го намери.
	— Сигурно бе — ухили се Байков, — сигурно ще тръгна във виелицата. Голям началник се извъди, ама си временен.
	— Ще съжаляваш.
	— Не ме плаши, не ме плаши, и по-големи от тебе съм виждал!
	Саша сложи ръка на кобура си.
	— Тръгваш ли?
	Байков погледна кобура, Саша, мълчаливо тръгна към колата, потегли, но не обърна назад, а пое напред. Какво животно!
	— Защо ли не го застреляхте, тоя гад — каза Халшин.
	— Ами кой после ще му кара колата? — възрази Саша. Но усети безсилието си. Той не е командир, не са длъжни да му се подчиняват. Добре де, само да закара колоната до Пронск.
	Вече се разсъмваше, когато пристигна Чураков със своята петорка.
	— Да си видял случайно Журавльов? — попита Саша.
	— На пътя е, запалването му отказало, Байков го е изоставил, гнида с гнида! Погледнах, почовърках, не става без инструменти, като го настигне работилницата, ще го оправят. Тъкмо Журавльов ни забави, тръгнахме да го заобиколим и една кола се хлъзна в канавката, едвам я измъкнахме.
	— Не е работата в запалването — каза Саша. — Не си искал да помогнеш на Журавльов — той е от петорката на Байков, а с него сте скарани. И двамата сте едни лайнари…
	— Недей да ме ругаеш! — кресна Чураков и пристъпи към Саша.
	— Е де, е де, по-кротко! — Халшин застана пред Саша. — Като те цапна, кокалите няма да си събереш!
	— Брой! — истерично се развика Чураков. — Брой колите! Пет са, нали! За тях отговарям. Не ми трупай и чуждите.
	— Заминавайте! — махна с ръка Саша.
	Беше вече съвсем светло, когато пристигнаха колите на Гурянов и Юрий Иванович Мешков с работилницата и колата на Журавльов.
	— Докато Журавльов ни чакал, радиаторът му замръзнал, та се наложи да го затопляме с поялника — обясни Гурянов, — затова се забавихме.
	Саша попита Тоня как е Овсяников.
	— Спи, слава богу, мисля, че ще го закараме жив.
	— Щом стигнете в селото, попитайте няма ли там болница.
	Саша тръгна за село Грязное последен. Вече беше ден, мрачен, студен, непрекъснато валеше сняг. Проценко се качи при него в кабината, докладва: хората са нахранени и почиват, селото е голямо, колите са се пръснали по улици и улички, прилепени са до къщи и огради, та няма да се видят отведнъж от въздуха, пък са и позатрупани със сняг.
	Проценко заведе Саша в неговата квартира. Хубава, топла къща, хазаите — стари хора, със снаха и внуци. Посрещнаха го учтиво, но не твърде приветливо. Саша се учуди — в други села към тях се отнасяха по-сърдечно.
	Събу се, подържа краката си до печката, постопли се, смени си чорапите, хапна от топлата зелева супа на хазаите и тръгна да търси пътния надзирател Блинов. Спеше му се, главата му току клюмваше, но нямаше как, тръгна.
	Блинов беше мрачен селянин, каза, че строителните материали били закарани само до село Дурное, останали от двете страни на пътя, а жалончетата може и да са изпадали, трети ден вие вихрушката. Пътят можел да се следи по канавките, оттук до тях имало десетина километра.
	— Ще дойдете с нас да ни покажете канавките — каза Саша.
	— Защо пък ще идвам?!
	— Нали сте надзирател, майстор по пътищата…
	— Работех по обслужването, вярно, ама сега на кого е потрябвала моята длъжност? И не мога заникъде да тръгвам — гърбът ми се е схванал. Радикулит.
	— Ще дойдете, ще ви увием в кожух, ще ви качим в кабината и ще дойдете!
	Блинов сурово изгледа Саша.
	— Кога смятате да тръгнете?
	— Привечер. Щом се стъмни, тръгваме.
	— Че защо ще чакате?
	— Хората не са спали две нощи, не могат да се държат на краката си.
	— Пътят дотам трябва да се прочисти през деня, посред нощ ще се изгубим из полето. Иди при председателката на колхоза Галина Илинична, поискай хора с лопати, да почистят колкото могат, аз ще им покажа.


>>	22.

	Председателката на колхоза Галина Илинична, едра лелка на средна възраст с вълнена жилетка, на която бе окачен орден, слушаше Саша и се въсеше.
	— Какви жители имаме ние? Старци, жени, деца.
	— В Москва жените копаят противотанкови траншеи, на всички им е тежко.
	— Знаем, чували сме, чели сме — позасмя се накриво тя. — Ама в Москва копаят траншеи, за да не мине врагът, а ние ще чистим пътя, та нашите защитници да избягат по-далече от врага! Тъй е, нали?
	— Не — само това можа да отговори Саша, слисан от тази логика.
	— Ето ти, например, къде ти са отличителните знаци? Кубчета ли, ивички ли, не знам какви ти се полагат. Предварително си ги свалил, за плен ли се готвиш?
	— Аз не съм командир. Командирът на ротата е убит, взводният е тежко ранен, наложи се аз, обикновен редник, да поема командването. Отиваме в Пронск, при нашата дивизия. И не си мислете, че ни е било лесно да стигнем дори дотук.
	— Това не променя нещата — не отстъпваше тя. — Германците са в Михайлов, ей го къде е, днес-утре ще довтасат, а вие си отивате, че и гладичък път да ви приготвим. А защо не ни вземете с вас? Защо ни оставяте тук?
	— Защо не! Камионите са празни, товарете се веднага, то се знае, с лопатите, че да помогнете за разчистването на пътя. Хайде, хайде, приготвяйте се!
	Тя въздъхна:
	— Нямаме засега такива нареждания — да напускаме, да откарваме добитъка. Как да го зарежем!
	— Нямали сте нареждания… Ами ние? Ние сме обикновени войници. Та така…
	— Може и така да е… Но е обидно. Докъде я докарахме с войната. В Рязанска област от татарско време враг не е стъпвал. А ето я непобедимата, несъкрушимата… Ако отивахте не назад, а напред, с черги щяхме да ви настелем пътя. — Тя помълча. — Жените ни всичките са заети: в кравефермата, в птицефермата… Добре, докарай колата пред управата, ще съберем когото можем. Вземи и Блинов.
	— Непременно. Сърдит човек ми се вижда, между другото.
	— Че от какво да е весел? Двамата му сина са убити, воюваме само от пет месеца, а синовете му вече ги няма.


	Тръгнаха с два камиона. В първия на волана беше Саша, до него седеше Блинов, Халшин караше втория.
	— Хайде, Николай, ела — бе го помолил Саша, — помагай!
	Започнаха да разчистват пътя веднага след завоя. Блинов определяше посоката по някакви признаци, които само той си знаеше. Беше с полушубка и високи валенки, къде бележеше с лопатата, къде утъпкваше средата на гредера и от нея селските моми разхвърляха снега коя наляво, коя надясно, едва успяваха да следват стареца, той вървеше бързо. Саша и Николай също изгребваха, връщаха се при колите, докарваха ги напред по разчистеното, слизаха от кабините, пак хващаха лопатите.
	Момите бяха мрачни, от време на време си разменяха по някоя дума, не поглеждаха Саша и Николай. Само една по-възрастна жена, овързана накръст с шала върху шубата, каза:
	— Вашите шофьори, яки мъжаги, не могат ли сами да си разчистят пътя?
	— Две нощи не са спали и тази нощ пак тръгваме. Ако шофьорът заспи на кормилото, ще съсипе и себе си, и колата.
	— С жена си сигур по цяла нощ не спи и нея не оставя, а сутрин става бодричък, ама на кормилото заспивали, виж ги ти, колко били нежни!
	Николай незлобиво, дори мързеливо й отвърна:
	— То от жената си зависи… От някоя сигур не можеш се откъсна, а с друга заспиваш и къртиш до сутринта. Особено ако много приказва.
	А Саша нищо не каза. Чисто поле, сняг, пронизващ леден вятър, върволица наведени над лопатите жени. Какво може да им обясни? Че трябва да изпълняват дълга си ли? Те и сами го разбират.
	И той отхвърляше ли, отхвърляше снега с надеждата да се стопли от работата, но въпреки това краката му в ботушите, пръстите в плетените ръкавици, ушите под нахлупеното кепе се вкочанясваха.
	До Саша работеше жената с прекръстосания шал, поглеждаше го как нахлузва кепето върху ушите си, как повдига ръцете си и духа на пръстите. Каза му полусърдито, полусъчувствено:
	— Да си бяхте стояли в колата, ще измръзнете с вашите ботушки.
	Саша й се усмихна.
	— Като стигнем до канавките, всички ще се върнем в селото.
	— Ще ти донеса шапка, ръкавички, валенки, че си загубен, чернокоско.
	— Да си жива и здрава — каза Саша.
	Когато Блинов спря, луната вече изгряваше.
	— Ей ги на канавките!
	Макар и засипани със сняг, канавките от двете страни на пътя се виждаха — къде повече, къде по-малко.
	— Където ги е затрупал снегът, ще ги намерите с лопатите. На десетина километра оттук от двете страни на пътя са струпани материалите, на големи купчини са, а по-нататък, малко встрани е селото — Дурное се казва.
	Разчистиха по-широко място, колите обърнаха, жените се качиха в каросериите, Блинов седна до Саша в кабината и по разчистения път се върнаха в Грязное. Саша се сбогува с Блинов:
	— Благодаря ви за всичко, Яков Трофимович.
	— Е, голяма работа… От Дурное до Пронск шосето е около петнайсет километра. На разклона е МТС-то, няколко къщурки, нещо като махала.
	— Тези места са ми познати…
	В къщата Саша си свали шинела, ботушите, опита да си раздвижи краката и изведнъж се люшна, почувства, че изгаря от температура, болеше го главата, току клюмваше, гърбът го кършеше и макар че къщата беше добре отоплена, го тресеше. Да не се е разболял, да не е настинал, само това му липсваше! Не му се ядеше, но сръбна гореща зелева супа, хапна и топла каша, прислони се до печката на един миндер и потъна в дрямка.


	На кормилото Саша сложи Проценко, а той задряма в ъгъла на кабината, малко поне да си отземе от съня, всички бяха спали през деня, а той не беше. Главата му тежеше, още го тресеше, не можеше да се стопли, макар че беше с ушанка, валенки и ръкавици, донесе му ги оная жена, не го излъга. Той дремеше на пейката и не бе чул кога е дошла. Видя и шапката, и валенките, и ръкавиците едва когато Проценко го събуди и му каза, че всички са готови и моторите работят. Валенките излязоха много големи, падаха му от краката. Хазайката каза:
	— На Ефрем са тия валенки. Нейният Ефрем беше грамадно мъжище. — Нареди на снаха си: — Люба, я дай мъжовите ти, гаче са на един ръст.
	И шофьорите бяха с шапки, а някои и с валенки, селяните ги бяха съжалили. А може да са си помислили: дето ще ни ги приберат германците, по-добре на нашите да ги дадем.
	Колата спря.
	— По-нататък няма път — каза Проценко.
	Саша слезе от кабината. До това място бяха разчиствали, тук бяха обърнали.
	Пълната луна осветяваше покритите със сняг ниви. Отзад се виждаха светлинките на колите — дълга, губеща се в мрака колона. Саша изпрати Проценко по колоната — всички да изключат фаровете и да дойдат насам с лопатите.
	На шлосерите Шемякин и Сидоров Саша нареди да вървят по края и да напипват канавките с лопати, а той тръгна по средата на пътя като Блинов, утъпкваше следата, а тук-там я бележеше с лопатата, следваше го Николай Халшин, а след него на върволица цялата рота. Саша затъваше в снега, едва местеше крака, слава богу, поне валенките му бяха по мярка, че ония, Ефремовите, отдавна щеше да ги е загубил, поглеждаше назад, шофьорите се движеха по неговата следа. Най-сетне хората спряха, започнаха да изгребват снега.
	— Щом свършите с тая отсечка — каза Саша на Николай, — докарайте колите и пак вървете след мен.
	Саша вече не ходеше, а се влачеше, виждаше само шлосерите по краищата и знаеше, че трябва да върви по средата между тях… После изведнъж всичко изчезна… Отвори очи, Шемякин, шлосерът, го разтърсваше за рамото.
	— Ти какво, Панкратов, тъпчеш на едно място. Да не заспа?
	— Не знам. — Той опита да се усмихне, но устните не го слушаха. — Върви, Шемякин, ще ви настигна.
	— Не бързай, свести се малко.
	Колите приближиха, загасиха фаровете, отново върволицата хора с лопатите се проточи по следата, оставена от Саша.
	И така километър след километър. Саша се влачеше, оглеждаше се. Ту нямаше никого след него, ту колите приближаваха, спираха, Саша пак се отдалечаваше от тях. Не знаеше колко време е минало, не искаше да си сваля ръкавицата, за да гледа часовника, виждаше само осветеното от луната заснежено поле наоколо, шлосерите вдясно и вляво от себе си. И изведнъж сякаш му се мярна някакво хълмче край пътя.
	— Почисти снега от него — извика Саша на шлосера.
	Вярно излезе — голяма купчина пясък, от другата страна пък имаше купчина чакъл.
	Сега имаха ориентири, не беше нужно да налучкват пътя. Саша и шлосерите забиха лопатите в снега и се подпряха на тях, очаквайки колоната. Шофьорите докараха колите. В края на небето вече се провиждаше мътното разсъмване.
	Шофьорите слязоха от кабините, събраха се около Саша.
	— Как е Овсяников? — попита той Василий Акимович.
	— Засега е жив. Ту идва в съзнание, ту го губи. Тоня се страхува да не получи гангрена.
	Саша се подпря до радиатора на своя камион, той беше пръв в колоната.
	— Дайте да решим. Село Дурное е встрани, ще трябва да разгребваме сняг още три километра, ще загубим време. Да направим последно усилие, да стигнем до Пронск, до МТС-то. Виелица е, значи германците не летят. След няколко часа ще стигнем, ще се стоплим.
	— Хората са измъчени, има и с измръзвания, Тонкиното мазило за нищо не го бива, трябва да идем в селото — каза Байков, без да погледне Саша.
	— В селото никой няма да помогне на измръзналите, а в Пронск има болница, хем и Овсяников ще закараме там, много е зле.
	— Трябва да продължим за Пронск — подкрепи Саша Чураков. Той използваше всеки удобен случай да се противопостави на Байков.
	— Решено — каза Саша, — пълнете резервоарите догоре и потегляме.
	Всички тръгнаха за кофи, Чураков поспря при Саша. Попита го насмешливо:
	— Много ли ти се иска да погиваш за тоя арменец?
	— Кой арменец? — не разбра Саша.
	— Ами тоя. — Чураков вдигна поглед нагоре.
	— Той не е арменец, а грузинец. И не воюваме за него. Отечеството си защитаваме.
	— Какъв си бил съзнателен! Отечеството сме защитавали. Погледни се само — _и с патерици_ не можеш се удържа на крака. Не мога да те разбера защо си тръгнал с рогата напред, за какво се натягаш?
	— Чураков, ти от затвора ли си излязъл? Какво така ми заговори на апашки?
	— От затвора я! Политически с взлом. Знаеш ли по кой член?
	— Хайде стига, върви да зареждаш, че ще останеш без бензин.
	— Няма да остана аз. А ти стой в кабината, че ще се гътнеш на снега. И без теб ще намерим пътя.


>>	23.

	Последната отсечка от пътя се оказа много тежка. Особено в ниските места. Разгребваха наноси, избутваха колите с ръце, и Саша излизаше с лопатата — всички работеха, и измръзналите, и настиналите. Тоня нямаше никакви лекарства, само йод и бинтове — каква ти настинка на фронта!
	Виелицата не спираше, вятърът шибаше снега, пареше лицето.
	По пладне стигнаха до най-трудното място, Саша го знаеше — едно стръмно дере, на дъното му имаше замръзнал ручей, не успяха да построят мост преди войната, дори не изравниха скатовете.
	Разчистваха го дълго. И далеч след оттатъшния скат разчистиха, за да не се скупчват колите оттатък и да вземат изкачването в движение. Но и да се засилиш тук не беше лесно, пълно беше с ботруни. Ревяха от напън моторите на колите, докато се катереха по стръмното, засядаха, налагаше се да бутат, да изнасят колите на ръце, на един му се откъсна гърнето, на друг му се спука гума, двигателите угасваха, и на Митка Кузин угасна, той въртя, въртя манивелата, после, останал без сили, допря глава до радиатора и се разплака.
	— Горкото ни детенце — каза Саша.
	Избутаха колата на Митка, запалиха я от чужд акумулатор.
	Саша нареди на челните коли да продължат към махалата, да се разквартируват там, а той остана в дерето, докато не се изкачи и последният камион — работилницата. С нея Саша вече по тъмно влезе в селището. В работилницата се мяташе и бълнуваше Овсяников, покрит с шинели. Трябваше да го откарат в Пронск, в болницата, а ако там нямаше болница, в районната.
	— Иди с Тоня, Василий Акимович — помоли той Синелшчиков — питайте какво да правим с измръзналите, ще ги закараме утре сутринта.
	— И вие трябва да дойдете в болницата — каза Тоня, — имате температура, по очите ви личи, устните ви са се напукали, гърдите ви хриптят.
	— Значи ще ми донесеш нещо за температурата.
	Николай и Проценко поведоха Саша към една къща, там вече бяха Чураков и Стрелцов. В махаличката имаше само десет къщи, във всяка настаниха по пет души.
	И отново, веднага щом Саша влезе в отоплената къща, щом свали шинела и събу валенките, го разтресе треската, зъбите му тракаха, краката не му се подчиняваха, едва дишаше, главата го цепеше, гърбът също, всичко се разливаше пред очите му. Горещо, задушно. Къщата беше пълна с хора, момичета, беше шумно, на масата имаше чаши, чинии с ядене, Стрелцов взе баяна, Саша не чуваше какво свири — пречеше му някакъв звън в ушите. Седеше на миндера със затворени очи. Но позна гласа на Чураков, сякаш му кресна направо в ухото:
	— Сега ще го излекуваме.
	Саша отвори очи.
	Чураков му подаваше чаша.
	— Гаврътни тоя спирт!
	— Разреди го с вода — каза Николай.
	— Така не действа… Вода ще пийне после. Давай, Панкратов, гълтай! Главата на Саша отново клюмна.
	— Помагайте, момчета! — разпореди се Чураков.
	Николай повдигна главата на Саша, Чураков му пъхна чашата.
	— Чакай, аз сам…
	С трепереща ръка Саша пое чашата, изпи я на един дъх. Опари му гърлото, опари му всичко отвътре. Николай вече беше приготвил вода.
	— Пийте бързичко!
	Веднага отмина паренето, олекна му, но му се виеше свят, мислите му се оплитаха. Какъв ли е този гуляй? Спирт, ядене…
	Николай побутна към него нарязана сланина, хляб, сол, сложи на една чинийка главичка лук. Откъде ли е всичко това, какво е това село? А, да, МТС-то, махаличката… Ами как ли е Овсяников? Дали са го откарали жив до болницата? Ами ако са го върнали, какво ще правят?
	Саша насила хапна нещо.
	— Сгря ли се? — попита Чураков.
	Саша кимна вместо отговор.
	— Сега ще те затоплим както му е редът. Ще ходиш ли в клозета? Саша отрицателно завъртя глава.
	— Помисли си, през нощта няма да те пуснем.
	Саша пак завъртя глава.
	— Проценко, къде му е торбата? Вади чифт бельо, събличайте го, момчета.
	— Аз сам…
	Но Николай и Проценко вече го събличаха.
	— Мокър е като мишка! Момичета, давайте пешкири! Разтривайте го, момчета — с пиянско въодушевление се разпореждаше Чураков. — Ставай, Панкратов, качвайте го на печката, момчета!
	Зиданата руска печка беше нажежена, Саша се дръпна назад.
	— Дръж го, не го пускай! Ще потърпиш, Панкратов, покомандва ни, сега ще слушаш нашите команди!
	Саша, останал съвсем без сили, се тръшна по гръб, таванът се надвеси над него, не можеше да си повдигне главата, изопна крака, теглеше се с всички сили и тогава сякаш му олекваше, не му пареше толкова. Върху печката се сушеше някакво зърно, ръж или пшеница, и то беше горещо, но не пареше така. Николай го придържаше, а Проценко го търкаше с пешкир. Саша притихна, унесе се. Николай го зави с кожух.
	— Диша ли? — попита Чураков отдолу.
	— Диша.
	— Ще се оправи, избърсвайте го по-често, да лежи гол. Не пускайте момите наблизо, сега не му е до моми, нали така, Панкратов?!
	Саша не чуваше Чураков, ушите му звънтяха, всичко му беше в мъгла, опъваше крака, мъчеше се да подпъхне кожуха под себе си, за да не му пари толкова, пак се унасяше в сън.
	Сигурно беше доста як Саша, щом издържа цялата нощ на нажежената печка, че и след спирта… Събуди се на сутринта, избърса се с пешкира, почувства тялото си леко, само дето нещо го пробождаше в гърдите и около плешката. Трябваше да иде до клозета.
	— Не излизайте на двора — предупреди го Николай, — в пруста има кофа, а умивалникът е в кухнята.
	Саша си наметна шинела, излезе в пруста, изми се, облече се, обу ботушите.
	— Валенките си обуйте — каза му Николай.
	— Отивам във военкомата, трябва да бъда в униформа. Василий Акимович върна ли се?
	— Върна се. Оставил е Овсяников в болницата. Измръзналите не ги вземат — нямало места. Тоня донесе лекарства.
	Саша седна на миндера. Отново му се зави свят, но слабостта беше приятна.
	Станаха и Проценко и Чураков, взеха да се мият.
	— Ами къде е Стрелцов? — попита Саша.
	— То се знае къде, при годеницата.
	— Той във всяко село си има годеница.
	На масата седнаха и Чураков и Проценко.
	— Поолекна ли ти? — попита Чураков.
	— Май че да.
	— Да можехме да те понапарим в баня, да те нашибаме с метличка, ама не им беше напалена банята, та те загряхме по друг начин. Казва се „народна медицина“. Малко хам-хум?
	— Ще хапна.
	— Значи си здрав. Хриптиш, кашляш, ама ще ти мине, стресницата на устните ти е на хубаво, значи излиза болестта, удари няколко капки — Чураков кимна към бутилката, — съвсем ще се ококориш.
	— Не бива. Отивам в града, във военкомата.
	— Къде ще ходиш такъв сополив? Полежи един ден. В града отидоха Гурянов и Синелшчиков — партийните хора — каза Чураков с насмешлива почтителност, — ще рапортуват както му е редът. А ти по-добре да пийнеш.
	— Няма да пия, и вас не ви съветвам.
	— Извинявай, ама стоте грама от народния комисар са си законни.
	Хазайката сложи на масата голям тиган с яйца, изпържени със сланина.
	— Добре си живеете — каза Саша, — сланина, водка… Откъде?
	Чураков кимна към Проценко.
	— Нали началникът по снабдяването е с нас.
	— Не съм знаел, че е толкова богат.
	— Ти си смахнат светец, Панкратов. Затова те слушат. Руснакът тачи светците, защото си е глупак, ама те са още по-глупави. На Иван глупака му е приятно, че има по-глупави от него.
	— Че защо да съм толкова глупав?
	— Ами нали си шофьор! Как може един шофьор да няма _в колата_ си бутилка водка, парче сланина? А?! Помисли само…
	Пред къщата се чу шум от мотор, нечии силни гласове…
	Николай си нахлупи шапката, наметна шинела, излезе да види, върна се… След него влязоха Байков и четирима непознати военни с полушубки, двама с пистолети на поясите — командирите, двама с автомати на гърдите — редниците. Ниският очилат дебеланко веднага си разкопча полушубката — беше майор, втренчи се в седналите на масата шофьори.
	Байков посочи Саша.
	— Ето го нашето командване.
	— Вие ли сте командирът на ротата? — строго попита майорът.
	— Командирът на ротата е убит.
	— Има ли тук някой от командния състав?
	— Тук няма. Командирът на взвод, военният техник Овсяников, е в Пронск, в болницата, ранен е.
	Майорът седна на миндера, сложи шапката до себе си, по-широко си разгърна полушубката.
	— Командирите са убити, редниците — читави.
	— Така се случи.
	— А вие какъв сте?
	— Шофьор, червеноармеец.
	Майорът погледна Байков.
	— Кой командваше ротата?
	Байков отново посочи Саша.
	— Ами на, той командваше.
	— Не съм командвал, доведох ротата дотук, защото знам пътя.
	— Той е помощник по техническата част — намеси се Николай.
	— Кой ви назначи за помощник по техническата част?
	— Помощникът по техническата част беше убит край Брянск. Командирът на ротата ми възложи да изпълнявам неговите задължения, докато не изпратят някого да замести предишния.
	— Къде е заповедта?
	— Устно ми нареди.
	— Интересни приказчици ни разказвате!
	— При нас, другарю майор, редът е такъв — проговори със солидното си басче Байков, — който вземе тоягата, той командва.
	— Млъквай, кулак лайняв! — кресна Чураков.
	Майорът удари с юмрук по масата.
	— Какви са тези изрази! Защо се месите? Кой ви пита?!
	— А вие защо ми вдигате юмрук? — озъби се Чураков. — Как смеете?
	— Ще ти покажа аз какво смея и какво не смея! Аз…
	— Не! — прекъсна го Саша. — Нямате право да размахвате юмруци! И всъщност кой сте вие, откъде сте?!
	— Аз съм началник на специалния отдел на армията.
	Саша не _ги_ беше виждал отдавна, нещо не му се бяха мяркали на фронта, още не беше срещал нито един от _тях_! Но колко приличаше този майор на онзи в Уфа, дето арестува Глеб, всички имаха еднакви физиономии, тия гадове!
	— Разбрахте ли кой съм? А ние ще видим какво представлявате вие.
	— Какво има да виждате?! — каза Николай. — Ние сме бойци от Червената армия.
	— Бойците от Червената армия се сражават на фронта — назидателно изрече майорът и бързо попита Саша: — Отдавна ли сте тук?
	— Тази нощ пристигнахме в селцето.
	— Две нощи не сме мигвали — добави Николай.
	— Защо не си в униформа? — нахвърли се върху него майорът. — Откъде е тая цивилна шапка? Кой ти я даде?
	— Хора ми я дадоха.
	— „Хора“! На всичко отгоре и мародери! — Той пак се втренчи в Саша. — Значи тази нощ пристигнахте в селцето, сега закъде ще тръгвате?
	— За Пронск, за военкомата.
	— Виждам ви как сте се запътили за военкомата. От сутринта се наливате с водка, мародери и пияници!
	Кимна на лейтенанта. Той седна на масата, отмести чашите и чиниите, извади от полевата си чанта лист, неразливаща се мастилница, писалка, приготви се да пише.
	Познатите въпроси: име, бащино, фамилно, година и място на раждане, съдимост…
	— Неосъждан — отговори Саша.
	— Пишете: „Заявява, че не е осъждан“ — нареди майорът.
	Отново край къщата избуча и утихна шум от мотор. Вратата се отвори, влезе един полковник.
	— Другарю майор! Командващият иска незабавно да откараме при него командира на авторотата.
	— Нали виждате, провеждам разпит.
	— Заповядано е _незабавно_ да се откара! — нетърпеливо повтори полковникът. — Не ми губете времето, майоре! Къде е командирът на авторотата?
	Майорът посочи Саша:
	— Ето този редник те наричат командир.
	— Обличайте се, бързо! — нареди полковникът.
	Саша си сложи колана, на него висеше пистолетът на Березовски.
	— Чие е личното оръжие? — стресна се майорът.
	— На командира на ротата.
	— Предайте го!
	Саша свали от колана кобура с пистолета, сложи го на масата.
	— Отбележете — нареди майорът на лейтенанта, — лично оръжие без право на носене.
	— Хайде, тръгваме! — припираше полковникът.
	Саша си облече шинела.
	— Защо само него, вземете ни всички — каза Николай.
	— Ще ви приберем, когато трябва — отговори майорът и след полковника и Саша излезе от къщата.


>>	24.

	След двуседмично прекъсване в средата на ноември германците възобновиха настъплението. И макар че стигнаха до Красная поляна на двайсет и седем километра от Москва, Жуков ясно виждаше, че това настъпление е обречено: германците вече не издържат контраатаките на Червената армия. Още по-малко биха издържали общ масиран удар. На 29 ноември Жуков се обади на Сталин и поиска той да даде заповед за контранастъпление.
	Сталин не отговори. Жуков познаваше тези паузи — колебае се.
	— Сигурен ли сте, че противникът няма в резерв крупни групировки?
	— Не знам. Но неговите клинове стават особено опасни, непременно трябва да се ликвидират.
	Вечерта Ставката даде съгласието си за контранастъпление. Щабът на Западния фронт го определи за сутринта на 3 декември. Своята готовност потвърдиха всички командващи армии, освен командващия на Десета.
	Още през октомври Сталин бе попитал Жуков:
	— Ще удържим ли Москва? Кажете ми честно, като комунист!
	— То се знае, че ще я удържим. Но ни трябват още две армии и двеста танка.
	Танкове не дадоха, но две армии Жуков получи: Първа Ударна и Десета. Първа Ударна се командваше от Василий Иванович Кузнецов, опитен генерал. Жуков постави неговата армия на отговорния боен участък северно от Москва, в района на Яхрома. А за командващ на Десета армия Сталин назначи Голиков.
	Преди войната Голиков беше началник на Главното разузнавателно управление, нямаше боен опит, беше умен и хитър Сталинов нагаждач. Армията бе сформирана в Поволжието и когато пристигна, Жуков нареди тя да се дислоцира на юг от Рязан, за резерв. Сега този резерв трябваше да се задейства. Танковете на Гудериан се движеха от юг на север, за да завършат обкръжаването на Москва. Армията на Гудериан се бе разтеглила, десният й фланг не беше защитен, по него трябваше да се нанесе мощен удар. Именно това трябваше да направи Голиков. И ето, моля ви се… Голиков изпрати доклад: можел да съсредоточи армията не по-рано от 5 декември, изпрати доклад и на Сталин — постъпи както обикновено, още като началник на Разузнавателното управление докладваше всичко лично на Сталин, през главата на Жуков, на когото тогава бе непосредствено подчинен. Проваля сроковете за настъпление и си въобразява, че и сега ще е в по-специално положение. Няма да го бъде! Тук не са кремълските кабинети!
	Жуков нареди да извикат Голиков в щаба на фронта.
	Голиков се яви в Перхушково на 2 декември. Влезе — набит, плешив, младолик, с обичайната си усмивчица на облото лице. Жуков не понасяше тази усмивка още от времената на Генералния щаб, с нея Голиков обикновено идваше от Сталин. Голиков ходеше на доклад при Сталин с две папки. Ако Сталин беше мрачен, докладваше му утешителната информация, ако беше в добро настроение, казваше му истината. Но ако Сталин нещо не повярваше, светкавично се съгласяваше с него — да, да, прав сте, другарю Сталин, това е дезинформация…
	Всички се страхуват от Сталин, и той, Жуков, се страхува, подчинява се на разпорежданията му, често нелепи и вредни. Но винаги съобщава и своята позиция. И нито веднъж за угода на Сталин не е лъгал. Това не се разминава на всекиго. Преди Голиков разстреляха трима началници на военното разузнаване — Берзин, Урицки, Проскурин — тяхната правдива информация не беше удобна на Сталин. Но те умряха като честни комунисти. А Голиков е дезинформатор! Жуков бе виждал с очите си телеграмата от Зорге, че Германия през втората половина на юни ще нападне Съветския съюз, с резолюцията на Голиков: „Към групата съмнителни и дезинформационни съобщения.“ Да отхвърлиш такава информация три седмици преди войната! Как е посмял Голиков да възглави разузнаването, без нищо да разбира от него? Върху плана „Барбароса“ е написал, че бил дезинформация, съчинена, за да бъдат измамени англичаните. И всичко това — от страхливост!
	Сега Сталин му даде армия. Но и тук Голиков продължава да игнорира непосредственото си началство, обръща се лично към Сталин. Обаче Сталин пет пари не дава за него! Командващите фронтове изпросват от Сталин всеки танков взвод, всяка батарея, всяка ескадрила — взел е всичко в свои ръце, всяка дреболия, иска всички да зависят от него и само от него.
	„Ако дивизиите се продаваха на пазара, щях да ви купя пет-шест, но за съжаление не се продават.“ С тези думи отговорил Сталин на молбата на Тимошенко да му даде една дивизия. На Тимошенко! А тоя е някакъв си Голиков!
	— Получих вашия доклад — сухо изрече Жуков. — Защо не можете да настъпвате?
	Голиков започна отдалече:
	— Заминах от Москва за района на Пенза на двайсет и шести октомври. За сформиране ми дадоха два-три месеца…
	— Три месеца! — позасмя се Жуков. — Дотогава войната може да свърши. Кой ви е определил такива срокове?
	— Главното управление по формирането — уклончиво, без да назовава имена, отговори Голиков, — но на двайсет и четвърти ноември получих заповед от другаря Шапошников да започна движението и на втори декември да се съсредоточа в района на Рязан.
	— Защо не се съсредоточихте?
	— За прехвърлянето на армията са нужни сто петдесет и два ешелона. Пристигнаха само шейсет и четири, на път са четирийсет и четири, още не са товарени също четирийсет и четири.
	— Защо не настоявахте за вагони?
	— Телеграфирахме до всички инстанции. Вие знаете обстановката в железопътния транспорт.
	— Обстановката е еднаква за всички. Но всички резервни армии пристигнаха навреме, освен Десета.
	Голиков сви рамене — нямаше какво да отговори на този довод.
	— Каква е готовността на войските? — раздразнено попита Жуков.
	— Шейсет и пет процента от редовия състав не е служил в казармата. Обучавали са ги с дървени пушки, не е имало винтовки. От четирийсет и двама командири на полкове повечето са завършили църковно-енорийско или селско училище.
	— Питам ви не за образованието на командния състав, а за боеспособността на дивизиите.
	— От единайсет дивизии повече или по-малко са способни да влязат в бой четири. Останалите са непълно въоръжени: не достигат винтовките, тежките картечници, ППШ-тата*, минохвъргачките, противотанковите пушки са само четирийсет и осем, няма танкове, тежка артилерия, авиационни прикрития, зимна екипировка дивизиите трябва да получат днес по гарите — дали са я получили, не знам. В кавалерийските дивизии дори не достига конската амуниция…
	[* ППШ — пистолет-картечница „Шпагин“. — Б. пр.]
	Жуков слушаше мълчаливо. Така се формират всички армии, и всички излизат от положението. А този се оплаква. Не можел да намери конска амуниция в Поволжието! Не успял да намери оръжие от заводите в Горки и Куйбишев, не ушил там екипировките. Да, страната не е подготвена за войната. Нима самият Голиков не е виновен за това? Той дезинформираше, уверяваше, че Германия нямало да ни нападне!
	— Доколко са окомплектовани дивизиите с личен състав?
	— Изцяло. Във всяка дивизия по единайсет хиляди.
	— А в Петдесета армия на генерал Болдин във всяка дивизия има от шестстотин до две хиляди души и вече цял месец отбраняват Тула, не са я предали и няма да я предадат. Ето как се воюва сега, другарю генерал-лейтенант. Воюва се с наличните средства. Ако те не достигат, хората си ги набавят сами.
	— Десета армия ще изпълни поставената задача — намуси се Голиков.
	— Да се надяваме. Какви други проблеми имате?
	— Автотранспортът. Осигурени сме с него само на дванайсет процента. Дивизиите се разтоварват в Рязан и Ряжск и бият пеша сто — сто и петнайсет километра по междуселски пътища, затрупани със сняг.
	— Трябваше да вземете автотранспорт от Поволжието.
	— Там всичко беше разграбено. Преди нас. Бяха останали вехтории.
	— Трябваше да възстановите вехториите. Никой няма да ни даде нищо ново. Трябва да разбирате положението, другарю генерал-лейтенант… Трудно е. Но на онези, които на двайсет и втори юни срещнаха на границата _неочакван_ враг, им е било много по-трудно. Как мислите, генерал-лейтенант?
	Голиков схвана намека, но не се смути.
	— Безспорно. Но сега аз отговарям за Десета армия и трябва да бъда готов за изпълнение на задачата.
	— Не, генерал-лейтенант, ние с вас отговаряме и за _онези_, които останаха там. Покажете разположението на вашите войски.
	Голиков извади от планшета си картата, разгърна я на масата, като забеляза:
	— Имаме само две карти за цялото управление на армията.
	Влезе началник-щабът Соколовски, с Голиков си стиснаха ръцете.
	— Василий Данилович — каза Жуков, — генерал-лейтенантът се оплаква, че нямали карти.
	— Карти са изпратени.
	— А по заявката им?
	— Дадохме им два батальона средни танкове, един артилерийски полк и два минохвъргачни батальона с радиостанции. Пълното довъоръжаване на личния състав, на роти и батальони става по разтоварните гари. Друго нямаме какво да им дадем.
	— Автотранспорт? — попита Голиков.
	— Автотранспорт няма.
	— Трябват ни най-малко три-четири автобатальона. Писах за това до Генщаба.
	— Ще ви замоля, генерал-лейтенант — строго изрече Жуков, — да се обръщате с исканията и молбите си към щаба на фронта. Ако искате да се обърнете към наркома по отбраната, моля, но пак чрез щаба на фронта. Такъв е редът в армията. На никого не е позволено да го нарушава.
	Жуков се наведе към картата.
	— Гудериан е в Михайлов, вашият щаб е в Шилово. Далече сте.
	— Прехвърляме щаба в Старожилово, недалеч от Пронск.
	— Покажете разположението на вашите дивизии.
	Голиков му показа. Армията заемаше фронт, дълъг 120 километра: от Зарайск почти до Скопин.
	— Колко време ви трябва, за да стигнете до щаба си?
	— До Рязан четири-пет часа и оттам още толкова.
	— Тръгвайте. На сутринта съберете командирите на дивизии в някое село край Пронск _скришом_, а вие _лично_ в осем сутринта ще посрещнете в Пронск нашия отговорен представител.


>>	25.

	„Отговорният представител“, пристигнал в разположението на Десета армия, беше самият Жуков. Беше тръгнал през нощта, придружен от половин рота охрана с два бронирани автомобила.
	За неговото заминаване не знаеше никой освен началник-щаба Соколовски. Бе наредено да отговарят на телефонните обаждания от Ставката: „Намира се във войските.“ Сталин забраняваше командващите да пътуват до други фронтове без негово разрешение. Придвижване по собствените им фронтове разрешаваше, но не беше доволен, искаше командващият да не помръдва от телефона.
	Разбира се, можеше да остави Голиков да се оправя сам. Нека Сталин се полюбува на любимеца си. Но провалът на Голиков би означавал провал на цялото контранастъпление. Гудериан ще мине в тил на Западния фронт, през този пробив ще нахлуе германската пехота, това означава падане на Москва. А сега Гудериан е лесна плячка. Самозабравил се е, разтеглил е армията си, трябва да се нанесе удар точно под основата на клина, да се обкръжи и разгроми. Той ще накара Десета армия да нанесе този удар. Ако потрябва, ще нареди още днес да бъдат разстреляни нехайните командири, тогава и другите ще почувстват своята отговорност. Когато загиват милиони, животът на няколко души не струва почти нищо. Това е философията на Сталин, но може би именно в нея се крие Сталиновата сила. Без неговата желязна воля съпротивата срещу такъв враг щеше да бъде невъзможна. Много непростими грешки прави Сталин, те струват скъпо на народа. Но нямаме друг вожд. И трябва да се подчиняваме. И да накараме по-нискостоящите командири да ни се подчиняват. Само в това е спасението на страната.
	Така размишляваше Жуков, пътувайки на задната седалка в колата. Обичайните мисли. Жуков ту задрямваше, ту се събуждаше. Много нощи бе прекарал на тази седалка, много неща бе премислил. Вече не си спомняше последната нощ, когато бе спал нормално, може би като малък, когато живееше при майка си. Покривът на къщата рухна от старост, прехвърлиха се в бараката, но и там се спеше хубаво. А от дванайсетгодишен свикна да спи по малко. При господаря кожухар работеше от шест сутринта до единайсет през нощта, спеше в самата работилница, на пода. А целият му останал живот мина на коня, в колата, на път. Успееше ли да придремне някъде час-два, беше късмет! И в Москва, в Генщаба се бодърстваше нощем — Сталин напускаше Кремъл призори, тогава и те се разотиваха по домовете си.
	Понякога колите спираха, дозорните докладваха — пътят е свободен. Политаха нататък.
	Малко се позабавиха пред самия Пронск. Беше още тъмно, но Жуков вече се беше събудил. Адютантът му докладва:
	— Тук в селището са намерени камиони, в тъмното не разбрали чии са, мислели, че са на германци, но излезли наши, май авторота.
	— От коя дивизия?
	— Не знам, другарю армейски генерал. Събудили шофьорите, нещо бъркат, не могат да обяснят разбрано на чие подчинение е авторотата.
	— Спрете в селището.
	Едва се разсъмваше, но колите вече се виждаха, прилепени до къщите, до бараките, някои в дворовете, като за маскировка.
	Продължиха. След десет минути пак спряха. В покрайнините на Пронск ги чакаше Голиков. Като видя Жуков, не се изненада, старата щабна лисица се бе сетила кой ще дойде, приближи, рапортува: всички командири на дивизии са събрани в Старожилово, тук наблизо, малко на изток от Пронск.
	— Какви са тия камиони в най-близката махала?
	— Камиони ли? — учуди се Голиков. — Тук не може да има камиони. Тук още не е дислоцирана нито една дивизия.
	— Там има авторота.
	Голиков сви рамене.
	— Нямам представа.
	— Някой командир на дивизия да си ги е скрил? Може да крият коли и в други села. А в отчетите пишете — нямали сте автотранспорт.
	— Това не са наши коли, може да е някаква скитаща авторота.
	— Тя е в разположението на вашата армия и вие сте длъжен да знаете. Разберете и докладвайте. Криели ги? От кого? По чия заповед? Дезертьори? Откъде? Кой им е главатарят?


	Съвещанието в Старожилово Жуков започна с думите:
	— В отчетите пишете, че ви липсва автотранспорт, а аз сега, преди да вляза в Пронск, с очите си видях цяла авторота. Чия е?
	Всички мълчаха.
	— Излиза, че е ничия — навъси се Жуков. — Щом разберем чии са колите и кой ги крие, жестоко ще се наказваме. Предупреждавам: за най-малка лъжа в отчетите, за укриване на въоръжение и техника най-сурово наказание очаква виновните. Имахте достатъчно време за сформиране. Сега сте на фронта. Тук са нужни боеспособни дивизии.
	След такова встъпление съобщенията на командирите звучаха съвсем различно от доклада на Голиков. Има някои недокомплектовани места, желателно е да получим липсващото преди началото на военните действия, а ако не, ще се постараем да го получим на бойното поле. Но моралният дух на бойците е висок, задачата на командването ще бъде изпълнена.
	Докато слушаше командирите на дивизии, Жуков си поглеждаше часовника. Девет и половина, време беше да се връща в Перхушково. Но работата с авторотата трябваше да се приключи пред очите на всички. Ако я е крил някой командир на дивизия, той ще бъде разжалван в редник, ако е рота дезертьори, командирът й ще бъде разстрелян. Добър урок за цялата Десета армия.
	— Какво става с авторотата? — попита той Голиков.
	— От специалния отдел разследват.
	— Изпратете кола за командира на авторотата, да се яви веднага.
	Скоро в стаята влезе дебел очилат майор — от специалния отдел. След него въведоха червеноармеец с измъчено лице, напукани устни, с шинел, кепе, ботуши. Жуков го загледа озадачено.
	— Наредих да се яви командирът на авторотата!
	Дебелият майор козирува:
	— Разрешете да доложа, другарю армейски генерал. Команден състав в ротата не е останал. Къде са се дянали или къде са ги дянали, засега не е установено. Шофьорите свидетелстват, че ги е командвал този червеноармеец. Именно него разпитвах. Има твърде много неясноти, другарю армейски генерал.
	Жуков погледна Саша.
	— Защо не се представите?
	Саша вдигна ръка до кепето, продума нещо. Дрезгав, простуден глас, не му се разбираше нито дума.
	— Какво, какво? — раздразнено подвикна Жуков.
	— Червеноармеец Панкратов е _доведен_ — повтори Саша.
	Жуков го гледаше. Така още никой не бе посмял да му отговаря.
	Саша издържа погледа му. Щели да го разстрелят? Майната им!
	— Вие ли командвахте ротата?
	— Водя ротата към Пронск.
	— Откъде?
	— От района на село Хитрованшчина, западно от железния път Михайлов-Павелец.
	— А къде е командирът на ротата?
	— Загина при авиационно нападение.
	— Именно, именно — намеси се майорът от специалния отдел, — всички командири са убити, а всички шофьори са здрави и читави.
	— Кой ви възложи да водите ротата? — строго попита Жуков.
	Саша се озърна като подгонено животно. Генерали, полковници, насядали тук, гледат го. Зализани, кой от кой с по-висок чин… Тях да ги прати човек сега там, в снега, в дерето, да мъкнат камиони на плещите си… Стратези… Докъде докараха страната… Допуснаха Хитлер до Москва… Да можеше да им каже какво мисли за тях…
	— Питам ви, кой ви възложи да водите ротата?!
	И тоя! Прославен пълководец — и той _провежда разпит_.
	— Е? — повиши тон Жуков.
	— Родината ми възложи, другарю армейски генерал — изхриптя Саша.
	Всички мълчаха. И генералите, и полковниците.
	Жуков не откъсваше от Саша втренчения си поглед.
	— Член ли сте на партията?
	— Безпартиен съм.
	— Как се озовахте в Пронск?
	— Ротата трябваше да достави товар в Узловая, в тила на Двеста трийсет и девета дивизия. Срещнахме един капитан с бойци, той ни каза, че Двеста трийсет и девета дивизия е в обкръжение. Какво да правим? Германските танкове се движат към Михайлов и Скопин. Единственият път за нас беше между Михайлов и Скопин.
	— Че там има ли път?
	— Има гредер.
	Жуков се наведе над картата.
	— Тук нищо не е отбелязано.
	— Пътят се строеше преди войната, не е завършен. Успяха да минат с гредер. Естествено, на картата го няма.
	— А вие откъде знаехте за гредера?
	— Работил съм на строителството на този път.
	— Можете ли да го покажете?
	Саша се наведе над картата. От кепето му капна една капка, снегът се разтапяше в топлата стая.
	— Разрешете да си сваля кепето, че ще намокря картата.
	— Свалете го.
	Саша пъхна кепето под мишница, пак се наведе над картата.
	— Ето по тези населени места: Дурное, Грязное, Малинки, Хитрованшчина.
	Жуков побутна картата към началник-щаба.
	— Пренесете го на своята карта, направете рекогносцировка. — Обърна се към Саша: — В какво състояние е пътят?
	— Ние минахме с лопати. А ако има снегорин, не е трудно.
	— Колко време пътувахте?
	— Две денонощия. Нощем. Денем се страхувахме от самолети.
	— Нощите сега са дълги — замислено продума Жуков. — Загуби?
	— По пътя нямаше загуби. Но имаме един ранен, хора с измръзвания. Моля да им се окаже медицинска помощ. — Саша погледна към майора от спецотдела. — Макар че гражданинът майор ни нарече престъпници, и престъпниците имат право на медицинска помощ.
	— Помощ ще ви се окаже — каза Жуков, — а вие знаете ли как се казва командирът на Двеста трийсет и девета дивизия?
	— Не знам.
	— Полковник Мартиросян!
	Стана командирът на Двеста трийсет и девета дивизия, млад красив арменец.
	— Полковник Мартиросян, ваша ли е авторотата?
	— Разрешете да доложа, другарю армейски генерал, към нас е била изпратена отделна авторота за транспортиране. Но дивизията вече водеше бой с обкръжилите я превъзхождащи сили на противника и на двайсет и седми ноември, след като зарови в гората тежкото въоръжение, разкъса обкръжението и пристигна тук, в района „Голямо село“. Авторотата не е можела да дойде в обкръжената дивизия. Имам основания да смятам, че точно тази е въпросната авторота.
	— Откъде имате такива основания?
	— Съвпадението на всички обстоятелства го показва, другарю армейски генерал. И ако ми позволите да кажа…
	— Кажете!
	— Ако ми позволите да кажа, другарю армейски генерал — повтори Мартиросян, — движението на тази рота до Пронск, в коридора между две атакуващи танкови колони на противника, за мен е мъжествено изпълнение на воинския дълг.
	— Аха — позасмя се Жуков. — Добре, седнете! Червеноармеец…
	— Панкратов — подсказа оня от спецотдела.
	— Панкратов… Разбирате от карти. Къде сте учили?
	— В автотранспортния факултет на московския транспортен институт.
	— Инженер значи… А защо сте редник?
	— Така се случи.
	— Имате ли документ за образование?… Покажете го!
	Саша разкопча шинела си, извади от джоба на гимнастьорката сгънатото на четири удостоверение, сложи го на масата. Нямаше как! Карай да върви, нека знаят. По-далече от фронта няма да го пратят.
	Жуков прочете първата страница, обърна… Саша не откъсваше поглед от него… Сега ще стигне до реда: „Незащитил дипломен проект поради арестуване…“ Стигна! Вдигна поглед към Саша… Гледа го… Пак чете, пак го гледа…
	— Били ли сте комсомолец? От коя година?
	— От двайсет и пета.
	Жуков наведе очи към удостоверението.
	— Тук е отбелязан взет зачот по военно дело…
	— В института имахме висша извънвойскова подготовка.
	Жуков се обърна към Голиков.
	— Инженерите ни са малко, а при вас служат като прости шофьори.
	Голиков би могъл да каже, че не знае нищо за тази авторота и вижда за пръв път този шофьор. Но той беше опитен чиновник и разбираше — в такава ситуация не се възразява. Жуков е прав: не е редно така да се използват инженерните кадри, за нередности някой получава мъмрене, кой точно — няма значение.
	Жуков взе червеноармейската книжка на Саша, подаде я на началник-щаба и като гледаше в удостоверението, продиктува:
	— Запишете допълнителни данни: Завършил автотранспортния факултет през 1934 година. Удостоверение номер сто осемдесет и шест, дробна черта, трийсет и четири… Записахте ли? Съставете атестация за произвеждане в чин „Военен инженер трети ранг“, сега ще я утвърдя.
	Върна удостоверението на Саша.
	— Поздравявам ви с произвеждането ви в чин „Военен инженер трети ранг“.
	— Благодаря, другарю армейски генерал.
	— Работете, воювайте, служете на Съветския съюз.
	Саша козирува:
	— Тъй вярно, да служа на Съветския съюз!


	Сутринта на 6 декември съветските войски преминаха в контранастъпление и въпреки силните студове и дълбокия сняг отблъснаха противника на 150–200 километра от Москва.


>>	26.

	По радиото гърмеше бодра музика, на всеки половин час предаваха съобщения за стремителното придвижване на германските войски, за завзетите градове, свалените самолети, стотиците хиляди пленници: „Съветските войски бягат така, че едва успяваме да ги стигнем.“ Емигрантските вестници ликуваха: „Настана нашето време.“ Мережковски и Зинаида Гипиус благославяха германците за „кръстоносен поход“.
	Германия ще победи Русия също тъй мълниеносно, както победи другите европейски страни. Но какво ще стане с него, с Шарок? Ще успее ли Берия да унищожи документите на своето ведомство? Ако не успее, значи германците ще намерят в тила си, в Париж, господин Привалов — съветския шпионин. Дори документите да бъдат унищожени, когато хванат служители на НКВД, те, за да си спасят кожата, ще го издадат. В двата случая бесилката му е сигурна.
	Какво да прави? Да се предаде на германците? За какво им е? Кой е той? Шпионин, зарязан от Съветите на Запад. Ще се оправдава: „Работех не срещу Германия, а срещу белогвардейската емиграция.“ Кой ще го слуша?
	Да отиде при англичаните? С какъв багаж? Кого ще им предаде? Третяков ли? Не са им притрябвали нито Третяков, нито Шарок. Ще дадат на СССР несполучилия предател, подарък от верните съюзници по антихитлеристка коалиция.
	Трябваше да избяга тогава, през трийсет и девета, нямаше да отиде с празни ръце, а с богата плячка: резидент, агенти, явки, Ейтингтон с мексиканския му екип. Хем му беше наблизо, тяхното разузнаване се намираше на съседната улица.
	Шарок се поуспокои от спирането на германците край Москва — щом не можаха да я завземат от раз, значи НКВД ще успее да изнесе или унищожи документите, легендата на господин Привалов няма да се разкрие толкова бързо. Дори германците да победят, няма да е толкова бързо, както предричаха някои емигранти. „Фикция за отпор“ — твърдеше писателят Борис Зайцев. Излезе, че не е било фикция.
	През целия си живот бе изпитвал боязън пред съветската власт, беше убеден в нейната несъкрушимост. И сега злорадо наблюдаваше нейното поражение. Но ако режимът падне, и той ще трябва да отговаря за неговите престъпления, обвързан е с тях завинаги. Тъй че по-добре да се удържи, пък после ще видим.
	А за момента трябва да избере правилна линия на поведение. _В такова време_ един млад руски емигрант не може да бъде изолиран от съотечествениците си. В този смисъл и Шпигелглас, и Ейтингтон бяха предвидливи — той трябва да има кръг от добри познати. И го има — не твърде богати хора, по-скоро бедни, но истински руснаци, съседи, посетители на кафенето, където Шарок се отбиваше вечер и чийто съдържател беше руснак. Всяка неделя Шарок се виждаше с тях в храма „Покров Богородичен“ на rue de Lourmel, там служеше популярният сред енориашите отец Димитрий Клепенин, а майка Мария Пиленко бе открила при черквата столова за бедни и безработни…
	Сред емигрантите имаше противници на Хитлер, те си мълчаха, имаше също изчакващи, както и ликуващи — при всяка победа на германците те се прегръщаха и целуваха. Към тях се присъедини и Шарок. Не за прегръдки и целувки, а за да си подсигури бъдещето: ако победят германците, той още преди победата им е доказал лоялността си, ако победят руснаците, той съветският разузнавач, е изпълнил дълга си — внедрил се е във вражеския лагер.
	Германските власти ликвидираха всички емигрантски организации и създадоха една нова, единна, вярна на Германия, под името „Управление по въпросите на руската емиграция във Франция“. То бе настанено в голямо здание на улица „Галанер“, там регистрираха емигрантите, издаваха вестник „Парижки вестител“. Управлението ръководеше някой си Юрий Жеребков, човек с кръшна походка, преди войната беше професионален танцьор. Шарок го беше гледал на сцената. Като се разхождаше по естрадата, Жеребков нападаше „съветските агенти“, които се мъчели да разпалят сред емигрантите псевдопатриотични чувства.
	— Вземайте пример от милионите руски войници, които въпреки волята си се сражават в редиците на Червената армия! — възклицаваше Жеребков. — Те не оказват съпротива на германското настъпление и при първа възможност не само преминават при неприятеля, но изразяват и желание с оръжие в ръка да се борят срещу съветския режим, да освободят Родината от сталинското и болшевишкото иго.
	Шарок ходеше и на други събрания, организирани за емигранти, там свикнаха с него, завъди и познати. Избръсна си мустаците и брадата, та да не би при случайна среща Третяков да го познае, а от среща с Вика не се страхуваше: Вика беше в Лондон с мъжа си, един от най-близките сътрудници на генерал Де Гол. А скоро престана да се плаши и от Третяков: германците го арестуваха като съветски агент, значи се бяха възползвали от данните на френската полиция, която е подслушвала изповедта на Плевицкая. Правилно постъпи, като прекъсна връзката си с Третяков.
	Строен, синеок, русокос, с приличен костюм, сдържан, спретнат, Шарок правеше добро впечатление. Но не бързаше с избора си. Сила набираше НТС — Национално-трудовият съюз, младите прибавяха в скоби към това име (НП) — ново поколение. От Югославия се прехвърлиха в Германия, активно сътрудничеха на германците: в лагерите за военнопленници вербуваха „доброволни помощници“ за германските спомагателни, охранителни, полицейски части, после вербуваха за армията на Власов и за националните формирования на СС. Пред нещастните военнопленници, които Сталин обяви за изменници, се поставяше дилемата: неизбежна смърт в лагер или живот на служба при германците, много от тях избираха живота. Пред Шарок не бе поставена такава дилема. НТС подбираше и хора за работа в Източното министерство, но служба на окупираната територия на СССР в някоя районна администрация в глухата провинция не блазнеше Шарок. И той обмисляше, изчакваше, не можеше да реши. Веднъж се улови в мисълта, че е отвикнал да решава сам, твърде отдавна вместо него решаваха други хора. И този път те взеха решението.
	Веднъж през февруари четирийсет и втора година на улицата с Шарок се изравни някакъв човек. Бастун, палто, шапка, но по това, _как_ особено забави крачка, Шарок почувства опасност, отдръпна се, вдигна очи и изстина — бе срещнал погледа на „Алексей“, същия, който бе идвал в Париж, за да ликвидира сина на Троцки, Лев Седов, бившият боксьор, който навремето бе смаял Шарок със своя блестящ френски. Шарок знаеше _какви специални_ поръчения изпълнява „Алексей“. От групата на Яков Серебрянски беше. Но как се бе озовал тук?! И самият Яков Исакович Серебрянски, и всичките „момчета на Яша“ отдавна бяха разстреляни. „Алексей“ подаде ръка, каза на френски:
	— Жерар Дюрал, или просто „мосю Жерар“.
	Отбиха се в едно кафене, седнаха в ъгъла, поръчаха кафе. Кафенето беше пусто, съдържателят разтребваше барплота.
	— Защо се смути, нима не очакваше никого? — попита „Алексей“ отново на френски, а и целия разговор двамата проведоха на френски.
	Усещането за опасност не напускаше Шарок. Може да измъкне пистолета, да го застреля, после и съдържателя, и да изчезне. Не си свали палтото и шапката — седи подготвен, избра си място срещу прозореца и плътно затворената врата (все пак, беше февруари), отстрани съдържателят се вижда добре — ще свърши всичко за секунди.
	Без да откъсва поглед от ръцете на „Алексей“, Шарок отвърна:
	— Чух, че Яков Исакович и цялата му група били в затвора.
	„Алексей“ пийна малко кафе, остави чашката на масата, погледна към вратата. Шарок не откъсваше от него напрегнат поглед и изведнъж забеляза, че чертите на лицето му изобщо не са размити: добре очертани твърди скули, носът му, като на много боксьори, е малко сплескан, погледът му не е мижав, а остър, пронизващ. Странно, Шарок по-рано не бе забелязвал всичко това.
	— Тогава ми хакнаха десетарка — каза най-сетне „Алексей“, — другите ги разстреляха. С Яков Исакович кой знае защо протакаха, беше в килия на смъртници, чакаше и това го спаси. Като започна войната, „шефът“ попитал „нашия“: „Ами къде е Серебрянски?“ — „Лежи в затвора, чака си разстрела.“ Шефът рекъл: „Какви ги плещиш?“ Хайде „наште“, бързо в килията, измъкват Яков и го пращат в санаториум, че Ежовите блюдолизци му били премазали черния дроб и бъбреците.
	Той пак отпи от кафето, задържа чашката в ръката си, слава Богу!
	— Яков Исакович поискал да върнат групата, а от нея бях останал само аз. Такъв екип унищожиха, Ежов погуби разузнаването, тоя алкохолик и педераст!
	Свободно си говори за „шефа“ — другаря Сталин, за „нашите“ — Берия и Судоплатов… Защо ли така? Дали по този начин не приспива бдителността му?!
	„Алексей“ изведнъж се усмихна:
	— Все ми поглеждаш ръцете, да не помисли, че съм дошъл да те ликвидирам?
	— Че защо пък мене? — насила се разсмя Шарок.
	— Ами мене защо? — примижа „Алексей“.
	— Е, няма за какво, разбира се — побърза да се съгласи Шарок.
	— Обаче тъкмо тебе, между другото, има защо.
	— Алексей, за какво говориш? — Шарок дори се надигна на стола.
	— Казах ти името си — Жерар.
	— Извинявай, Жерар, не разбирам за какво говориш.
	— Ти ме предаде, нали?
	— Аз? Тебе?
	— Да, ти, мене. По делото на Седов.
	Обяснителната записка, която бе написал в Москва, мигновено изплува в паметта на Шарок.
	— Написах всичко, както си беше, само факти, никакви оценки.
	— Никакви оценки ли? „Дойде, проведе акцията, в резултат на която обезцени източник на изключително важна информация“ — това не е ли оценка?!
	Дявол да го вземе! Неслучайно тогава се колебаеше дали да напише тази фраза. Сякаш беше предчувствал.
	„Алексей“ си допи кафето, остави чашката на масата.
	— Да не си припомняме, хайде. Предавам ти разпореждане от центъра. Твоята задача е да спечелиш доверието на емигрантите, които ще могат да те препоръчат на германците. Всичко останало _ще бъде организирано_. Целта е да получиш работа като преводач в Централното управление на лагерите в Ораниенбург, край лагера Заксенхаузен. — Той се позасмя. — Там наблизо е курортът Заксенхаузен, та и лагера са нарекли така. В лагерите има стотици хиляди наши военнопленници, трябва да имаме информация за тях. — Той премина на немски. — Как си с езика?
	— Мисля, че нормално. А ти значи знаеш и немски?
	— Аз знам френски, немски, английски, испански. Навремето при нас вземаха само хора, които владеят езици.
	Подчертава, че е от _онези, истинските_ чекисти, които Ежов е унищожил, а Шарок е от _новите_. Шарок преглътна хапа, дори не показа, че е схванал намека, с този човек е опасно да си разваляш отношенията. И разбира се, лъже, не му е нужна информация за „стотиците хиляди военнопленници“. Той се занимава не със стотици хиляди, а с отделни хора, неговата работа е да отвлича и унищожава. Но това не засяга Шарок, на него възлагат да събира сведения, добре, ще ги събира.
	— Докато съм тук, връзката ти е с мен — заключи „Алексей“, — представител съм на швейцарска търговска фирма в Париж. Мен няма да ме има, ще пратя хора да те намерят. Центърът придава първостепенно значение на твоята задача, разбира сложността й, но възлага на теб големи надежди и ще оцени работата ти по достойнство.
	„С куршум в тила“ — неволно си помисли Шарок.


>>	27.

	Веднъж през март Сталин попита Василевски:
	— Доведохте ли семейството си от евакуация?
	— Да, другарю Сталин.
	— Къде живеят?
	— Дадоха ми чудесен апартамент на улица „Грановский“.
	Сталин вдигна очи към него:
	— На улица „Грановский“? В Пети дом на Съветите?
	— Да, другарю Сталин, така се казваше по-рано.
	— Знам го този блок — замислено продума Сталин, — ходил съм навремето. А къде са родителите ви?
	— Мама почина, а татко живее в Кинешма, при по-голямата ми сестра. Нейният мъж и синът й са на фронта.
	— Значи е напуснал енорията си?
	— Напусна я, другарю Сталин, аз и братята ми помагаме на него и на сестра ни.
	— Значи живеете на улица „Грановский“ — все така замислено повтори Сталин, — добре. А къде почивате, когато имате възможност?
	— В Генералния щаб. До моя кабинет има една стая, там спя.
	— Нямате ли вила?
	— Не, другарю Сталин.
	След няколко дена Василевски получи вила в село Волинское на брега на река Сетун, недалеч от Близката вила на Сталин, но ходеше там рядко, а когато нощуваше, ставаше призори и заминаваше на работа.
	Веднъж се позабави: помагаше на жена си в градината и тъкмо щеше да тръгва, по телефона се обади Поскрьобишев:
	— Търси ви другарят Сталин.
	После чу в слушалката гласа на Сталин:
	— Другарю Василевски, още не сте свикнали с вилата, а вече се заседявате там. Страхувам се, че съвсем ще се пренесете на нея. Елате незабавно.


	Василевски се яви, когато заседанието на Ставката беше започнало. Разглеждаха плана на военните действия за лятото на 1942 година.
	— Германците са деморализирани от поражението край Москва — каза Сталин, — сега се нуждаят от малко почивка, да посъберат сили. Можем ли ние да им дадем време за почивка? Не можем. Имаме ли право да ги оставим да съберат сили? Нямаме право.
	Шапошников с добре премерени изрази напомни, че нашите сили са измъчени от зимната кампания, още не са готови за настъпление.
	— Трябва по-бързо да прегазваме германците — недоволно изрече Сталин, — да ги гоним безспир, да ги гоним, да ги гоним, да ги гоним. И по този начин да осигурим пълния разгром на германците през 1942 година. Кой иска да се изкаже?
	Всички разбираха, че да се говори за пълен разгром на германците през тази година е нелепост. Но никой не пожела да се изкаже. Освен Жуков.
	— Без подготовка и без подсилване на войските с техника и жива сила е невъзможно да се настъпва — каза Жуков.
	— Нали не можем да седим в отбрана със скръстени ръце и да чакаме германците да нападнат първи! — раздразнено възрази Сталин. — Трябва да нанесем поне серия предварителни удари и да проучим готовността на противника.
	Тимошенко тутакси предложи да се нанесе такъв удар по Харковското направление. Ворошилов го подкрепи. Жуков се опита да възрази, но Сталин го пресече:
	— Един момент, един момент… Къде очакваме настъпление на германците? — Той обиколи всички с питащ поглед. — Къде ще настъпват германците това лято? Отговорът е един: те безспорно ще настъпват отново към Москва. Защо? Москва е близо. Ние прехванахме заповедта на фелдмаршал Клюге за настъпление към Москва. Операцията носи кодовото название „Кремъл“. За нея трябва да се готвим. Но изключва ли това нанасянето на мощни флангови удари, тъй че да сковем силите на германците и така да отслабим атаката им срещу Москва? Не, не изключва, напротив, задължава ни. Къде на първо място трябва да се нанесе такъв удар? Мисля, че другарите Тимошенко и Ворошилов са прави. Предложението за настъпление към Харков трябва да се подкрепи.
	Василевски би могъл да каже, че според данни от разузнаването главно направление на германския удар ще бъде южното. Но Василевски винаги се бе страхувал да възразява на Сталин, а сега, след мъмренето за закъснението му, през цялото заседание мълча.
	Вместо него отговори Жуков:
	— Другарю Сталин, има разузнавателни данни, че германците ще разгърнат главното си настъпление на юг. Заповедта на Клюге може да се приеме за дезинформация. Не бива войските да се вкарват в операции със съмнителен изход…
	— Съмнителен ли?! — прекъсна го Сталин. — Защо съмнителен? Другарю Тимошенко, вие сигурен ли сте в успеха на операцията?
	— Безусловно.
	— Това ваше лично мнение ли е?
	— Не. Така смята цялото ръководство на фронта.
	— Виждате ли какво се получава — позасмя се Сталин, — командването на фронта е сигурно в успеха, а другарят Жуков се съмнява. Аз мисля, че в дадения случай мнението на командването е по-обосновано.
	На излизане от кабинета Шапошников каза на Жуков:
	— Не биваше да спорите. Този въпрос е решен от Върховния.
	— Тогава защо искаха нашето мнение?
	— Не знам, не знам, драги.


	Настъплението към Харков започна на 12 май. Една седмица по-късно стана ясна неговата безперспективност. Василевски, който сега изпълняваше длъжността началник на Генералния щаб, предложи на Сталин настъплението да се прекрати. Но Сталин не беше свикнал да променя решенията си. На 29 май настъплението завърши с катастрофа. В обкръжените четири съветски армии бяха унищожени и пленени 230 хиляди души. В бой загинаха генералите Костенко, Подлас и Бобкин.
	Миналата година Сталин се бе излъгал, като очакваше настъпление на германците на юг, тази година се излъга, като ги очакваше да настъпят срещу Москва. След като завзеха Крим, Севастопол и отблъснаха съветските войски оттатък Дон, германците стремително поеха към Кавказ и Сталинград.
	На 28 юли Сталин издаде заповед номер 227:
	„Ние загубихме над 70 милиона население… Да отстъпваме още означава да погубим себе си и същевременно своята родина. Нито крачка назад! Да се сформират наказателни батальони, в които да се изпращат средни и старши командири. Да се поставят на трудни участъци от фронта, за да им се даде възможност да изкупят с кръв престъпленията си пред родината… Да се сформират добре въоръжени заградителни отряди, да се поставят в тила на неустойчивите дивизии и да се задължат в случай на паника и безредно отстъпление на частите да разстрелват на място паникьорите и страхливците.“
	Тази заповед скова инициативата на командирите, парализира възможността за маневриране, увеличи безсмислените загуби. Да се изпълнява тя означаваше да се обрече армията на поражение. Въпреки всичко германците напредваха, завзеха Майкоп, Краснодар, Моздок, излязоха на Терек, завладяха почти всички планински проходи, откриващи пътя към Закавказието. Но вече не получаваха пленници и трофеи. Въпреки заповедта на Сталин съветските войски водеха маневрена война, командирите не допускаха обкръжение, умело отвеждаха частите. Само на тесен участък от фронта войските от армията на Паулус съумяха на 23 август да излязат край западните предградия на Сталинград.


	Сталин прекрасно разбираше всичко: страната е разсечена надве. Хитлер завладява юга, Украина, Кавказ, Закавказието. Но най-важен е Сталинград! Германците уловиха града в клещи, притиснаха нашите войски към Волга. Ако Сталинград падне, в ръцете на германците ще се озове главната водна артерия в европейската част на Съюза. От Сталинград те ще завият на север, ще минат в тил на Москва и тогава основните сили на Червената армия ще се окажат в чувал.
	Сега край Сталинград са най-добрите пълководци. И въпреки това там е нужен Жуков. Жуков е единственият човек, който продължава да му вдъхва чувство на сигурност. Василевски си разбира от работата, но за извънредни ситуации е мек. В извънредни ситуации е нужен Жуков. Безспорно самомнението на Жуков нарасна, той излезе прав: Хитлер се насочи на юг, както предрече Жуков, а не към Москва, както очакваше другарят Сталин. Значи у него се е затвърдила мисълта, че _стратегът_ е той, Жуков, а не другарят Сталин. Греши другарят Жуков! Когато ставаше дума за Харков, може би не биваше да слуша тоя мухльо Ворошилов, дето провали финландската война. Не биваше да слуша и Тимошенко. Това ще бъде и краят на неговата кариера, но и Жуков не бива да тържествува. ТОЙ ще покаже на Жуков къде му е мястото. Неговото място е във войската, на фронта, там може да си търси успеха. Затова да върви в Сталинград. Но трябва и да го приласкае.


	На 26 август от щаба на Западния фронт извикаха Жуков в Москва.
	Както обикновено, той завари в кабинета на Сталин Молотов, Ворошилов и Берия.
	Сталин покани Жуков на масата. Донесоха чай, сандвичи.
	— Хитлер е решил да поправи грешката си — неочаквано каза Сталин.
	Жуков го погледна с недоумение.
	Сталин посочи сандвичите:
	— Яжте, яжте, сигурно сте огладнели.
	Той стана и като се разхождаше из стаята, заговори:
	— Каква беше основната стратегическа грешка на Хитлер миналата година? Тя бе, че хвърли основните си сили към Москва, а трябваше да настъпва на юг, да получи жито, метал, въглища, нефт, да привлече на своя страна националистите от Украина, Кавказ и Закавказието. И едва тази година да настъпи към Москва от запад, север и юг. Именно такава стратегия очаквахме ние. Но когато играеш със слаб играч, никога не знаеш с каква карта ще тръгне той. Смятахме, че поучен от горчивия си опит, Хитлер тази година ще направи правилен ход, ще нападне Москва, Москва му е наблизо. Не, той реши да настъпва на юг. Но онова, което беше правилно за миналата година, е неправилно за тази. Той отново ни измами, като всеки хазартен, но слаб играч. Постигна известен успех и стигна до Сталинград. Но този успех е временен, лошият стратег не може да постигне краен успех. Трябва да лишим Хитлер от този временен успех. Ние трябва да го спрем край Сталинград, също както го спряхме край Москва.
	Сталин отиде при Жуков, внушително, дори тържествено произнесе:
	— Другарю Жуков! Държавният комитет по отбраната ви назначава за заместник на Върховния главнокомандващ!
	Жуков стана, изопна се в стойка „мирно“.
	— Благодаря, другарю Сталин.
	— Трябва незабавно да заминете за района на Сталинград. Германците трябва да бъдат разбити и подгонени също тъй, както бяха подгонени миналата година от Москва.
	Сталин му подаде ръка.
	— На добър път! Успех, другарю Жуков!


>>	28.

	Управлението на отбранителното строителство, където работеше Варя, бе преместено от Москва в района на Саратов. В случай, че завземат Сталинград, хитлеристките войски ще поемат на север, затова по пътя на тяхното възможно придвижване се издигаха отбранителни съоръжения.
	Щабът на Управлението се настани в село Байдек, на територията на бившата република на немците от Поволжието. През август четирийсет и първа година републиката бе ликвидирана, немците, като възможни помагачи на Хитлер, бяха изселени в Сибир и Казахстан. Но имената на селата и градовете останаха предишните.
	Солидни тухлени къщи с пристройки в дворовете, просторни, удобни, солидни и трайни като всичко немско. Масивни маси, миндери и кревати в къщите, необикновени зидани печки: ниски, големи, квадратни, с котлони и фурни.
	Сега в тези къщи живееха евакуирани украински колхозници, чувстваха се неуютно.
	— Германецът е вече в Сталинград — често казваше хазайката на Варя, — ще дойде тука и какво ще ни каже?! Заграбили сте немското имущество, радвате се на чуждото нещастие, и всинца ще ни избеси. А ние какво сме виновни? Наредиха да подкараме колхозния добитък, подкарахме го, тук ни пратиха, къде да се денем, кой ще ни приеме? — И горчиво въздишаше.
	Варя я успокояваше — Хитлер няма да стигне дотук. Тя съжаляваше новите стопани, но още повече съжаляваше изселените оттук немци. Каква вина имаха жените, старците, децата? Наблъскали ги в конски вагони, заключили ги и ги стоварили на голо място в тайгата. Колко ще загинат там, колко са загинали още по пътя?
	Давид Абрамович Телянер, началникът на Варя, също говореше съчувствено за немците:
	— Те са законопослушни руски поданици, съживили са Поволжието. Преди тях из степта са бродили само ногайци и казахи, а немците са отглеждали прочутата волжка пшеница, от нея са пекли хляб за царската трапеза, отглеждали са тютюн, тъкали са басма. И въпреки това са чужд народ, макар да са живели тук почти два века, чуждо тяло, след войната, ако имат възможност, всичките ще заминат за Германия.
	Той гледаше Варя с умни, живи кафяви очи, от немците преминаваше към евреите:
	— И евреите са _външни хора_, а и във всичко се месят. Те са и политици, и учени, и писатели, и философи, и художници, каквито искате. На кого би харесало това? Ето защо коренната нация ги пъди далеч от себе си.
	— Но не и у нас — възразяваше Варя, — у нас има еврейски театри, вестници. В училище, в института ние никога не сме се делили на евреи и неевреи.
	Давид Абрамович вдигаше пръст.
	— Варенка, това е било при други хора, при _хората на идеята_. Тях вече ги няма. И времената вече са други. Евреите с векове са живели в Германия, носили са германски фамилии, идишът фактически е немски език. И в резултат? Германия ги унищожава. Но е невъзможно да бъде унищожен цял народ. Евреите са се съхранили две хиляди години, историята е решила този народ да живее. Но да живее в своя страна. Стига се е занимавал с чужди работи.
	— Имате предвид Палестина? Там ли ще отидат евреите?
	— След това, което се случи, ще отидат.
	— И вие ли ще отидете?
	— Ще се опитам.
	— Но нали жена ви е рускиня.
	— Но нейните деца са евреи.
	— Наполовина.
	— Хората понякога крият, че са евреи. Майка му била рускиня, той бил кръстен, не знам си какво още… За мен евреин е онзи, когото Хитлер би пратил на смърт като евреин. И моите деца би пратил. Хитлер би унищожил и славяните, би изтребил половината население на земното кълбо. За щастие, няма да спечели войната.
	— Сигурен ли сте в това?
	— Абсолютно. Макар че в нашия бардак победата ще струва скъпо.
	Те мислеха по един и същ начин, но не разговаряха на тези теми. Като мъдър човек, той казваше на Варя с добродушна усмивка:
	— Пазете си нервите. Сега: всичко за фронта, всичко за победата. Онова зло е по-лошо от това.
	Беше нисък, набит, военната униформа му стоеше зле, лицето му бе набраздено от бръчки, но очите му бяха млади, живи. „Един от най-добрите строители на Москва“ — казваше за него Игор Владимирович. Оглавяваше техническия отдел, всичко се събираше при него: проекти, планове, разработки, знанията му бяха феноменални, вземаше безпогрешни решения. Варя му допадаше, тя обичаше и умееше да работи, светкавично усвои простичката полева фортификация.
	През октомври строяха главната отбранителна ивица на 15–20 километра от Москва. Стотици хиляди московчани, главно жени, в дъжд и студ, под обстрела на вражеската авиация, в протритите си палтенца, с износените си якенца и обуща, натежали от глина, копаеха окопи, траншеи, дълбаеха твърдата почва, заравяха в земята кръглите железобетонни калпаци за огневите точки, с тънките си ръкавички изопваха по коловете бодлива тел, тикаха натоварени с пръст колички, набиваха тежки греди и заварени от релси противотанкови „таралежи“. Лопатите, лостовете, кирките не достигаха, не докарваха редовно храната и въпреки това тези жени подготвиха десетки хиляди метри противотанкови ровове, преобърнаха милиони кубически метри пръст.
	Варя обикаляше трасето. Бетонът звучно пльосваше от камионите върху дебелите метални пръти на арматурата, жените изстъргваха с лопатите си дъната на опразнените каросерии.
	— Заминавай, следващия, бързо, давай!
	Варя проверяваше, замерваше, с техническите ръководители съставяше актове, помагаше на жените да мъкнат тежките бетонни калпаци. Нима из Москва ще тропат германски ботуши?! „Няма да дадем Москва!“ беше първият стандартен лозунг, който й стана близък. „Няма да дадем Москва!“ Преградиха улиците с барикади, с торби с пясък, с греди, с „таралежи“, увити от бодлива тел. Германците бомбардираха града, въздушни тревоги се обявяваха всяка нощ. Над Москва се люшкаха лъчи на прожектори, трасиращи куршуми и снаряди пореха небето, по него се белееха заградителни аеростати, напомнящи нощни облаци.
	Игор Владимирович ръководеше управлението, беше все така взискателен, прецизен, педантичен. Никой не смееше да му донесе небрежно изпълнен проект, лошо копие. Телянер, който не обръщаше внимание на дреболиите, казваше на Варя:
	— Нали познавате съпруга си, работете по-внимателно.
	Игор Владимирович се бе опитал да прехвърли Варя на работа, несвързана с командировки до рубежите. Тя му каза:
	— Игор, моля те, никога не прави това. Обстоятелството, че съм твоя съпруга, не ми дава никакви привилегии.
	Той повече не се намеси в това.
	След успешното приключване на московската битка го прехвърлиха в Народния комисариат по отбраната, в Главното управление на инженерните войски, получи генерал-майорски чин. Варя беше доволна — положението на съпруга на началник я потискаше. Тя нямаше никакви привилегии. И все пак чин бе даден на малко служителки, а нейното име бе включено още в първия доста кратък списък — военен техник първи ранг. Беше естествено, тя беше дипломиран инженер, работеше тук отдавна и все пак в отношението на служителите се прокрадваше: жената на началника. Сега вече край на това.
	И когато Игор Владимирович й каза, че управлението се мести в Саратов, но тя ще остане в Москва, Варя отказа:
	— Не, Игор, няма да напусна управлението.
	Той беше озадачен, слисан.
	— Варенка, тук работата е същата. Разликата е само, че си си у дома, а там ще трябва да се скиташ из мръсни къщи.
	— Тези неудобства са за всички.
	Той се усмихна:
	— Не романтизирай, Варя, там не е фронт, а фронтови тил, далеч от огневата линия. И в управлението почти всички жени работят близо до съпрузите си, ти ще бъдеш сама, без защита. И най-сетне, Варюша, нима искаш да ме оставиш сам?
	Мъчно й беше за него, но все пак искаше да замине.
	— Да остана в Москва, защото мъжът ми заема висок пост? Срам ме е да постъпвам така, с тези хора съм работила дълги години. Не искам да се крия в Москва. Нали нося военна униформа.
	— Но и аз нося военна униформа.
	— Ти си ръководител от съюзен мащаб, твоето място е в Москва. А аз съм редови инженер, военен техник първи ранг, мястото ми е там, където жените копаят окопи.
	Той седна до нея на дивана, прегърна я през раменете, притегли я към себе си:
	— Варя, страхувам се за тебе, ще изтърсиш нещо, дето няма да им хареса, ще се заядат, а там не се церемонят много: военен трибунал. Не мога да те пусна.
	— Обещавам ти с никого за нищо да не говоря.
	Той коленичи, прегърна краката й, свря глава в коленете й.
	— Варюша, умолявам те, страх ме е да не те загубя.
	Тя беше трогната от отчаянието му, погали го по главата.
	— Добре, ставай!
	Той стана, машинално отърси праха от колената си…
	Варя затвори очи. Боже мой! В такъв момент не забравя за панталона си.
	— Не, Игор, каква ще бъда аз тук? Генералска съпруга, която получава генералска дажба? Не мога да си го разреша. Не ме принуждавай. Кълна ти се, там ще бъда предпазлива, сдържана, благоразумна.
	И той се примири. Варя замина с управлението за Байдек. Пътуваха в товарни вагони, бяха добре оборудвани: с нарове, вагон-кухня и медицински пункт.


>>	29.

	Байдек беше далече от фронта, дори германските самолети не долитаха дотук. Варя работеше при Телянер, съставяше планове на отбранителни съоръжения, строяха ги полевите управления, участъци и отряди, а в близост до Сталинград — инженерните войски от Сталинградския фронт. Както и край Москва, Варя не ходеше при рубежите.
	Учреждението им беше тилово, всъщност полуцивилно, но снабдяването, жилищните условия, екипировката бяха строго разграничени: старши команден състав, среден, младши, волнонаемни, редови. Един водещ инженер, още неполучил чин, се оказваше в по-лоши условия от някой безделник от политотдела.
	На тази почва се получаваха търкания, селото беше малко, всички бяха съседи, имаше много жени — съпруги и приятелки. Ходеха да се оплакват при полковник Бредихин, един грубиян и темерут, заменил Игор Владимирович на поста началник на управлението. Когато разговаряше с подчинени, Бредихин недоволно издуваше устни, нетърпеливо почукваше с показалец по бюрото, сиреч, по-накратко, по-накратко.
	И само с Варя се държеше като с равна, като с „наш човек“, гледаше да я предразположи, грижеше се за нея, беше наредил и на началника на административно-стопанския отдел да я наглежда. Варя изслушваше с непроницаема физиономия тъпите му шеги, Бредихин я отвращаваше, вниманието му, типично „тяхната“ партийна интимност й бяха унизителни. А тоя глупак нищо не забелязваше.
	Веднъж в отдела дотича запъхтян вестовой.
	— Другарко военен техник първи ранг, вика ви полковникът.
	При Бредихин се бяха събрали инженерите от полевото управление, уморени, с потни гимнастьорки, с кирзови ботуши, Бредихин ги слушаше, недоволно издул устни. Кимна на Варя да седне, сиреч, почакайте…
	Варя седна, недоумявайки защо Бредихин извика нея, а не Телянер.
	Телефонът иззвъня, Бредихин вдигна слушалката, бодро изрече:
	— Да… Тъй вярно… Слушам…
	Подаде слушалката на Варя.
	Оказа се, че е Игор от Москва.
	— Варенка, здравей, аз съм, позна ли ме?
	— Разбира се… Случило ли се е нещо?
	— Не, просто ми се дощя да чуя гласа ти. Как си?
	— Здрава съм, работя, а ти?
	— И аз съм здрав, работя, _тъгувам_.
	— Значи и с двама ни всичко е наред…
	— Не се ли радваш, че ти се обаждам?
	— Тук не съм сама, Игор, разбираш ли? По-добре ми пиши.
	— Е, добре, миличко, целувам те.
	— Целувам те.
	Тя затвори телефона.
	— Благодаря, другарю полковник.
	С грубовата, но ласкава присмехулност той отговори:
	— На вашите услуги, другарю военен техник първи ранг.
	Тя се засрами от уморените инженери от полевото управление: с тях Бредихин е груб, а с нея — любезен. На нея й се обаждат от Москва по телефона, а те с месеци чакат писма от къщи.
	Върна се в отдела и каза на Телянер:
	— Обади се мъжът ми от Москва. Виждате ли какви привилегии имат генералските съпруги.
	Той разбра всичко, умен човек…
	— Имал е връзка, разменил е няколко думи с жена си, на негово място и аз нямаше да изтърва такъв случай.
	Игор… Защо толкова я засегна това невинно, чисто мъжко движение — стана от пода, изтръска си панталона. Нима в това се концентрира отдавна потисканото раздразнение? Добър, честен, почтен, спаси я, често й пише. А тя не му отговаря редовно, не намира ласкави думи, мъчи се над всяка фраза. И когато мисли за Москва, никога не си спомня за апартамента на улица „Горки“. Спомня си за Арбат, за своя дом, за своята стая, за пощата на ъгъла на „Плотников“, откъдето изпращаше на Саша писма и колети, как ги приготвяха със Софя Александровна, спомня си „Арбатски зимник“, където бе танцувала със Саша, и тяхното училище на „Кривоарбатский“. А ако се сети за Игор, кой знае защо в паметта й се връща онова профсъюзно събрание, на което Игор редеше шаблонни фрази, и ресторанта „Въженцето“, където той с креслив глас се заканваше да прати Клава в милицията. Господи, та това беше преди векове, защо отново го разравя, защо си трови душата? Причината е в нея, не го обича и не го е обичала, а когато се омъжи, измами и себе си, и него, значи излъга. Само тя е виновна. Нали живееха добре, не се караха, а ето че не иска Игор да дойде тук, тя също никога не би се съгласила да се върне на работа в Москва. Сигурно няма да се върне при Игор и след войната… Не бива да живее с нелюбим човек, _не е честно_! Игор няма още четирийсет, красив е, прочут е, ще си уреди живота. А тя? Втори съпруг и отново несполука. Сигурно изобщо не бива да се омъжва.
	Тя живееше в една стая с лекарката Ирина Федосеевна — военна лекарка, партиен член, категорична, но в бита сговорчива и което харесваше на Варя, не се занимаваше с женски клюки и интриги. И пред началството не се натягаше много, за болните се грижеше еднакво, независимо от длъжността и званието им, но персонала си ръководеше строго, казваше на медицинските сестри:
	— Момичета, изхвърлете романите от главата си! На война съпрузите са временни. Вземайте пример от Варвара Сергеевна, никой мъж не смее да я доближи.
	— Варвара Сергеевна си има съпруг в Москва — опитваха се да възразяват сестрите.
	— Съпруг, та съпруг — нервираше се Ирина Федосеевна, — голяма фирма, хайде де. Аз изгоних моя мерзавец, дори не му поисках издръжка, сама си отгледах сина, вече е лекар като мен. Тъй че разчитайте на себе си, не на съпруг.
	Разказа на Варя как през трийсет и шеста година осиновила едно испанско момиченце, Изабела, родителите й загинали при бомбардировка на Мадрид.
	— Добро дете, навърши петнайсет, умно, трудолюбиво, учителите не могат да се нахвалят с нея. Тъй че и аз изпълних пролетарския си дълг за солидарност.
	Каза го с гордост, такава свята дума! Ленин, Сталин — при тези имена лицето й ставаше сурово-благоговейно. Не изпитваше съмнения. Да, имало много безобразия, безредие, немарливост, дори беззакония, но били виновни чиновниците, бюрократите, това не стигало до другаря Сталин, инак той щял да им покаже на тези негодници и гадове, дето компрометирали партията и държавата.
	В победата над Хитлер вярваше безрезервно, залог за нея бил нашият обществен строй — съветската власт.
	— Какво щяхме да представляваме без съветската власт? Баща ми е прост селянин, майка ми — неграмотна, а аз имам висше образование. Кой ми го даде? Съветската власт. Инженерите, техниците от нашето управление — откъде са те? Излезли са от народа. Генералите, пълководците са издигнали се обикновени бойци от Червената армия, всички са плът от плътта на народа, никакъв Хитлер не може да ни надвие.
	На Варя й се искаше да попита: къде са милионите селяни, загинали при колективизацията от глад, къде са героите от гражданската война, изтребени през трийсет и седма година, защо германците са пред Сталинград? Но не забравяше какво бе обещала на Игор и си мълчеше, само се изненадваше колко са заблудени тези хора, как са промити мозъците им. Приютила сирачето, обикновена свястна руска жена, ама нали, „пролетарската солидарност“. И такива са всички тук.
	През септември прехвърлиха управлението на подчинение на новосъздадения Донски фронт и го преместиха в Камишин, настаниха ги в едно село по пътя за Сталинград. Цяла нощ събираха и опаковаха книжа, чертежи, папки, сутринта им докараха камиони, натовариха имуществото — бюра, столове, и потеглиха.
	Превозваше ги командирована авторота. Варя се взираше в лицата на шофьорите, ами ако сред тях е Саша? Знаеше от Нина, че е военен шофьор. Не го срещна, пък и такова съвпадение би било невероятно.
	От тяхното село до Сталинград имаше по-малко от сто километра, войната се усещаше съвсем наблизо. Отново, както и край Москва, Варя пътуваше до рубежите. Понякога с часове седеше край КПП-то и чакаше попътна кола. По шосето, по междуселските пътища се движеха тълпи бежанци от разрушения Сталинград, ранени с мръсни окървавени бинтове, кой се подпираше на патерици, кой на тояга, разминаваха се с войски, артилерия, автоколони, припрени щабни коли изпреварваха камионите, на КПП-то ги спираха за проверка. Варя вече по навик се взираше в лицата на шофьорите, все така не я напускаше нелепата мисъл, че ще види зад някое кормило Саша. На хоризонта пламтяха пожари, германски самолети бомбардираха пътя, бомбардираха и корабите по Волга, съветски изтребители ги атакуваха, въздушни боеве можеха да се видят всеки ден, всички спираха, гледаха в небето и когато съветски самолет сваляше вражески и онзи, обвит в пушек, падаше на земята, хората викаха „ура“, войниците си подхвърляха кепетата, жените ръкопляскаха, и Варя ръкопляскаше — браво на нашите летци!
	Най-сетне се появяваше кола, пътуваща в нейната посока, Варя се качваше в каросерията, беше възтясно — и товари, и хора. Веднъж пътува с един камион, в чиято каросерия караха буре с бензин, когато камионът подскочеше, то се търкулваше върху пътниците, трябваше да го удържат с крака. Случваше се и да нощува на студен пръстен под, и да си губи талоните за дажбата, в такива случаи, ако имаше късмет, получаваше грисена супа с парче хляб.
	Веднъж пътуваха с Телянер до Заварикино, до щаба на инженерните войски на фронта. Младите, делови военни инженери бързо и смело решаваха всичко, бяха приветливи, гостоприемни, подариха на Телянер прозрачно плексигласово цигаре, а на Варя — кинжал с дръжка, омотана с червен германски кабел.
	— Красив е — каза Варя, — но за какво ми е кинжал?
	— Това е дамски кинжал, виждате ли, малък е — обясни й инженерът, който й направи подаръка.
	— За самоотбрана — усмихна се друг.
	— При близък бой — намигна трети.
	Весели момчета, добродушни, без фасони, сериозни.
	— Тук въздухът е съвсем друг — каза Варя на Телянер, — няма я нашата застоялост, няма охранени муцуни и зачервени от пиянство очи като на Бредихин.
	— Права сте.
	Веднъж съгласуваха плана за тиловия рубеж на отбраната. Началникът на фортификационния отдел Свинкин, млад, много висок полковник, с цяла глава над Телянер, остана доволен:
	— Сега ще го утвърдим при генерала.
	— Но първо трябва да го подпише моето началство — заколеба се Телянер.
	— Другарю майор — възрази Свинкин, — докато го занесете обратно, докато го подпишете и върнете, после докато го връча на генерала, защото не се знае ще бъде ли тук, ще мине много време, а време няма, ивицата трябва да се строи спешно. Вашият подпис ни е достатъчен. Нали сте го съгласували в управлението си?
	— Разбира се, с главния инженер.
	— Ето виждате ли, да вървим!
	Отидоха при началника на инженерните войски на фронта — Алексей Иванович Прошляков, учтив, сдържан четирийсетгодишен генерал. Докладваха му плана, Прошляков слушаше внимателно, разглеждаше чертежите, не задаваше излишни въпроси, написа отгоре: „Утвърждавам.“, хвърли кратък, сякаш мимолетен поглед на Варя. Тя беше свикнала с _такива_ погледи, лицето й изразяваше подчертано равнодушие.
	На сбогуване Свинкин каза:
	— Вместо да се хабите във вашето управление, елате при нас. След година Давид Абрамович ще бъде полковник, а Варвара Сергеевна — майор. Сериозно ви говоря.
	Върнаха се в управлението. Телянер отиде на доклад при Бредихин. Върна се мрачен, ядосан, хвърли чертежите на бюрото.
	— Какво се е случило? — попита Варя.
	— Нашият дръвник е недоволен — как сме посмели да се обърнем към самия Прошляков.
	— Но ние не сме се обръщали, заведоха ни при него.
	— Обясних му, но не ще да чуе.
	— Идиот! — каза Варя.
	— Не е идиот, искал е _той_ да отиде при генерала.
	Скоро дотича вестовоят.
	— Другарко военен техник първи ранг, полковникът ви вика!
	— Вървете — каза Телянер, — ще ви разпитват като свидетел.
	Варя отиде при Бредихин, той й кимна да седне.
	— Какво се е случило там, в щаба на фронта?
	— Нищо. Утвърдиха ни плана.
	— Влизали сте при генерал Прошляков?
	— Да.
	— Не виня вас, Варвара Сергеевна. Но Телянер, как е посмял, без да съгласува с управлението?
	— Планът бе съгласуван с главния инженер.
	— На плана липсва подписът на главния инженер. Моят подпис също. Как е могъл да действа през главите ни?
	— Майор Телянер не искаше да ходим при генерала. Но полковник Свинкин настоя планът незабавно да бъде утвърден, за да го изпрати във войските още утре. Той лично го занесе на генерал Прошляков, като взе и нас.
	— Вие… Вие не сте виновна. Но Телянер… Телянер… Трябваше да откаже да иде при генерала. Ама не, натикал се е, искал е да покаже своята персона.
	Поклати глава, злобно се усмихна:
	— Каква нация, а! През всяка дупчица се тикат! Няма нужда от сапун.
	Варя се изправи.
	— Нация ли казахте?! Вие антисемит ли сте? Нацист? Фашист? Как посмяхте?!
	И той се изправи.
	— Де, де, недейте много да приказвате! Мислите, че като сте генералска жена, всичко ви е позволено?!
	— Не желая да разговарям с вас… Не желая да ви слушам!…
	— Ще слушаш! — грубо кресна Бредихин. — Интриги няма да позволя!
	— Вижте какво, полковник — каза Варя, — ей сега вие ще извикате началника на „Личен състав“ и ще ми оформите направление за щаба на инженерните войски на фронта. Утре сутринта ще ми предоставите кола за преместване. Ако не искате скандал, ще се разделим така.
	На другия ден връчиха на Варя служебна бележка, че я изпращат под разпореждането на щаба на инженерните войски на фронта, и запечатан плик с личното й дело. С „емката“ на полковника тя замина за Заварикино.
	След една седмица в щаба на инженерните войски на фронта се прехвърли и Телянер.


>>	30.

	А в Сталинград се водеха тежки боеве. Германците хвърляха върху града хиляди фугасни и запалителни бомби. Сградите, като огромни подрязани дървета, се килваха настрани. Обхванат от пламъци, обвит в пушек, засипан от пепел, градът лежеше в развалини, съветските войници се сражаваха там за всеки камък.
	Пламтящ нефт, изтичащ от разбитите цистерни, се стелеше по Волга. Но разрушените от германците преправи веднага се възстановяваха, по тях превозваха боеприпаси за хората, които се биеха в окопите. От източния бряг на Волга артилерията подкрепяше своите войници, като караше германците да се окопават в земята.
	На 29 август Жуков долетя в Камишин, оттам с кола продължи напред, после сви на запад. Частите на Сталинградския фронт бяха разположени в късото, шейсеткилометрово междуречие на Волга и Дон, срещу тях имаше германски пехотни дивизии, които защитаваха комуникациите си със Сталинград.
	Опалена от августовското слънце приволжка степ, открита за артилерийския огън на противника, суходоли и дерета. Жуков се отби в щабовете на дислоцираните тук армии при генералите Малиновски и Казаков, двамата бяха на едно мнение: невъзможно е да се атакува върху такава местност. И Жуков виждаше: оттук не може да се пробие за Сталинград. Продължи на запад, към Клетская и Серафимович, тук войските се удържаха на десния бряг на Дон, срещу тях имаше не германци, а румънци.
	В село Орловски го посрещна командващият Двайсет и първа армия генерал Данилов, добър специалист, мислещ, докладва му обстановката. Дивизиите на Двайсет и първа армия стабилно държали десния бряг на Дон. Румънците се опитвали да атакуват, но действали вяло и сега се държали пасивно. Разбира се, ако немците постигнат успех в Сталинград, ще предприемат генерално настъпление на север, румънските части ще бъдат подкрепени от германските, които са добре въоръжени и опитни. Отбраната трябва да се укрепва. Не би било зле армията да се попълни и с личен състав и въоръжение. Като всички, и Данилов беше настроен за отбрана. И Жуков не възразяваше. Но си мислеше за друго: именно на Двайсет и първа армия ще се наложи да бъде една от главните участнички в плана, който вече съзряваше в главата му и който той засега не споделяше с никого.
	На другия ден Жуков и Данилов отидоха във войските. Същата открита местност, насечена от суходоли и дерета, но високо разположена. Сравнително добър обзор, обстрел, наблюдение на противника, добри условия за маневриране, храсталак, има къде да се скриеш. Дълбочината на плацдарма край Серафимович е достатъчна за съсредоточаване на нужното количество войски, а в района на Клетская дълбоката извивка на Дон към юг създава изгодни условия за нанасяне на удар в тила на румънската армия. Вярно, пътищата са отвратителни. Но през ноември ще стегне студ, почвата тук е твърда, техниката ще мине.
	Привечер се върнаха в селото. На вечеря Данилов докладва за командирите на дивизии, полкове, бригади, някои имена бяха познати на Жуков, други не, но той вярваше на оценките на Данилов. Помоли Данилов и да повиши в чин двама командири на дивизии — полковниците Ефимов и Костин.
	— Ефимов — каза Жуков — е стар кадър, време му е да стане генерал. А Костин съм го забелязал още в Далечния изток, перспективно момче, хем е и Герой на Съветския съюз. Но пък е млад, трийсетинагодишен, има и по-възрастни.
	— Той заслужава този чин, и аз искам да укрепя положението му.
	— Има ли необходимост от това?
	— Нали и вие казахте, млад е!
	Жуков познаваше Максим Костин не само от Далечния изток. Родителите на Максим бяха от същото село Стрелково в Калужка губерния, където бе роден Жуков. И когато Жуков учеше в Москва за кожухар и баща му идваше при него от село, отсядаше у семейство Костини на Арбат. Костин работеше там като огняр, жена му, майката на Максим — като портиерка. И самият Жуков, още момче, ходеше понякога у тях, а през двайсетте ги посети вече като командир от Червената армия: да се види с майка си, тя пак бе отседнала у Костини. В Далечния изток видя в списъка на командирския състав името Максим Иванович Костин, помисли си дали не е от това семейство, повика го, поприказваха, излезе, че е от него. Припомниха си родните места, речицата Протва, където се бяха къпали, и Огублянка, където ловяха риба. Костин му направи добро впечатление. И воюваше добре. И щом Данилов смята, че положението му трябва да се укрепи, значи има някакви причини.
	— Вие си вършете работата — каза Жуков, — а при мен извикайте Костин.
	— Докато го намерим, докато пристигне, ще мине време.
	— Нищо, аз ще поработя още два-три часа.
	Максим тръгна веднага щом получи нареждането да се яви в щаба на армията. Жуков е тук, значи са извикани и други командири на дивизии — съвещание, инструктаж, ще ги понатиснат за едно-друго. Интересно е да види Жуков, беше го виждал само веднъж, преди войната, в Далечния изток, тогава се разбра, че са земляци. Едва ли Жуков си го спомня, а Максим се гордееше с него: първият пълководец на страната, името му гърми по целия свят, а пък е от _нашето_ село, _свой човек, калугчанин_.
	Миналата година в Москва майка му разказваше за семейство Жукови.
	— Баща му, подхвърлено дете, една баба го взела от приюта. Щом навършил осем годинки, го дала да се учи при един обущар в Угодски завод*, после работил като обущар в Москва, а след Москва се върна на село, овдовя и когато беше вече на петдесет, се ожени втори път, и тя беше вдовица, от съседното село, Черната кал. Казваше се Устиня Артемиевна, не беше млада, на 35. С една дума, двама вдовци, и двамата повторили. И им се роди син Георгий, имаха и друг, умря още малък. Живееха бедно, в нашето село нямаше богати, земята е малко и слабичка, не ражда, то и кой ли се занимаваше със земеделие? Жените и старците, а мъжете ходеха да печелят из Москва, из Питер. Устиня Артемиевна е изключителна жена, вдигаше чували със зърно по пет пуда**, не всеки мъж го можеше това. Караше товари от Малоярославец, и то си беше мъжка работа, жена с характер, Георгий на нея се е метнал и в лице, и във всичко.
	[* Голямо село в Калужка област, днес Жуково. — Б. пр.]
	[** Руска мярка за тегло. 16,38 кг. — Б. пр.]
	Това му разказа майка му. А тази година му съобщи, че видяла Устиня Артемиевна, Жуков я прибрал в Москва, преди германците да завземат селото.
	Максим си спомняше всичко това по пътя за щаба на армията, но когато пристигна, излезе, че нямало никакво съвещание, Жуков викал само него.
	— Отдавна не съм те виждал, сядай, разказвай. Как сте вкъщи?
	— Вкъщи всичко е наред. Майка ми е жива, братята са на фронта, жена ми учителства, синът расте.
	— На колко е?
	— Вече на пет.
	— Как се казва?
	— Иван.
	Жуков го гледаше с удоволствие: млад, широкоплещест, с открито лице, войниците обичат такива командири, личи си, че е свое, селско момче.
	— Разказвай, какво се е случило в дивизията ти?
	— В моята дивизия ли? Нищо. Всичко е наред.
	— Стига, стига, казвай истината. За какво си докладвал на генерала?
	Максим помълча, после каза:
	— За нищо не съм му докладвал, другарю армейски генерал. Може да му са се оплаквали от мен — че не съм се сработил със заместника по политическата част. По всеки повод имаме конфликти. Последният беше заради един командир на рота, ударил шамар на червеноармеец и аз го отстраних от длъжност. А замполитът казва: „Защо без мое знание, командирът на ротата е комунист, политически стабилен, морално устойчив.“ И тъй нататък, приказки от тоя род. И то се знае, пратил е рапорт до политотдела на армията.
	— А може заслужено да е ударил шамара? Може да са го _изнервили_?
	— Та може ли да се удря боец от Червената армия? Да го съди, да го разжалва, ако е виновен. Но да го бие, да го обижда, да унижава човешкото му достойнство — няма право.
	— Мене като войник знаеш ли как ме пердашеше вахмистърът, с нагайка, тогава служех в кавалерията.
	— Онова е било царската армия, другарю армейски…
	— И когато чиракувах при кожухаря, какви шамари ми удряше…
	Максим се стараеше да говори колкото може по-меко:
	— Не мога да позволя побои в моята дивизия. Румънските войници ги бият, затова воюват така, а ние сме Червена армия и всеки войник трябва да уважава себе си, и командирът е длъжен да го уважава.
	— Каква лекция ми изнесе! — позасмя се Жуков. — А аз съм в Червената армия от деня на създаването й, и в партията съм от деветнайсета. А ти от коя година си в партията?
	— В партията от трийсет и четвърта, в комсомола от двайсет и пета.
	От двайсет и пета в комсомола… Това напомни нещо на Жуков… Да, онзи шофьор в Старожилово…
	— Заядливо племе сте! Лани ми попадна един като тебе, на твоята възраст беше сигурно. Редови шофьор. И той си знаеше неговото. Канех се да го разстрелвам, ама после вместо разстрел му дадох чин. Хем беше инженер.
	Редови шофьор, инженер, негов връстник…
	Максим стана.
	— Другарю армейски генерал, разрешете да запитам?
	— Питай, защо не.
	— Не си ли спомняте как се казваше?
	— Как се казваше ли… Не помня…
	— Да не е Панкратов?
	— Точно така, Панкратов… Какво се развълнува, да не се познавате?
	— Приятел ми е от детинство, израснали сме в един блок, в училище седяхме на един чин… Но — съдба…
	Жуков го прекъсна:
	— Сега съдбата на всички е една и съща, трябва да се воюва. Ясно?
	— Ясно, другарю генерал!
	Разбра се: не иска да говори за _такива_ съдби.
	Жуков се наведе над картата и без да вдига глава, каза:
	— Твоя замполит ще го сменят. Само че ще се разбираш ли с новия? Сам се оправяй.


>>	31.

	На трети септември Жуков получи от Сталин телеграма с настояването: „Незабавно да се удари противникът, забавянето е равносилно на престъпление.“ На другия ден Сталин се обади на Маленков, провери как се изпълнява нареждането му. Маленков нищо не разбираше от военно дело, контролираше Жуков по поръчение на Сталин, развълнува се, щом долови гневни нотки в гласа на Сталин.
	— Ситуацията е крайно тежка, другарю Сталин. Германските бомбардировачи извършват до две хиляди полета на ден. Войската вече на няколко пъти се вдига в атака, но няма резултат.
	Недоволният Сталин извика Жуков и Василевски в Москва.
	— Защо не настъпвате?
	— Местността край Сталинград е неизгодна за настъпление — докладва Жуков, — открита, насечена от дълбоки дерета, противникът добре се укрива в тях от нашия огън и обратното, като заеме командни коти, лесно маневрира със своя огън. Трябва да се търсят други решения.
	— Познавам местността край Сталинград не по-зле от вас. Какви решения предлагате?
	Влезе Поскрьобишев.
	— Другарю Сталин, обажда се другарят Берия, моли да вдигнете слушалката, било спешно.
	Сталин вдигна слушалката, изслуша Берия, лицето му помрачня.
	— Идвай!
	Затвори телефона, вдигна очи към Жуков, гледаше злобно:
	— Та какви други решения предлагате?
	— Обмисляме с другаря Василевски, трябва ни още едно денонощие.
	— Добре, утре в девет вечерта ще се съберем пак тук.
	Берия дойде със спешния доклад. Открили Яков. През зимата се намирал в Берлин, в хотел „Адлом“, под контрола на гестапо. В началото на четирийсет и втора година бил прехвърлен в офицерския лагер „Офлаг ХС“ в Любек. Съсед му бил капитан Рене Блум, син на бившия премиер на франция Леон Блум…
	— Блум ли? Германците държат евреи в офицерските лагери?
	— Да. С прочути имена, за пазарлък, за сделки, за дезинформация: разправят, видите ли, че унищожаваме евреите, а ето ви го евреина Блум, вижте го!
	— Добре, продължавай!
	— В Любек офицерите решили да дават на Яков колетите, които получават чрез Червения кръст.
	— И Яков ги взема?!
	— Колети от Международния Червен кръст — повтори Берия.
	— И аз разбирам, че не са лично от Хитлер. Но нали другите наши военнопленници офицери не получават такива колети.
	— Почти всички наши офицери се намират в общите лагери, съвсем малко — в офицерски. Дали другите си поделят колетите с тях, не знам. Ще проуча.
	Сталин премълча.
	— Сред пленниците има наши хора — продължи Берия, — доколкото ми е известно, подготвя се бягство.
	— И къде ще избяга той? — попита Сталин.
	— Планът за бягство се разработва — предпазливо отговори Берия.
	Открили Яков. От берлински хотел бил прехвърлен в лагер за военнопленници, значи е отказал да сътрудничи. И въпреки това фронтовете са залети с германски листовки: „Вземайте пример от сина на Сталин!“ Докато Яков е жив, германците ще продължат да ги хвърлят. Ще престанат да ги хвърлят, когато Яков умре. Само в този случай. Но ТОЙ няма време да мисли за това. Берия да мисли.
	Сталин се изправи.
	— Бягство от плен е достоен изход за командир от Червената армия.
	Втренчи в Берия тежкия си поглед.
	— Вярно, при бягството може да го убият. Какво пък, и такава смърт е достоен изход за един командир от Червената армия.


	На другия ден в девет вечерта Жуков и Василевски разгърнаха картата пред Сталин. Докладва Жуков.
	— Армията на Паулус е свързана с основните германски сили чрез тесен коридор. Северната страна на коридора се защитава от румънци, унгарци и италианци. Те са зле въоръжени и нямат достатъчно боен опит. При Южните комуникации коридорът се защитава от румънска армия със същото качество. Нашият план. В района на Серафимович и Клетская се създава мощна група войски, която нанася стремителен удар в района на Калач, където се съединява с групата, нанасяща удар от района южно от Сталинград. Армията на Паулус е обкръжена. Едновременно — Жуков посочи на картата — се нанасят удари на запад, за да не могат германците да деблокират обкръжените в Сталинград войски.
	Сталин се взираше в картата.
	— Надалеч замахвате… Ехе-е къде, западно от Дон. Трябва по-близо до Сталинград, да речем, покрай източния бряг на Дон.
	— Невъзможно е — възрази Жуков, — германските танкове откъм Сталинград ще свърнат на запад и ще парират нашите удари.
	— А ще ни стигнат ли силите за такава голяма операция?
	— Сега не — каза Василевски, — но до ноември операцията може да се подсигури с достатъчни сили и добре да се подготви.
	Сталин хвърли молива върху картата.
	— А до ноември германците може да завладеят Сталинград и да поемат към Саратов, нали?!
	— Войските на Паулус са изтощени и не са в състояние да завземат града — отговори Жуков. — Вярно, и нашите загуби са огромни, но в близките дни ще хвърлим в града нови резерви и ще защитим Сталинград.
	Отново, както и предната вечер, влезе Поскрьобишев и докладва, че от Сталинград се обажда Ерьоменко.
	Сталин вдигна слушалката, изслуша го, каза само една дума: „Добре“, затвори, погледна Жуков, после Василевски, после пак Жуков.
	— Казвате: „Противникът е изтощен.“. А ето че Ерьоменко докладва, че германците пращат към града танкови части, утре трябва да се очаква нов удар. Веднага излитайте и двамата за Сталинград, трябва да го защитите каквото и да става и каквото и да ни струва това.
	Василевски сгъна картата, нерешително попита:
	— Ами нашия план?
	— Тепърва ще се върнем към него, има време — нетърпеливо отговори Сталин, — тръгвайте за летището. След един час трябва да излетите.


	В развалините на Сталинград продължаваха ожесточените боеве. Но германците не напредваха. Съветските войски продължаваха да отбиват ударите им с предишното упорство.
	Междувременно Жуков проучваше обстановката в района на Серафимович и Клетская, уточняваше с командващите армии плана за контранастъплението, същото правеше и Василевски на левия фланг. Сталин ги викаше от време на време в Москва, вникваше в подробностите, започваше да осъзнава грандиозността на замисъла, съветваше се с Шапошников, разгръщаше картата на масата, седеше над нея замислен. По време на гражданската война ТОЙ бе прекарал в Царицин не един месец, бе ръководил отбраната, бе изпращал за Москва и Петроград ешелони с жито. Точно затова преименуваха Царицин в НЕГОВА чест — Сталинград. И Надя беше с него. Но после не я вземаше при пътуванията си. Там тя настина. Беше младичка и глупавичка, все си припомняше Некрасов: „Спри край Волга: чий стон се разнася…“* Точно там, на брега на Волга настина.
	[* Превод — Ангел Тодоров.]
	Сега ТОЙ не можеше да познае нито една улица в Сталинград, показваха МУ снимки, въртяха му филми: навсякъде руини, изпотрошени стъкла, изкривени трамвайни релси… В „Правда“ или пък в „Червена звезда“ прочете: в центъра сред развалините е останала недокосната четириетажна сграда. Само тя оцеляла. Трима разузнавачи начело с един сержант я отнели от германците. Вече забрави името на сержанта. Обикновено руско име, с „Л“ ли започваше, с „П“ ли… Попита Шапошников. Оплете се, и той го беше забравил. След един час му докладва името по телефона: Павлов. При Павлов се промъкнали още двайсет войника, заели кръгова отбрана, минирали подстъпите, чрез подземни траншеи се свързвали с огневите точки и се превърнали в опорен пункт на отбраната. И досега се държали.
	— Широко оповестете това в печата и по радиото. Нека народът знае как се сражават неговите синове — нареди Сталин.
	Това нареди ТОЙ, а че войниците се сражават така в града на _Сталин_, ще го добавят журналистите.
	Сталин затвори телефона, очите му отново се взряха в картата, в червените стрели, устремени от север и юг към Калач. Вече беше повярвал в операцията и както обикновено започна да припира всички. Създаваха се нови фронтове, формираха се нови армии, прехвърляха се стрелкови дивизии и танкови бригади, усилваха се въздушните армии. Най-сетне окончателният вариант на плана бе подписан от Жуков и Василевски, отгоре Сталин написа: „Утвърждавам.“
	— Другарю Сталин — веднага се обърна към него Жуков. — Трябва незабавно да започнем отвличащо настъпление край Москва, в района на Вязма и Ржев, за да предотвратим прехвърляне на германски войски в помощ на Паулус.
	— Добре — каза Сталин, — ще помислим… — Той внимателно погледна Жуков. — Ще помислим… Това май е правилна мисъл… Ще помислим… А сега отлитайте обратно, проверете готовността за настъплението.
	На 16 ноември Жуков съобщи, че всичко е готово, настъплението е определено за сутринта на 19 ноември.
	Жуков пак долетя в Москва. Докладът му беше уверен и оптимистичен: армиите са готови за настъпление, успехът на операцията не буди съмнение.
	— Е, щом е тъй — каза Сталин, — добре, много добре. Поздравявам ви. А когато операцията приключи успешно, ще ви поздравим още веднъж.
	— Благодаря ви, другарю Сталин!
	Сталин го погледна втренчено…
	— Другарю Жуков! Миналия път ми говорихте за отвличащ удар в районите на Ржев и Вязма.
	— Да, това е необходимо.
	Сталин стана, донесе от съседната маса една карта, сложи я пред Жуков.
	— Ето, генщабистите разработиха един план, погледнете го.
	Сталин бавно се разхождаше из кабинета, чакаше Жуков да разгледа плана.
	— Идеята е правилна — каза най-сетне Жуков. — Подробностите трябва да се разработят.
	— Виждате ли, и ние не сме седели тук със скръстени ръце — позасмя се Сталин, — а вие как мислите, другарю Жуков, на кого можем да възложим тази операция?
	— Трудно ми е веднага да назова име. Ще обсъдим това с другаря Василевски.
	Сталин отново седна в креслото, погледна Жуков.
	— А защо вие не поемете тази операция? Край Сталинград всичко е подготвено. Там е другарят Василевски, опитни хора командват фронтовете: Рокосовски, Ерьоменко, Ватутин. Мисля, че с такива сили те ще се справят. Още повече, че вие самият ми докладвахте: готовността е пълна, успехът е осигурен.
	Жуков отмести поглед. В решителния момент Сталин го отстранява от ръководството на операцията, която той е замислил и подготвил, познава всички, които предстои да участват в нея, проучил е местността, знае състоянието на всяка дивизия, има си наум възможни тактически маневри. И ето че го отстраняват. Не иска Сталин след победата край Москва той, Жуков, да се прослави като победител и в сталинградското сражение. Обичайната Сталинова игра…
	— Защо такова едно решение ще бъде правилно? — отново заговори Сталин. — Ето защо: ако изпратим за ликвидиране на германските сили край Ржев второстепенна фигура, те ще разберат, че това е само отвличаща маневра. А ако операцията провежда самият Жуков, ще оценят това настъпление като сериозно и не само няма да прехвърлят войските си на юг, а обратното, ще изпратят още насам. И нашата задача край Сталинград се облекчава.
	Жуков продължаваше да мълчи.
	Без да откъсва от него тежкия си поглед, Сталин продължи:
	— Ще ви се доставя информацията, която получавам и аз. Ще можете да давате указания, да внасяте предложения. Вие подготвихте сталинградското настъпление, ние не смятаме да ви отстраняваме от него. Всички указания ще се дават с нашите два подписа.
	Сталин още веднъж погледна Жуков и заключи:
	— Така ще постъпим.
	— Както наредите, другарю Сталин!


	Не е въпросът в лаврите. На НЕГО не МУ трябват лаври. Но победата трябва да се олицетворява от един човек. Жуков се прослави като победителят край Москва. Много добре. Крупният пълководец трябва да печели _отделни_ сражения. Но да спечели и второ сражение, повратно, ключово… Не, победата край Сталинград трябва да бъде свързана с името на Сталин.


	На 19 ноември откъм север и на 20 ноември откъм юг в настъпление минаха 1 милион и 103 хиляди съветски войници. Противостояха им германски, румънски, италиански и унгарски войски с почти същата численост.
	На 23 ноември двете групи съветски войски се съединиха в Калач и обкръжиха армията на Паулус. Хитлер забрани да бягат от обкръжението, като обеща на Паулус да деблокира войските му. Но всички опити да се разкъса обкръжението не донесоха успех.
	През целия декември върху огромната територия на южна Русия се водиха кръвопролитни боеве. Съветските войски отблъснаха германците отвъд Дон, далече на запад.
	В края на декември при обсъждането на плана за окончателното ликвидиране на армията на Паулус Сталин каза:
	— Ръководството на разгрома на противника трябва да се възложи на един човек.
	Стана дума за две кандидатури: на командващия Сталинградския фронт Ерьоменко и на командващия Донския фронт Рокосовски.
	За Сталин този въпрос беше решен. Той не беше забравил самоуверените дрънканици на Ерьоменко, които струваха на съветския народ катастрофата край Киев. И нека не се надява да се реабилитира чрез победата край Сталинград.
	И друго. ТОЙ имаше _особено_ отношение към Рокосовски, с нещо му напомняше Тухачевски. Красив като него, също от полски произход, сигурно дворянски. Вярно, преди революцията баща му е работил във Великие Луки като локомотивен машинист, но тогава сред локомотивните машинисти е имало и обеднели дворяни. Обаче не изглежда чужд като Тухачевски. Преди войната го арестуваха, после го пуснаха. Веднъж ТОЙ го попита за това. Рокосовски потвърди — да, имаше такова нещо. Тогава ТОЙ укорително подхвърли:
	— Намерили сте време да лежите в затвора.
	Рокосовски се усмихна — браво на него, оцени шегата. Във войната се прояви добре, но за разлика от Тухачевски не се надува.
	— Ерьоменко се представи много зле като командващ Брянския фронт — каза Сталин. — Той е нескромен и обича да самохвалства. Трябва да обединим фронтовете и за командващ да назначим Рокосовски.


	На 10 януари Рокосовски предяви на Паулус ултиматум за капитулация. Паулус го отклони. Съветските войски тръгнаха в настъпление и разцепиха надве Шеста германска армия. На 31 януари капитулира Южната група, на 2 февруари — северната.
	Сталинградската битка продължи двеста дни. През това време германците загубиха една четвърт от въоръжените си сили в Русия. Окончателно помръкна ореолът на непобедимостта, с който се бе окичила Германия в началото на втората световна война и който започна да помръква през зимата на четирийсет и първа година край Москва.
	За победата край Сталинград другарят Сталин бе удостоен с най-високото воинско звание: Маршал на Съветския съюз!
	Към името му сега се прибавяше задължителният епитет: най-великият пълководец на всички времена и народи.

>>	32.

	След като разгромиха противника в района на Волга и Дон, съветските войски го отблъснаха далече на запад, освободиха Ростов, Новочеркаск, Курск, Харков.
	Но командващият Воронежкия фронт Голиков надцени настъпателните си възможности, не оттегли измъкналите се напред части — германците преминаха в контранастъпление и си върнаха Харков и Белгород.
	Сталин извика в Москва Жуков, зададе му няколко формални въпроса за положението на северозапад, откъдето идваше, и му нареди да излети за района на Харков — да оправи нещата.
	Сталин разбираше, че Жуков ще се възползва от грешките на Голиков, ще поиска отстраняването му и ще бъде невъзможно да му откаже, затова реши да го изпревари и да го направи самият той.
	— Прехвърляме Голиков на друга работа. С кого предлагате да го заменим?
	— С генерал Ватутин.
	— Подходяща кандидатура — съгласи се Сталин, — така ще направим. Излитайте.
	Ватутин оглави Воронежкия фронт, Голиков бе назначен за заместник на народния комисар по отбраната, да отговаря за кадрите. Подобно повишение не учуди Жуков — Сталин винаги крепеше своите любимци. Абе майната му на Голиков. Да седи в Москва, да рови бумагите.
	Положението на фронта се стабилизира, настъпи затишие. Дълбоко вклинени на запад, съветските войски образуваха в района на Курск огромна дъга. Тази дъга можеше да се използва за удари в тил по германските групировки. Но и германските армии можеха да нанесат откъм фланговете мощни удари в основата на дъгата, да обкръжат и да ликвидират съсредоточените там войски, да открият път за ново настъпление към Москва. Всички участници в предстоящото сражение разбираха, че то трябва да бъде главното в лятната кампания на четирийсет и трета година, а може би и решаващото за изхода на войната. Въпросът беше един: кой ще нанесе първия удар?
	Както Сталин винаги бе желал, настъплението се обсъждаше в Генералния щаб. Но на 8 април Жуков изпрати до Ставката доклад, в който пишеше:
	„Смятам за нецелесъобразно преминаването на нашите войски в настъпление в близките дни, ще бъде по-добре да изтощим противника при нашата отбрана, да унищожим танковете му, а после с преминаване в общо настъпление окончателно да доразбием основната му групировка.“
	Рокосовски и Ватутин подкрепиха Жуков.
	Решаваха нервите: чии няма да издържат, кой пръв ще се хвърли в атака. Не издържаха нервите на Хитлер. В оперативна заповед номер 6 той обяви:
	„Реших веднага щом позволят климатичните условия да се проведе настъплението «Цитадела» — първото настъпление за тази година. На това настъпление се придава решаващо значение. Победата край Курск трябва да се превърне във факел за целия свят… Необходимо е с концентриран удар, проведен решително и бързо със силите на една армия откъм района на Белгород и друга откъм района на Орел, да се обкръжат намиращите се в района на Курск войски на противника и да се унищожат.“
	Нервите на Жуков излязоха по-здрави. В Ставката приеха плана му. Но за да се угоди на Сталин, с уговорката: отбраната на Курската дъга не е принудена, а преднамерена. Ако германците не настъпят, ще настъпим ние.
	В деня, когато Сталин подписа плана за отбрана на Курската дъга, със спешен доклад го посети Берия. По разтревоженото му лице Сталин разбра: Яков!
	Берия не седна, тихо проговори:
	— Другарю Сталин, на мен се падна тежката мисия да ви съобщя за смъртта на Яков.
	Сталин му кимна да седне.
	— Сядай, разказвай.
	Берия седна, отвори папката си.
	— Без хартийки не можеш ли?
	— Тук има германски и английски имена…
	— Добре, разказвай. Всичко разказвай.
	— В края на четирийсет и втора година — започна доклада си Берия — Яков бил прехвърлен в лагера Заксенхаузен, на трийсет километра от Берлин, и настанен в барака „А“ на специалното отделение, където държали роднини на ръководители на вражески държави. Бараката била просторна: голяма обща стая, столова, две спални. Едната спалня била за четирима англичани. — Берия надникна в папката си. — Томас Кушинг.
	— Не ми трябват имената им — прекъсна го Сталин.
	— В другата спалня били Яков и още един съветски военнопленник, Василий Кокорин. Представя се за племенник на Молотов.
	— Че Молотов има ли племенник?
	— Няма.
	— Така, продължавай.
	— Яков бил в депресия. През всичките тези година и половина непрекъснато го разпитвали: при пленяването, в гестапо, по затвори и лагери. Трябва да се каже, че Яков Джугашвили се е държал достойно.
	— Ако беше искал да се държи достойно, нямаше да попадне в плен — забеляза Сталин.
	— Аз докладвам как се е държал в плен.
	— Знам, че е бил в плен. Продължавай.
	— Безкрайните разпити го изтощили. И още едно обстоятелство. Във всички предишни лагери Яков е бил в добри отношения с другите военнопленници, а в Заксенхаузен от първия ден между него и англичаните се породила вражда. Защо? По характер Яков е спокоен човек, а и англичаните уж са сдържани хора…
	— Всеки англичанин по същината си е колонизатор — навъси се Сталин. — За него всеки човек от изтока е азиатец.
	— Прав сте, другарю Сталин. Англичаните крещели, че Яков и Кокорин са нечистоплътни, цапат тоалетната и тем подобни… Обвинявали Яков, че водел сред тях комунистическа пропаганда. Всеки ден ставали скандали, на 14 април сутринта се стигнало до сбиване… Яков изтичал навън от бараката, охранникът настоял да се върне, Яков отказал и тогава охранникът го убил с изстрел в главата. Охранникът се казва Конрад Харвик. Присъствал е началникът на караула Карл Юнглинг. След убийството те захвърлили тялото на Яков върху телта, по която минавал ток, за да имитират опит за бягство, макар че това си било обикновено убийство. Германците са убили Яков.
	Сталин мълчаливо се разходи из кабинета, после, като избегна погледа на Берия, каза:
	— Ще смятаме, че чрез смъртта си Яков Джугашвили е изкупил вината си пред родината. Можете да освободите съпругата му.


>>	33.

	Затишието на Курската дъга продължи близо сто дни. Подготвяха се и двете страни, силите бяха приблизително равни (по един милион войници и офицери). Южната страна на Курската дъга защитаваха войските от Воронежкия фронт, северната — от Централния фронт (бившия Донски), както и преди, ги командваше Рокосовски. Именно там, във фортификационния отдел при щаба на инженерните войски на Тринайсета армия, служеше сега Варя. Чинът й беше инженер-капитан, с четири звездички на пагона, подредени като клин.
	Курската дъга на два пъти беше окупирана от германците, тук се бяха водили ожесточени боеве. Градовете бяха разрушени, селата изгорени, там, където бе имало къщи, стърчаха комините на зиданите печки. Щабът на инженерните войски се бе разположил в малко и вероятно затова запазило се селце. Живееха на тясно, но за Варя, като за единствена жена, намериха самостоятелно жилище — стара, хлътнала къщурка с прозорци почти наравно със земята.
	— Няма нищо друго — оправдаваше се квартириерът, — хазаинът и хазайката спят на печката, на вас ще дадат стаята.
	Варя влезе, погледна. Каза: „Харесва ми.“
	Хазаинът Афиноген Герасимович се оказа 56-годишен, Варя го бе помислила за по-възрастен: мършаво лице с дълбоки бръчки, остър поглед изпод рунтавите вежди, рядка, прошарена брадица, грапави отрудени ръце. Ходеше с протрито сако и кърпени панталони, напъхани в стари подшити валенки. Оплакваше се:
	— Жега е, пък краката ми мръзнат.
	Пушеше някакъв боклук, трева или смесена с трева махорка. Варя започна да взема за него полагащите й се в дажбата цигари или тютюн.
	— Нали не пушехте? — учуди се началникът по продоволствието.
	— Сега пропуших.
	Афиноген Герасимович се радваше на тютюна, грижливо, за да не изсипе нито трошица, си свиваше цигарка и поклащаше глава:
	— Гладът е лошо нещо, ама без тютюн хич ни няма. Глътнеш пушече и гаче животът ти олекне. Руският човек без тютюн е за никъде.
	— И германците пушат — каза Варя.
	— Пушат, вярно, нали като се натъпчеш, трябва да се подсладиш и с тютюнец, цигарите им миришат хубаво. Някои германци, разбира се, пушеха и от нерви, щото ги караха да бъдат като зверове — пали, изгаряй, убивай, и млади, и стари, и дечица, че и бебенца. Къщата ти гори, искаш да я угасиш — германецът тутакси те застрелва: да не си посмял да си спасяваш имотеца! Ние се криехме из зимниците, а той по зимника — тряс с автомата, или пък ще ти подпали къщата, та тъй си и оставаш в зимника. Пък за пленниците, нашите, да ти кажа, не знам колко измряха от глад, не мож ги преброи, и от епидеми разни, болни и ранени ги гърмяха, здравите откарваха с тях си… Подгонили ги гладни, ама я си подал хлебец някому, германецът гръмва и него, и тебе. Мигар очаквахме това от тях?
	Попогледна Варя, поправи се:
	— То вярно, врагове са, ама нали са хора, тъй си мислехме ние. Мигар руски войник ще убие детенце? А германецът убиваше.
	Замисляше се, наплюнчваше пръст, внимателно угасяше цигарката, слагаше я на чинийката, после ще си я допуши…
	— Воювал съм в първата световна, не закачахме цивилното население, дума да не става, не разрешаваха. И германецът не го закачаше.
	През осемнайсета бяха в Украина, ей на, на хвърлей оттука. А сега какви ги вършат! Подкарват младите в Германия да работят. С какво право, а? Ама и нашите не са вчерашни: вижте, имам краста. Огледа ги техният лекар, вярно, обриви по цялото тяло — и по ръцете, и по краката, и по гърдите, и по задника, ще прощаваш за израза. А те не вземат крастави, страх ги е. Та започнаха хората нарочно да се заразяват един от друг с краста, тя минава бързо, нейният микроб, на крастата де, живее където си ще, и сапун няма още от началото на войната, мръсотия. Че и измършавя народът, дорде стигнеш от печката до миндера, дъхът ти секва, на заслабналия всякаква болест се лепва… Като влезе на един в къщата, след месец цялото семейство се чеше, наше село цялото се чешеше освен мене и старата, защото живеем сами и не разрешавахме да ни хващат за ръцете. И гледаме да се пазим чисти.
	В къщата наистина беше чисто. И миришеше приятно. На някаква трева. Стопанката я сушеше, редеше я на китки, миризмата й беше мека, нежна.
	— Ами лекува ли се крастата? — попита Варя.
	— Що да я лекуват, та да ги пратят в Германия ли? Мажеха се с нещо, колкото по-малко да ги сърби, че инак сърби до невъзможност, а щом прогонихме германците, си мина от само себе си, значи й беше дошло времето. Ей докъде докарваха цивилното население. А през оная война нямаше такива работи. По-добри бяха хората — и руснаците, и германците. След оная война се започна всичко. Червените — по белите, белите — по червените. Ако си например от буржоазно звание — разстрел, ако си от пролетарско — пак. Та се ожесточи народът… Я, жено — обръщаше се към жена си, — прибави шишарчици в самовара, Варвара Сергеевна ни е донесла чай.
	Самоварът беше голям, меден, с релефни обли фирмени и наградни знаци.
	— Тоя самовар го опазихме при всички власти, гледаш ли с колко ордени и медали е удостоен.
	Афиноген Герасимович сръбваше чай, изпъшкваше от удоволствие и си продължаваше приказката:
	— А щом свърши гражданската война, гаче поутихна всичко. И работата потръгна. Прекараха електрика, „лампичката на Илич“ й викаха, в чест на другаря Ленин, Владимир Илич, отвориха читалня, отвориха училище, сутрин за децата, вечер за старите. „Ликбез“ — ликвидация на безграмотността, ще рече. Що-годе се живееше, не беше зле… Ама после, през трийсета година — той попогледна Варя, — всичко тръгна наопаки, пак се ожесточи народът, виновни, невиновни, абе, кой им паднеше под ръка, всички наред трепеха. Сега пък войната. Дума да няма, както е речено, „победата ще бъде наша“, това фактически си е така, ама как ще се оправим след победата, ей това, фактически, не мога да го предрека.
	— Мислите, че стопанството няма да се възстанови ли?
	— Че що да не се възстанови? Изгориха къщята, ама колко му е да се вдигнат нови? Само че кой ще живее в тези къщя? Милиони народ изтрепа войната. А който остане жив, не ми се вярва да се върне на село. След оная война народът с мерак се връщаше на село, щото му бяха обещали земя. А сега що да се връща? При тия трудодни, при тия чертички във ведомостта, чертичките не хранят. При това наше колхозно безпаспортно положение ли да се върнат? Да не си мръднал, ни наляво, ни надясно. Не, няма да се върнат на село. В завода се счупила машината, друга ще сложат, а на село с кого ще сменят работаря? С никого. Тъй че фактически няма скоро да се оправи селото. А без село вече няма и Русия. Пък си мисля, няма държава, дето да минава без селско стопанство. Тъй че сигинка не се знае какъв ще е краят, никой хабер си няма. Такива ми ти работи, Варвара Сергеевна.
	Не беше ясно как и от какво живеят тези хора. Садяха картофи, зеле, без тях не може. „Сит не си, ама и от глад не умираш“ — усмихваше се Евдокия Карповна и поглеждаше мъжа си с избелелите си очи. Нищетата им беше стара, привикнали бяха, така открай време бе живял руският селянин. И това покорство пред съдбата беше вековно. Стреляше ли се наблизо, Афиноген Герасимович дори не извръщаше глава, нали затуй е война, да се стреля. Веднага определяше самолетите — чии са, спокойно казваше „наш е“, или „Хитлер лети“, а дали няма да бомбардират селото, не мислеше, като стане, стане.
	Варя често пътуваше до дивизиите. Рубежът на Тринайсета армия се смяташе за най-уязвимия участък на фронта. В първия ешелон го заемаха четири дивизии, предният край беше прикрит с минно поле. Както и край Москва, денем и нощем тук десетки хиляди хора копаеха траншеи, противотанкови ровове, землянки и убежища. „Земята е бронята на пехотинците“ — обичаше да казва началникът на Варя полковник Колесников. Оборудваха огневи позиции за противотанкови пушки, за ръчни и тежки картечници, приспособиха за отбрана бреговете на реките, скатовете на деретата, ремонтираха мостовете и пътищата.
	Лятото беше дъждовно, задушно, а в слънчеви дни — горещо. Войниците на предния край работеха с ботуши, но голи до кръста, селските жени и моми — с бели забрадки и блузки, с дълги поли, боси, краката им бяха жълто-кафяви от полепналата глина. Току поглеждаха към небето — не лети ли някой германец…
	Когато тръгваше на път, Варя си вземаше сухия пакет, оставяше го на хазаите, в дивизията щяха да я нахранят. Афиноген Герасимович разглеждаше кутията с консерва и казваше:
	— Консерва, красиво ги правят американците. И германците имаха консерва, тука има много разхвърляни кутии, ама не са красиви като тия, а на вкус не знам, не са ни черпили. Само че от себе си я късате, Варвара Сергеевна, не е хубаво това, ние ще _просъществуваме_, а вие сте млада, трябва да ядете.
	Варя се връщаше и виждаше дажбата непипната. Сядаше с тях на масата, караше ги да отварят консервите, да разделят сельодката, тогава хапваха и я хвалеха.
	— Грижиш се за нас, Варвара Сергеевна, добра душа си — казваше Афиноген Герасимович.
	Евдокия Карповна после измиваше кутиите, слагаше ги на печката: „В тях можеш да се огледаш като в огледало, златистички са…“ Гальовно поглеждаше Варя:
	— И ти си ни златничка, хубава, па стройна, и мъжът ти ли е военен?
	— Военен е.
	— Е, дечица си нямате, ще си родите, да дава господ. През миналата война жените бяха само милосърдни сестри, ама да са офицерки като тебе, с ливорвери, не, нямаше такова нещо. Мигар не стигат мъжете, а?
	— Така тръгна от гражданската война — обясни й Афиноген Герасимович, — и тогава жените ставаха командирки. Помниш ли, и при нас имаше една комисарка, с кожена куртка, с револвер на колана, еврейка ли беше, арменка ли, ама нахакана, справедлива, пресичаше разните безобразия, не позволяваше.
	— Ти се пази — наставляваше Варя Евдокия Карповна, — не се завирай къде не трябва, то полза няма.
	— Няма да се завирам — смееше се Варя.
	Една сутрин, когато тръгваше за щаба, се обърна. На прага стоеше Евдокия Карповна и я прекръстваше. Така си застина с вдигнатата ръка, не беше очаквала, че Варя ще се обърне.


>>	34.

	Варя пътуваше и до село Свобода, до щаба на Централния фронт, при Телянер. Той беше вече подполковник, униформата му стоеше все така лошо, по-рано, в управлението, между новоизпечените военнослужещи това не личеше, а сред наконтените щабни офицери биеше на очи: груби кирзови ботуши, не беше успял да си намери хромови, кителът не му беше по мярка. Но и тук Телянер играеше важна роля: организираше производството на железобетонни детайли за отбранителните съоръжения, детайлите се доставяха на позициите, оставаше само да се сглобяват.
	Варя контролираше транспортирането на детайлите до Тринайсета армия, следеше монтирането им. Рядко минаваше ден без сюрпризи: забавяха доставянето, детайлите пристигаха некомплектовани — един е налице, другия го няма. Варя се обаждаше по телефона къде ли не и най-вече на Телянер, той й помагаше да излиза от положението.
	Рубежът на Тринайсета армия беше 32 километра, по 8 на всяка от четирите дивизии. Във втората ивица имаше още две дивизии, командир на едната от тях беше Максим. Щабът му беше разположен в една горичка, край селце. Когато пътуваше към предната линия, Варя отсядаше при него, оттук до всяка дивизия беше близо, Максим никога не й отказваше кола, привечер Варя му се обаждаше и той й изпращаше своя вилис. Началникът на Варя, полковник Колесников, шеговито питаше: „При кого служите, при мене или при генерал Костин?“
	Той знаеше, че Варя е балдъза на Костин, всички го знаеха. И все пак Максим, за да няма приказки, не оставяше Варя да нощува в неговия блиндаж, за нощувка й намираха свободна землянка, вярно, малка, тясна, в която можеше да се ходи само с наведена глава, но за една нощ вършеше работа.
	Максим по цял ден беше из полковете, подготвяше войските за предстоящите боеве, вечер се връщаше в дивизията, събираше щабистите, поставяше им задачи, изслушваше докладите им. Варя беше присъствала на такива съвещания, Максим говореше винаги по същество, простичко, интимно, без да повишава тон, това подкупваше хората.
	След съвещанието хората се разотиваха. Оставаха началник-щабът, заместникът по политическата част, заместникът по тила, Варя, понякога някой представител от армията или от фронта — Максим умееше да поддържа добри отношения и с началството.
	Вечеряха. Блиндажът на Максим беше сух, удобен. Наблизо равномерно и уютно тракаше генераторът, изключваха го веднага щом Максим си лягаше. На вечеря пак си говореха за работата, Варя гледаше да не закъснява, пожелаваше лека нощ, отиваше си в землянката и рано сутрин тръгваше за рубежа или се връщаше в щаба на армията.
	Понякога успяваха да си поприказват насаме с Максим. Добродушно, но твърдо Максим й даде да разбере, че разговорите на политически теми са неуместни, и Варя не подхващаше такива теми. Спомняха си за Москва, за Арбат, за вкъщи, Максим й разказваше какво му пише Нина, хвалела Ваня: умно момченце. Веднъж я погледна хитро и каза:
	— Наскоро видях тук един човек. Никога няма да се сетиш кого.
	— Кажи де, кого?
	— Саша Панкратов.
	— Саша? — Тя си пое дъх. — Къде го видя?
	— Беше при мен. Седя ей на тази пейка, дето си ти сега.
	Варя го гледаше очаквателно.
	— На тази пейка седя — повтори Максим и се усмихна, — голям началник е станал, не можеш го досегна: в щаба на фронта!
	— Софя Александровна ми беше казала, че го мобилизирали като шофьор.
	— Вярно. Бил е шофьор, отличил се в боевете край Москва, и му дали офицерски чин, _лично_ маршал Жуков му го дал, схващаш ли?
	Той се гордееше със Саша, както някога, и не го криеше.
	— Гвардейски инженер-майор, служи в автоуправлението на нашия фронт. Доколкото разбирам, пращат го там, където е трудно. Саша е силен работар, опитен е, умее да довежда нещата до край.
	— Каза ли му, че съм тук?
	— Разбира се. Оклюкарствахме всички приятели и познати.


	Макс каза на Саша, че Варя е в същата армия, в щаба на инженерните войски, още когато се видяха за пръв път. Той седеше срещу него, клатеше глава: „Каква среща, а! Десет години не се бяхме виждали, а!“ Разнежи се, старото приятелство ръжда не хваща, дори понечи да му разкаже как Варя им заведе в Далечния изток детето, че нали, помислихме си, че ще отглеждаме вашия син, Сашка. Но навреме си спомни думите на Нина: „Струва ми се, че Варя е обичала истински само Саша.“ Реши, че е по-добре да не се намесва в такива деликатни отношения. А че Варя е омъжена, това спомена, разказа как й бяха ходили на гости преди войната на улица „Горки“, в техния бляскав апартамент, че мъжът й е прочут архитект, сега генерал-майор, че живеят добре. Саша прие всичко това спокойно, не зададе никакви въпроси и Максим съвсем се увери, че любовта на Варя е стара, далечна работа, нещо _детинско_. Затова така спокойно и делнично разказа на Варя за срещата си със Саша, само лукаво й намигна, сиреч, като девойче си била влюбена в Сашка, знам аз!
	Но схвана реакцията на Варя. „Каза ли му, че съм тук?“ — това не беше случаен въпрос. Явно жените са чувствителни към спомените си. Добре де, не са деца, ще се разберат…
	И тъй, Саша е тук. И знае къде е тя. Обикаля из фронта, отбива се в тяхната армия, може и към нея да намине. Просто да се видят. Нали толкова много неща ги свързват. Какво значение има, че тя е омъжена, нима не могат да бъдат приятели? Тя няма никакви претенции, с всичко се е примирила, само да го зърне жив. На фронта всеки гледа да намери земляк, дори непознат, московчаните търсят московчани, ленинградчаните ленинградчани, нещо ги свързва, може би тъгата по родните места. Кажи на някой сапьор от Вологда, че в съседната рота има човек от Вологда, веднага ще хукне да го търси. А те със Саша… Днес са живи, утре може да ги няма, войната е толкова страшна, как да не се срещнат, ако имат възможност, може би последната. Просто да каже: „Здравей, Варя, чух, че си била тук, и наминах.“ И тя ще му отговори: „Колко хубаво, колко чудесно си постъпил, Макс ми каза за тебе, чаках да се обадиш.“ Ще поседят, ще си поприказват, той пак ще си замине, може би задълго, може изобщо никога да не се видят — война е, но все пак от тази среща ще й олекне, ще й просветне, камък ще падне от сърцето й.
	Но Саша не идваше. И Варя реши тя да отиде при него. Че какво толкова? Била е в щаба на фронта и се е отбила. „Здравей, Саша…“
	Но в началото на юни основните строителни работи по рубежите бяха приключени, цялата документация оформена и нямаше повод да отиде в щаба на фронта. И все пак Варя потърси Телянер по телефона: да я извика под някакъв предлог. Телянер го нямаше, обади се полковник Свинкин, каза, че Телянер ще си дойде след два-три дена, попита не може ли да помогне с нещо.
	— Не, благодаря, няма нищо особено — отвърна Варя, — исках да уточня някои неща с Давид Абрамович. Добре, ще се обадя след три дена.
	Варя не успя нито да се обади, нито да замине при Телянер, а значи и при Саша.
	Юни на фронта беше напрегнат. Водеха се сериозни въздушни боеве, Ставката предупреди за възможно германско настъпление на 2 юли, войските бяха приведени в пълна бойна готовност, на кадрите от щаба на инженерните войски бе наредено да стоят по местата си.
	На 2 юли германското настъпление не се състоя. Всичко сякаш се поуспокои, но Варя не можеше да замине при Телянер вече по друга причина.
	15-та дивизия, която заемаше левия фланг на Тринайсета армия, предаде отсечка от своя участък на 132-а дивизия, а тя предяви претенции: била получила някои съоръжения в незадоволително състояние. Такива недоразумения бяха често явление на фронта и се разрешаваха на място. Но 132-а дивизия влизаше в състава на друга армия, Седемдесета, и се намираше точно между две армии, най-уязвимото за отбрана място. Конфликтът придоби междуармейски характер.
	Този въпрос беше възникнал преди време, но докато се водеха спорове и преговори между дивизиите, после и между армиите, мина цял месец и от щаба на фронта дойде разпореждане: „Да се изясни, да се отстрани, да се докладва. Срок за изпълнение — 5 дена.“
	Полковник Колесников, началникът на Варя, я извика: тя бе наблюдавала работите на рубежа на 15-а дивизия, документацията се пазеше при нея. Шегаджията-веселяк Колесников този път не се шегуваше и не беше весел. Подаде й разпореждането от щаба на фронта.
	— Четете.
	Варя прочете, сви рамене.
	— Нашата дивизия нямаше претенции, а съседите, не щеш ли, имат.
	— Колегата Витвинин ми го сервира това. Сега ще си поприказвам с него.
	Полковник Витвинин беше началник на инженерните войски на Седемдесета армия, точно оттам бе постъпила претенцията.
	Телефонът иззвъня. Колесников вдигна слушалката. Оттатък беше полковник Витвинин. Разговаряха, без да споменават нито номера на дивизии, нито номера на армии, нито местоположението на рубежа, но Варя разбираше всичко.
	— Наш представител тръгва утре, пратете при нас своя — заключи Колесников и затвори. — Оправдава се, казва, че някой се е оплакал без негово знание, знаем ги тези номера… Та така, Варвара Сергеевна… Днес и двете ни коли са в разход, вземете всички документи и утре сутринта тръгвайте за щаба на 15-а дивизия, а оттам към съответното място заедно с дивизионния инженер, аз ще го предупредя. Ако има някакви кусури, трябва да се отстранят, такова нареждане дадох и на дивизионния инженер.
	— Не сме оставяли никакви кусури там — възрази Варя.
	— Възможно е, възможно е… Но конфликтът трябва да се ликвидира, трябва да ми донесете акт, подписан от техни представители. Кой ще дооправя нещата, ние, те, съвместно — не се пазарете, важното е да не се връщате без акт. Давам ви кола само до щаба на 15-а дивизия, там я освободете, ще продължите с тяхна кола, а когато се върнете в щаба, обадете ми се, ще ви пратя кола. Ако намерите попътна, още по-добре.
	Рано сутринта на 3 Юли Варя замина за дивизията. Познат път, военни камиони, щабни леки автомобили, контролно-пропускателни пунктове, наши самолети във въздуха, германски кой знае защо не се виждат. Понеже се опасяваше, че Колесников няма да й прати кола за връщане, Варя се отби пътем при Максим, за да го предупреди, че може да й е нужна неговата помощ.
	Максим стоеше до своя блиндаж, до него вилисът, заминаваше нанякъде.
	Като чу закъде е тръгнала Варя, недоволно каза:
	— Нямаше ли кого друг да изпратят? Няма ли мъже сред вашите инженери?
	— Участъкът е мой.
	— Няма значение. Положението е тревожно. Очаквахме настъпление вчера, нямаше, но може да се случи всеки момент.
	— Защо да говорим, Максим, вече съм тук. Само ме е страх, че началството няма да ми прати кола за връщане. Ако стане така, прати ми ти, а оттук ще се прибера сама.
	— „Ако стане така“ — ядосано промърмори Максим, — ще ти пратя, разбира се.
	— Ще ти кажа: обажда се Иванова, ти ще разбереш, че съм в щаба на 15-а дивизия, при дивизионния инженер. Става ли?
	— Става — каза Максим, — ако ме няма, обади се на началник-щаба или на Велижанов — нашия дивизионен инженер, аз ще ги предупредя. Колко ще останеш там?
	— Не знам. Ако се наложи да отстраняваме недостатъци, три-четири дена.
	— През нощта не оставай в полка, връщай се в щаба на дивизията.
	— Ще бъда на територията не на нашата, а на 132-а дивизия.
	— Няма значение, ще ти намерят място.


>>	35.

	Веднага щом чу, че Варя служи в Тринайсета армия, Саша тръгна да я види. Не се замисляше какво ще й каже. „Чух, че си тук, и дойдох да те видя.“ Всичко, което се бе случило помежду им, по-точно, би могло да се случи, но им попречиха, всичко това бе минало. Писма, очакване на среща, ревност, обиди — всичко изчезна, разтвори се във времето, остана само младото, светлото отпреди десет години, когато той седеше в стаята и тя, още ученичка, му показваше как си пише пищови по колената. И нейната детинска категоричност: „Всичките бих ги изключила, гадове, само гледат да натопят някого.“ И как в отговор на упреците на сестра си тананикаше: „На прериите цвят чудесен, със смях, по-нежен и от песен.“ Показваше характер, буболечето.
	Може би ще каже само: „Прости ми за онова, което ти казах по телефона от Калинин — животът ми вървеше от зле по-зле.“ Но едва ли ще се наложи да се оправдава, и за нея _онова време_ е минало. Но сигурно ще й бъде приятно да срещне човек от младостта си, от миналото, което, погледнато от днешното кърваво настояще, изглежда красиво и радостно, независимо от всичко. „Където и да скитах в пролетта цъфтяща, сънувах дивен сън, че ти си с мен.“ На тази мелодия танцуваха в „Арбатски зимник“. И тя го покани да отидат заедно на пързалката. Не можаха да отидат на пързалката, не се сбъдна нищо от онова, което си мечтаеха.
	Варя я нямаше, в щаба му казаха, че заминала за войските. А после цели две седмици Саша нямаше нито повод, нито време да отиде до 13-а. В един кратък срок на фронта им бяха изпратени около сто хиляди вагона и платформи с артилерия, танкове, боеприпаси, гориво, продоволствие, екипировки. За хората от автомобилната служба това означаваше десетки хиляди ежедневни рейсове под бомбардировки, по разнебитени пътища, в обход на разрушени мостове, на големи разстояния: дълбочината на фронтовите тилове стигаше до 350–400 километра. Нямаше достатъчно резервни части, гуми, бензин и въпреки това: „Давай, давай!“ Никой не искаше да слуша никакви обяснения.
	Както и другите инженери от управлението, Саша приемаше новия автотранспорт, формираше батальони, роти, походни ремонтни бази, пътуваше до гарите, струпването на коли привличаше вражеската авиация, затова всеки шофьор гледаше да пробие напред, налагаше се да се въвежда ред. Саша умееше да го прави, беше се научил — от две години беше на фронта, подчиняваха му се.
	Така сновеше той със своя трофеен опел — намери го край Сталинград, ремонтира го, запази си го по право или без право — ту му се полагала кола за длъжността му, ту не му се полагала. Държеше при себе си и шофьора Николай Халшин — единствения, който му остана от авторотата след боеве и преобразувания. Овсяников почина в Пронск, не успяха да го спасят, Саша много тъгува, такова чудесно момче беше, животът му едва започваше. Край Юхнов загинаха Чураков и Руслан Стрелцов. А Николай оцеля, той му беше и шофьор, и ординарец, и вестовой, верен, сигурен човек.
	При атестацията Саша беше принуден да попълни анкетна карта — нямаше как. Нямаше как и да не посочи в анкетата съдимостта си, но не го закачаха, не се заяждаха. Не само той беше осъждан, „органите“ се държаха предпазливо — хората наоколо бяха въоръжени. А може би действаше името на Жуков — той лично бе произвел Саша от редник в офицер.
	Саша успя да отиде в 13-а армия едва в началото на юли. Пристигаха нови американски коли: студебейкъри, шевролети, доджове, на тях слагаха най-добрите шофьори. В армията шофьорите вечно не достигаха и се получи разрешение да се вземат от наказателните батальони. Тежка процедура, но шофьори трябваха, пък и поне няколко души можеха да се спасят от смърт.
	С двама лейтенанти Саша замина за наказателния батальон в разположението на 13-а армия. Строиха първата рота. Саша се вглеждаше в лицата на тези обречени хора, които го гледаха с молба и надежда: да им дадат кола беше единствената възможност да запазят живота си. За нищо не бяха виновни, плащаха за грешки и несполуки на командването. В „разузнаване чрез бой“ ги пускат напред по открита местност, противникът стреля по тях, унищожава всички, но нашите го засичат и обезвреждат огневите му точки, едва тогава тръгват в истинска атака. Такава е безжалостната практика на тази война.
	Никой от наказателните батальони нямаше шофьорска книжка — „загубих я“, „взеха ми я при арестуването“, „работех в колхоза като тракторист, налагаше се да карам и камион“. Докараха два камиона. От целия батальон подбраха седемнайсет души, все пак успяха да подкарат колите, направиха по един кръг.
	Към три часа приключиха, беше четвърти юли. Саша предаде подбраните шофьори на представителя на автобатальона и замина за щаба на инженерните войски на 13-а армия. Капитан Иванова пак била във войските, къде именно не уточниха: някакъв непознат офицер, търси я по лична работа, защо трябва да знае.
	— Нямам късмет — усмихна се Саша, — в Москва бяхме съседи. — Надяваше се да смекчи щабистите. „Войските“ — това означава дивизиите, в армията те са шест, ако му кажат номера, по-бързо ще намери Варя. Не, не омекнаха. Саша тръгна за най-близката, командуваната от Максим. Може Варя да е при него, а ако не, ще нареди на инженера си да я намери, срещата им ще се отложи с още няколко часа, не е важно, най-важното е да я види!
	Следобедната жега понамаля. Вечерта беше неочаквано тиха, нито самолети, нито стрелба, сякаш нямаше война. Слънцето залязваше, дълги сенки полегнаха по пътя. Вдясно беше гората, вляво хълмиста равнина, зад нея на хоризонта — малки горички.
	На контролно-пропускателния пункт девойче-регулировчик махна с жълтото си флагче, спря колата, поиска му документите.
	— Не може ли без документи? — пошегува се Саша.
	— Не може, има си ред.
	Чудесно девойче — с кепенце, гимнастьорка, синя поличка, хубави ботушки.
	Продължиха. Все така се виждаха хълмовете в долината и горичката. До нея на зигзаг се е проточил огромен противотанков ров. В небето лумнаха осветителни ракети, две зелени, оранжева, бяла, пак две зелени — германски ракети, предната линия беше близо.


	Адютантът не пусна Саша при Максим.
	— Генералът провежда съвещание, ще трябва да почакате.
	Често звънеше телефонът, адютантът записваше нещо, понякога свързваше обаждащите се с Максим. От съседното помещение долиташе монотонният глас на радиста: „Тук е Сокол, тук е Сокол, как ме чувате? Приемам…“
	Най-сетне вратата се отвори, отвътре излязоха трима полковници: началник-щабът, заместникът по тила, третият явно беше заместникът по политическата част. По техните угрижени лица Саша долови: нещо се е случило.
	Излезе Максим, сухо кимна на Саша:
	— Влез, майоре!
	На масата беше разгърната карта. Максим седна, покани и Саша.
	— Това, което ще ти кажа, не е за разгласяване. В ивицата на Петнайсета дивизия разузнавачите под командването на лейтенант Милешкин са пленили германски сапьор на име Фермело. Германците са разминирали минните полета. Този сапьор казал, че настъплението ще започне на пети юли в три часа сутринта, следователно, тази нощ. Мисля, че това е сериозно. Така че приключвай работите си тук и се връщай в щаба си.
	— Тук имам само една работа: трябва да видя Варя. Казаха ми, че е в дивизията, помислих, че може да е в твоята?
	Максим позабави отговора си.
	— Варя беше тук вчера и замина за Петнайсета дивизия, същата, в която е заловен германският сапьор, имат там някакъв конфликт със съседите. Обеща да се обади, не се обади, сега положението е такова, че може и да не й дадат връзка, има по-важни разговори. Наредих на нашия инженер да научи по своя линия къде е Варя. Той докладва: „Заминала е за разположението на 132-а дивизия.“ А както знаеш, тя не е наша, тя е в Седемдесета армия. — Той кимна към телефона. — Преди един час разговарях с командира на Петнайсета дивизия, полковник Джанджгава, и го попитах за Варя. Нали разбираш, моментът не е твърде подходящ за такива въпроси. Но аз попитах. Отговори ми същото: с дивизионния инженер заминала за съседната дивизия.
	— Ще ми покажеш ли къде се намира тя?
	Максим му показа на картата.
	— Виждаш ли Червена заря — Червен кът? Тук е стикът между нашите армии, именно тук инженерите си оправят конфликта, именно тук аз мисля, че германците ще нанесат удара си. Изглежда ще се движат по посока на Олховатка. Ти какво, смяташ да отидеш там ли?
	— Разбира се. При тези обстоятелства непременно.
	Максим се намръщи:
	— Трябва да знаеш накъде да се движиш. Фронтът е голям, къде ще я търсиш? А ако германците започнат настъплението, съвсем ще се изгубиш. Трябва да разберем къде е тя. Иди при нашия инженер, той ще ти помогне, поне има някаква връзка.
	— Може ли да си заверя командировъчното при вас? — попита Саша.
	— Адютантът ще го уреди.
	Дивизионният инженер Велижанов, висок красив майор на трийсетина години, посрещна Саша приветливо, в сините му очи се четеше дружелюбие и готовност да помогне, но за съжаление не можел да му каже нищо ново, повтори онова, което Саша вече знаеше от Максим.
	— Може да се е върнала в своя щаб. Хайде да се обадим.
	Вдигна слушалката, каза номера.
	— Да почакаме, сега ще ни свържат.
	Той поглеждаше Саша с усмивка. И Саша не можеше да разбере дали този човек си е дружелюбен и приветлив по характер, или беше такъв, защото командирът на дивизията бе пратил Саша при него. Разбира се, той знае, че Варя му е роднина, знае и кой е съпругът й: името беше известно в инженерните войски. А да попита какво отношение има към тях майор Панкратов, се стеснява — има заповед от генерала, трябва да я изпълни, а не да задава въпроси. Саша се зачуди и на блиндажа на Велижанов: тесен, влажен, мирише на пръст. Обикновено инженерите си правят хубави блиндажи.
	С тези незначителни мисли Саша овладяваше вълнението си. Варя е на предната линия. Как ще се измъкне, ако германците започнат настъплението? Никой няма да се загрижи за нея. Трябва на всяка цена да намери път към Варя.
	— Ало, ало… Аха… Разбрах ви, ясно, благодаря.
	Велижанов затвори телефона, въздъхна:
	— Варвара Сергеевна още не се е върнала от командировка. Мисля, че трябва да почакате, сутринта всичко ще се изясни.
	Саша сложи пред него своята карта.
	— Покажете ми, моля, пътя към Червена заря и Червен кът.
	— Може да се стигне по няколко начина.
	Велижанов нанесе няколко маршрута с молив, отбеляза населените места, остави молива, сериозно погледна Саша.
	— Длъжен съм да ви предупредя, майоре, че в Червена заря и Червен кът няма да намерите Варвара Сергеевна. Войските са заели бойни позиции, отстранили са всички, които нямат отношение към боя, не знаем къде са пратили Варвара Сергеевна. Да я търсите сега по фронта е все едно да търсите игла в купа сено. И през нощта до никъде няма да стигнете, ще се изгубите по пътищата, ще запалите фаровете, германецът ще ви обстреля, а и никой няма да ви пусне нататък. Трябва да почакате до сутринта, да се изясни обстановката, хем поне пътят ще се вижда.
	Саша излезе от Велижанов. Скритият в горичката щаб беше притихнал. Топло, небето осеяно със звезди. Ако германците започнат настъпление, нощта е подходяща за тях.
	— Накъде? — зададе обичайния си въпрос Николай.
	— Виж какво, Николай, трябва да ида в Петнайсета дивизия. На предния край е неспокойно. Тъй като това е _лична_ работа, нямам право да те подлагам на риск, ще ида сам.
	Николай се наведе над сключените си на кормилото ръце, обърна се към Саша:
	— За това и дума не може да става. Където вие, там и аз.
	— Е, както искаш, предупредих те. Сега да подремнем.
	Николай легна на предната седалка, Саша на задната. Разхлаби колана си с две дупки, премести пистолета на корема си, обърна се настрани и заспа.
	В три часа през нощта ги събуди грохот на артилерийски оръдия. Стрелбата беше такава, че не можеха да се чуят с Николай.
	Войските на Централния фронт направиха мощна артилерийска контраподготовка, която забави настъплението на германците с два часа и половина.


>>	36.

	Германците започнаха настъплението в 5 часа и 30 минути сутринта. Мощни танкове „тигър“, ниски, едрочели, с хищно протегнати дългоцевни оръдия, подкрепяни от артилерия и авиация, тръгнаха напред, образувайки клинове, в които се движеха средни танкове и бронетранспортьори, понякога спираха, пехотата се спешаваше и се хвърляше в атака. Германски бомбардировачи налитаха на групи от по 50–100 самолета. Включили сирените си, юнкерсите пикираха над позициите на 13-а и 70-а армии. Взривове, рев на мотори, свистене на шрапнели, избухвания на снаряди, мини, бомби заглушаваха всичко, хората си говореха със знаци, стълбове пушек и пламъци застилаха небето.
	В три часа сутринта, когато започна артилерийската контраподготовка, майор Велижанов, прибягвайки с други офицери към блиндажа на Максим, подхвърли на Саша:
	— Сега ще изясним обстановката.
	Наложи се да чакат дълго. Николай дремеше с ръце на кормилото. Саша сновеше назад-напред, понякога присядаше на седалката, без да затваря вратата. Шумът на битката се чуваше ясно, заревото на пожарите скриваше хоризонта.
	В седем часа от блиндажа излезе Максим, веднага към него от горичката приближи вилисът, Максим замина нанякъде. Пръснаха се почти всички офицери. Появи се Велижанов, повика Саша, разгърна пред него една карта.
	— Ето какво е положението, майоре. На участъка на нашата армия противникът е нахлул в разположението на Петнайсета дивизия, движи се по посока на Олховатка, щабът на Петнайсета дивизия е предислоциран. На участъка на Седемдесета армия противникът настъпва към Червена заря — Червен кът, щабът на 132-а армия също е предислоциран. Не знаем къде е Варвара Сергеевна. Ако противникът се докопа до втората ивица, нашата дивизия още днес ще се включи в боя. — Той изразително погледна Саша. — Командирът вече замина за командния пункт.
	— Какво ще ме посъветвате?
	— Ако сега тръгнете да я търсите, няма да я намерите, а ще загубите и връзка, никой няма да ви пусне нито до телефон, нито до радиостанция. Съветвам ви засега да не тръгвате за никъде, все пак оттук положението може да се следи и имате някаква връзка. Ще видим как ще се променя обстановката.
	Влезе един войник-вестовой:
	— Другарю майор, началник-щабът ви вика спешно.
	— Може би ще науча нещо — каза Велижанов.
	Саша се разхождаше около колата. Губи време, губи часове, но ако се движи слепешката сред суматохата на военните действия, без да знае къде е Варя, ще загуби още повече време. Трябва да чака, може би Велижанов ще му съобщи нови сведения, поне да се хване за нещо. И той нетърпеливо поглеждаше към блиндажа на началник-щаба в очакване да се появи Велижанов.
	Почувства жажда, поиска от Николай вода. Николай беше човек предвидлив, носеше си два бидона — с бензин и с вода: „Ако потече радиаторът, поне ще стигнем донякъде…“ Наля на Саша пълно канче.
	Велижанов най-сетне излезе, слязоха със Саша в землянката, отново разгърнаха картата.
	— Противникът продължава да се движи по посока на Олховатка. Петнайсета дивизия е отстъпила на втората ивица. 132-а дивизия се отдръпва към рубежа Дегтярний-Рудово. — Той посочи на картата. — Инженера на Петнайсета дивизия Кочин засега го няма, но го очакват. Това е обнадеждаващо, може и Варвара Сергеевна да е с него.
	Саша отбеляза на своята карта посочените от Велижанов села, нанесе и всички селски, полски и горски пътища, картата на Велижанов беше голяма.
	— Все пак смятате да тръгнете? — попита Велижанов.
	— Да.
	— Придвижването по фронта по време на бой…
	— Да. — Саша му подаде ръка. — Благодаря ви за помощта.
	— Желая ви успех, а ето и още нещо. — Той посочи на картата. — Виждате ли тази горичка? Ако щабът на Петнайсета дивизия е предислоциран, то ще е тук, тук е неговият резервен команден пункт. И ако майор Кочин се е върнал, той е в тази горичка. Вярно, това е условно казано, но все пак е някакъв ориентир за вас. Ако видите Варвара Сергеевна, поздравете я от мен. — Велижанов вдигна към Саша големите си сини очи. — Извинете, майоре, за нескромния въпрос: тя роднина ли ви е?
	— Сестра — отговори Саша.
	С пълната си мощност трещеше артилерията — и германската, и съветската, тигрите стреляха, юнкерсите хвърляха бомби вече върху втората отбранителна ивица, в боя се бяха включили съветски изтребители и танкове. Край бариерите спираха Саша, проверяваха му документите, питаха го закъде пътува, много го бавеха. Саша представяше командировъчното с бележката, че е бил в дивизията на Максим, казваше номера на автобатальоните, за които уж е тръгнал, знаеше добре тяхното разположение.
	В края на краищата Саша се добра до посочената от Велижанов горичка. Блиндажи и землянки, неразтоварени щабни коли, свързочници прокарват връзката, из гората сноват войници, суетнята на току-що пристигнал щаб, който не е наясно задълго ли се настанява тук, може би още днес ще трябва да отстъпва още, дори никой не поиска документите на Саша. Той попита за майор Кочин, посочиха му го — седеше край един блиндаж, дебел майор на средна възраст, едната му ръка беше вързана с бинт през рамото, с другата сочеше по картата, обясняваше нещо на застанал до него лейтенант, който също като майора имаше на пагоните си кръстосани брадвички — бяха инженери. Саша отиде при тях, представи се, попита дали майорът не е Кочин.
	— Да, Кочин съм.
	Той често примигваше с обгорените си клепачи, и веждите му бяха изгорени, при най-малкото движение лицето на Кочин се разкривяваше от болка, явно го боляха и ръката, и лицето.
	— При вас ме изпрати майор Велижанов — каза Саша, — търся инженер-капитан Варвара Сергеевна Иванова.
	— Варвара Сергеевна е ранена — каза Кочин, — рани я шрапнел в дясната част на гръдния кош, явно е засегнат белият дроб, загуби много кръв. Успях да я закарам в Рудово, в батальонния медицински пункт, фелдшерът смята, че положението й е тежко, но обеща днес да я евакуират в полковия медицински пункт. Може да успеят да я спасят.
	Саша не помръдваше. Закъсня за Варя!
	— Трябваше веднага да я закараме в болницата, но с какво? — продължи Кочин. — Аз дойдох пеша от Рудово дотук.
	Той помига с клепачите си без ресници, беше тягостно да го гледаш.
	— Заинати се Варвара Сергеевна, влезе в конфликт с началството, отказа да замине за дивизията, пренощува в полка, а през нощта започна всичко това, улучи я шрапнел от мина, добре поне, че наблизо имаше медицинска сестра, та я що-годе я превърза.
	Саша извади от планшета си картата, провери чрез Кочин маршрута за Рудово. Открито място, но се срещаха и горички.
	Саша стигна в село Рудово привечер. В единия му край се водеше бой, горяха къщи, избухваха с грохот снаряди, с пронизителен вой падаха бомби, избухваха мини, в другия край на селото, където отиде Саша, двама санитари пренасяха ранени върху голямо памучно одеяло, други кретаха, като се подпираха на винтовките си, един възрастен фелдшер и медицинска сестра ги превързваха на бърза ръка, настаняваха ги седнали или легнали на една талига.
	Николай спря колата под едно дърво, Саша отиде при фелдшера, попита била ли е тук инженер-капитан Иванова.
	— Не записваме имената, няма време — отговори фелдшерът, като продължаваше да превързва ранения войник, — а офицерката тук е една. — Той кимна към крайната къща. — Ей там лежи, превързана е.
	Саша влезе в къщата. Варя лежеше на пода, върху слама, гимнастьорката й беше разкъсана, рамото и гърдите бинтовани, очите — затворени. Саша коленичи, взе ръката й в своите ръце, беше студена… Той се взираше в лицето й и през разкривените от болката черти, през мъртвешката бледнина, през изминалите десет години виждаше предишната Варя — девойчето с пухкавите устни, което издухва бретона от челото си… Стоеше на колени, държеше ръката й в своята, взираше се в лицето й, отчаян, задето не можеше да разбере диша ли тя или не диша, молейки съдбата Варя да отвори очи.
	И Варя отвори очи, погледът й беше мътен, погледна Саша, устните й трепнаха в немощна усмивка:
	— Ти дойде, Саша…
	И отново затвори очи.


	37.

	Боят приближаваше. Снаряди и мини избухваха насред улицата. Фелдшерът завърши превръзките, припряно занамества ранените на последната талига, на онези, които можеха да се движат, каза да вървят, като се държат за талигата, подвикна на коларя: „Карай!“ Докато нареждаше в чантата си бинтовете, йода, памука, каза на Саша:
	— Съобщих в полка: имаме тежкоранена, жена, капитан, изпратете кола, трябва да се закара направо в медицинско-санитарния батальон, дори в болницата, тя няма да издържи да я прехвърлят от кола на кола, докараха я тук, след като е изгубила много кръв. Не изпратиха кола. — Той донатъпка чантата, едва я закопча. — Какво да правим сега? Защо не я закарате до медсанбата или до болницата?
	— Къде е медсанбатът, къде е болницата?
	— Кой ги знае къде са сега? Отстъпваме, значи и те отстъпват. Ще ги намерите. В Гремячее, във Фатеж… Питайте по пътя. В колата я сложете по гръб, под главата й да има нещо, карайте внимателно, пробирайте пътя.
	Фелдшерът метна чантата си на рамо и като я придържаше с едната ръка, а с другата планшета, се затича след талигата.
	Върху одеялото Саша и Николай занесоха Варя до колата, сложиха я на задната седалка, подложиха под главата й сгънат шинел. Седнал на пода, Саша крепеше краката й. Варя все така не отваряше очи, понякога сякаш клепачите й потрепваха, по лицето й минаваше гърч, но може би само така изглеждаше, защото я бяха вдигали, пускали, намествали и тогава тя сякаш простенваше, но от грохота на артилерията и бомбите не се разбираше дали е така.
	Тръгнаха към Гремячее, ако медсанбатът се бе преместил оттам, щяха да поемат към Фатеж. На картата на около шест километра от Рудово беше отбелязана гора — все е някакво прикритие, ще могат да спрат, да свалят облегалката на предната седалка, да наместят Варя по-удобно. Фугасните снаряди изхвърляха черни стълбове прах, досами земята с трясък и пламъци избухваха осколочни снаряди, пътят беше разбит донемайкъде. Саша крепеше Варя, за да смекчи подскачанията на колата по ботруни и дупки, имаше чувството, че държи вече мъртво тяло, вглеждаше се в лицето й, вслушваше се в дишането й. Тя беше още жива, но Саша знаеше, че ще умре.
	Покрай гората пътят не беше толкова разбит, но зад тях шумът на боя не утихваше, взривове, изстрели, картечни откоси, рев на пикиращи самолети се сливаха в едно непрестанно бучене.
	— Ще минем около пет километра, тогава ще спрем…
	Саша не можа да довърши… Сякаш досами него се разнесе тропот и остър пронизителен писък, така избухва шрапнел, после звън на счупено стъкло, колата потрепери и спря… Николай слезе, огледа я, вдигна капака.
	— Всичко е потрошено.
	Куршумът, счупил предното стъкло, не бе засегнал Николай.
	Саша слезе от колата, огледа се, небето беше озарено от заревото на пожарите, отляво на хоризонта се движеха черни ниски сандъци — танкове!
	— Давай по-бързо! — каза Саша.
	С одеялото пренесоха Варя в гората, върнаха се, взеха шинелите, автоматите, вещевите торби, бидона с водата. Взеха и лопатата и брадвата, знаеха какво им предстои.
	Пренесоха Варя на стотина метра навътре в гората. Върховете на дърветата бяха изпочупени от снаряди, наоколо се търкаляха парцали, бутилки от вино, консервни кутии, кутии от цигари, пожълтели парчета вестник от вестници, набрани с готически шрифт, явно през пролетта тук са били германците.
	Понесоха Варя по-нататък, навътре в гъстата гора, и спряха до голямо паднало дърво със стърчащи корени. Наоколо земята беше равна, зелена тревица, чисто, оставиха Варя, като отново подложиха под главата и сгънат шинел. Саша се вслуша в дишането й, май че дишаше, огледа бинтовете, кръвта по тях беше същата, спечената, прясна не се виждаше. Николай наля канче вода от бидона, повдигна главата на Варя, кратък гърч сякаш отново пробягна по лицето й. Саша й наля в устата няколко капки, но гълтане не последва, водата остана в ъгълчето на устата й.
	— Сигурно не бива — каза Николай, — ще се задави.
	Прилегнаха на тревата. Слънцето вече залязваше, земята потъмня, беше сухо, като всеки следобед, миришеше на пелин. Николай запали малко огънче, свари в котлето просен концентрат. Ядоха. Миризмата на кашата, пукането на горящите клонки напомниха на Саша огъня, край който бяха седели в тайгата. Няма ги вече другарите му от заточението. Погребаха Карцев в Богучани, то се знае, унищожен е из лагерите непримиримият Володя Квачадзе, в тайгата е загинал Соловейчик. Всички си отидоха, само той се позабави.
	— Каква ви е тя, другарю майор? — попита Николай.
	Саша помълча. На Велижанов отговори на същия въпрос: сестра, инак не можеше, майорът знаеше чия съпруга е Варя.
	— Обичахме се с нея, срещнахме се след десет години. Виждаш как се срещнахме.
	В гората се здрачи.
	— Поспете — предложи Николай, — а аз ще поседя.
	— Не, ти поспи, после ще се сменим, ще те събудя. Вземи шинела!
	— Вие си го наметнете, през нощта ще застудее.
	— Хайде, вземай и лягай! Не се тревожи, няма да измръзна, щом се разсъмне, ще продължим.
	Николай се зави с шинела, заспа.
	Саша отново се наведе над Варя, дишаше, взе ръката й, дълго търси пулса, най-сетне долови слабо туптене, а може би в пръстите му туптеше неговият собствен пулс.
	Каза на Николай „щом се разсъмне, ще продължим“, но знаеше, че заникъде няма да тръгнат — от смъртта не могат да избягат. Тази мисъл не го плашеше. Вече не искаше да живее — в онзи живот няма да я има Варя. Цялото му минало, страданията, скиталчествата — всичко си отиде, остана му само Варя. Саша държеше ръката й, взираше се в лицето й, тихичко продума: „Варя“. Може да го чуе? Не го чу. Мълчи.
	Луната не се виждаше иззад дърветата, но светлината й проникваше през листата, играеше по лицето на Варя и тогава изглеждаше сякаш тя мърда устни, говори си нещо, Саша се наведе към нея: „Варя“. Тя не отговори.
	Защо тогава в Бутирки не я извика на среща, не я нарече своя годеница? „Колко бих искала да зная какво правиш сега…“ Защо той не намери такива думи? Колко ужасно й говори от Калинин. „Нищо друго ли не искаш да ми кажеш. Саша?“ Ако тогава й беше казал, че я обича, може би всичко щеше да се подреди другояче и тя сега нямаше да умира. Не й го каза.
	И все пак… Последните в живота й думи бяха за него. „Ти дойде, Саша…“ Чакала го е. „Ти дойде, Саша…“ Той дойде и вече няма да си отиде.
	Лицето на Варя внезапно потъмня, облак скри луната, на Саша му се стори, че тя е мъртва, наведе се към гърдите й, сърцето й май биеше. Отново я повика, тя и сега не отговори.
	Саша пообиколи наоколо, после се подпря на поваленото дърво. Суха топлина смени вечерния хлад. Майка му сигурно мисли за него сега. Дожаля му за нея.
	Нечие докосване накара Саша да се съвземе. Пред него бе застанал Николай.
	— Другарю майор… — Николай кимна към Варя.
	Саша отиде при Варя, отвори едното й око, после другото. Варя беше мъртва.
	— Край, другарю майор — каза Николай.
	Саша затвори очите на Варя, извади от джоба на гимнастьорката й документите — удостоверение, командировъчно, малък бележник с моливче, сложи всичко в джоба на своята гимнастьорка, сключи ръцете й на гърдите, стана.
	Вече се развиделяваше, затрещя канонада, загърмяха оръдия, заизбухваха бомби.
	Саша се огледа, потърси по-широко място, взе лопатата, очерта с малки бодвания правоъгълника на гроба, каза на Николай:
	— Вземи брадвата и подсичай корените.
	Николай подсичаше корените, Саша го следваше с лопатка, копаеше. Така работиха час или два, изкопаха може би 30–40 сантиметра в дълбочина; копаеха, стъпили в дупката. Николай изведнъж се изправи, ослуша се, сграбчи Саша за ръкава, повлече го зад поваленото дърво, взе автомата, даде другия на Саша — като претичваше от дърво до дърво, някой приближаваше към тях.
	— Кой е? — извика Саша.
	— А вие кои сте?
	— Съветски сме.
	Иззад дърветата се показаха двама войници с винтовки. Като се убедиха, че пред тях стоят свои, единият войник се обърна, пъхна пръсти в устата си, изсвири, дойдоха и други войници, сигурно бяха взвод, с тях беше и един хлапак, лейтенант, с избеляла гимнастьорка, по прашното му лице се стичаха струйки пот. Щом видя пагоните на Саша, козирува.
	— Откъде и закъде? — попита Саша.
	Лейтенантът махна на войниците си:
	— Вървете, ще ви настигна.
	Като подрънкваше тихо с канчетата си, взводът отмина и се скри зад дърветата.
	Лейтенантът погледна положената със сключени ръце на гърдите Варя, гроба…
	— Излязохме от обкръжение, движим се към определения ни пункт.
	— От коя част сте?
	— Петнайсета стрелкова дивизия, шестстотин седемдесет и шести полк, командир — полковник Онуприенко.
	— Николай, тръгвай с лейтенанта! — нареди Саша.
	— Няма да тръгна без вас, другарю майор! — навъси се Николай.
	— Изпълни заповедта! — повтори Саша.
	— И вие не бива да оставате, другарю майор — каза лейтенантът, — зад нас са германците, ще претърсват гората.
	— Ясно. Николай! Ще докладваш, че съм останал в село Рудово.
	— Противникът завзе населения пункт Рудово вчера в деветнайсет нула-нула — каза лейтенантът.
	— Значи, в гората край Рудово.
	Николай умолително гледаше Саша.
	— Приготвяй се бързо, не бави лейтенанта — заповяда Саша.
	Николай взе шинела, автомата, вдигна своята вещева торба.
	— Гранатите остави.
	Николай извади от торбата трите ръчни гранати Ф-1, наричаха ги „Фенка“, сложи ги до поваленото дърво, метна торбата през рамо.
	— Как се казвате, лейтенант? — попита Саша.
	— Никишев. — Лейтенантът пристъпваше от крак на крак, бързаше да настигне взвода си.
	— Аз съм Панкратов. Моля писмено да потвърдите, че във ваше присъствие съм заповядал на войника Халшин да се върне в частта.
	— Ще бъде изпълнено! — Лейтенантът козирува. — Да вървим, редник!
	— Сбогом, другарю майор — каза Николай и гласът му трепна.
	— Сбогом, благодаря ти за всичко. Вървете!
	Саша копаеше ли, копаеше. Пръстта бе пълна с нишки на корени, яки и корави като тел, някои лопатата не ги разкъсваше, налагаше се да ги сече с брадвата. Мократа от пот гимнастьорка и панталоните лепнеха по тялото му, краката му пламтяха, Саша си свали ботушите, остави ги до поваленото дърво, там бяха автоматът му, гранатите, пистолетът ТТ, там беше и бидонът с водата.
	И отново копаеше. В небето бавно се издигаха едри бели облаци, на хоризонта пламтяха пожарища, гърмеше канонада, ту затихваше, ту се възобновяваше с нова сила.
	Саша спря да копае, когато гробът му стигна до кръста, излезе, разчисти пръстта по края, довлече с одеялото Варя, скочи долу, повдигна Варя на ръце, спусна я на дъното на гроба, беше тясно, но той я намести добре, правилно, прикри я с шинела, само лицето й не закри, ще го закрие с кепето, целуна Варя по устните — за пръв път в живота си я целуна. И за последен.
	После излезе от гроба. И съвсем наблизо чу изстрели, тропот на ботуши, немски говор, ругатни, думи от германска команда.
	Саша залегна зад поваленото дърво, подпря на него автомата, приготви гранатите, пистолета. В храстите се замяркаха тъмнозелени мундири, вървяха във верига, като стреляха за всеки случай. И когато тримата войници се появиха пред Саша, той стреля, германците паднаха, Саша метна граната по тях, приведе глава, гранатата избухна — сега вече няма да станат!
	Саша изчакваше — ще се надигнат, ще тръгнат напред, къде ще се дянат?! И дочака. Храстите отдясно се размърдаха, зад дърветата се мярнаха зелени мундири, притаиха се, отново се появиха. Саша стреля по тях, метна граната, обърна се наляво, и там се мярнаха зелени мундири. Саша метна натам последната граната, отново грабна автомата, но не стреля, главата му клюмна върху дървото. Убиха го с автоматен откос отзад, в гръб.
	Германците изскочиха, червени, потни, обезумели, изстреляха още един откос по мъртвия Саша, по отворения гроб, побягнаха нататък…


	Настъплението на германците бе спряно на 10 юли. За пет дена те успяха да се придвижат само на единайсет километра напред. Съветските войски преминаха в контранастъпление, то прерасна в общо настъпление на фронт с дължина две хиляди километра.


	Вехто камионче ГАЗ-АА с погребален екип стоеше край гората на пътя към село Рудово. Екипът вече се бе събрал, седяха в каросерията, пушеха, липсваха само двама.
	— Знам ги аз тези нехранимайковци — гневеше се старшината, — намерили са манерка, седят под някой храст и пият.
	— Какви ти манерки?! — възрази един стар войник, който дремеше в дъното на каросерията. — Може да са открили случайно някой наш убит генерал или полковник. А може да са решили да погребат някой редник.
	— Дивизионният екип трябва да погребва, не ние — отсече старшината. — Нашата работа е да събираме документите. Четоха ли ви инструкцията?
	— Инструкцията си е инструкция, човекът си е човек, нищо че е покойник.
	— Какво само ми философстваш, дъртако — ядоса се старшината, — настъпваме! В настъпление нямаме право да изоставаме. Ясно ли ти е?
	— Ще наваксаме.
	Онези, заради които се препираха, бяха възрастни хора, като всички в погребалния екип, нестроеви, вървяха през гората, без да бързат, и се натъкнаха на отворения гроб. В него, прикрита с шинел, лежеше жена-офицер, а наблизо, до едно дърво — убит майор.
	— Я виж ти, на майора вече и ботушите са му свалили.
	— Не, ей ги там, сигурно сам си ги е свалил, значи той е копал гроба, ето я тук и лопатата…
	Обърнаха мъртвия Саша по гръб, извадиха документите от джоба на гимнастьорката му.
	— Виждаш ли, и неговите, и нейните документи, значи той я е погребвал, но не е успял. Я да ги заровим по човешки.
	— Ще се забавим, старшината ще ругае.
	— Майната му!
	Сложиха Саша до Варя, нахвърляха пръст в гроба, бучнаха в могилката две колчета, на тях окачиха кепетата им.
	— Да вземем ботушите, хромови са, защо да стават зян.
	— Ще ги дадем на старшината, белким млъкне.


	— Къде се мотахте? — нахвърли се старшината.
	— Там имаше убит майор, ето му ботушите. И жена, капитан, вече беше в гроб. Решихме да ги позатрупаме с пръст, защото гробът беше вече изкопан и наблизо имаше лопата.
	— Качвайте се в каросерията, документите предайте на писаря — нареди старшината. — Тръгвай!
	Камиончето потегли.
	Писарят прелисти документите, високо прочете:
	— Александър Павлович Панкратов, роден 1911 година, Варвара Сергеевна Иванова, родена 1917 година.
	— На колко са били, значи? — попита дремещият в каросерията стар войник.
	— Излиза, че той е бил на трийсет и две, а тя на двайсет и шест.
	— Млади са били още — каза старият войник.

@@	1991–1994
