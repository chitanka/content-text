D>
	На Матю, заради пемзата.
	На Алисън, задето ми каза, че Дашиъл не е подходящото име.
	И на двама ви, защото сте най-страхотните брат и сестра.
D$


>
	{img:map_legand.png}


>	Преди седем години

	В имението имаше стаи, където чудовища дебнат под леглото, но стаята на майка й криеше вълшебство, в това Тела можеше да се закълне. Изумрудени отблясъци нашарваха въздуха като танцуващи феички всеки път, щом майка й излезеше. Ухаеше на цветя, набрани от тайна градина, завесите на балдахина се издуваха около великолепното легло дори когато нямаше вятър, а полилеят от жълт кварц поздравяваше Тела с мелодията на целуващи се стъкълца, досущ камбанки пред скрит портал към друг свят.
	Притича на пръсти до дрешника на майка си, дебелият тревнозелен килим погълна звука от крачетата й. Хвърли бърз поглед през рамо, после грабна кутията с бижута. Беше тежка и хлъзгава в малките й ръце, направена от седеф и украсена с фин златен филигран. Тела обичаше да си представя, че кутията е омагьосана, и нищо чудно да беше, защото дори когато бяха мръсни, пръстите й не оставяха следи по нея.
	Майка им нямаше нищо против момичетата да си играят с роклите й или да пробват хубавите й пантофки, ала изрично ги беше помолила да не пипат тази кутия, което я правеше още по-неустоима в очите на Тела.
	Скарлет можеше по цял ден да си мечтае за пътуващи представления като Каравала, но Тела си падаше по _истинските_ приключения.
	Днес Тела си представяше, че зла кралица държи в плен млад елфически принц и за да го спаси, тя трябва да открадне от кутията любимото си бижу — пръстена с опал на майка си. Млечнобелият камък не беше загладен и острите му ръбове понякога нараняваха пръстчетата й. Но когато го вдигнеше към светлината, опалът грейваше и заливаше стаята с проблясъци в прозирно розово, зелено и лавандулово, които нашепваха за забравени вълшебни приказки, магически проклятия и пакостливи феи.
	Уви, пръстенът беше твърде голям за детските пръсти на Тела, но тя всеки път го пробваше, да не би междувременно ръката й да е пораснала. Ала днес, когато нахлузи пръстена, Тела забеляза нещо ново. Нещо, което не беше виждала преди.
	Полилеят над главата й замръзна на свой ред, сякаш и той бе изненадан.
	Тела знаеше наизуст всички бижута в кутията — грижливо сгъната кадифена панделка, обточена със злато, чифт кървавочервени обици, стъкленица от потъмняло сребро, която уж съдържала ангелски сълзи, медальон от слонова кост, който не се отваряше, гривна от черен кехлибар, направена сякаш за ръката на вещица, а не за фината китка на майка й.
	Само едно нещо в кутията Тела никога не докосваше — мръсната сива кесийка, която миришеше на изгнили листа и древна костница. Майка й се шегуваше, че кесийката плашела гоблините. Плашеше и Тела.
	Днес обаче грозната кесийка потрепваше призивно. Уж беше досущ като преди, миризлива и стара, а после изчезваше, заменена от тесте карти, стегнато с тънка сатенена панделка. И така се менеше постоянно.
	Забравила за спасителната си мисия, Тела посегна бързо към панделката и извади картите от кутията. Трептенето в образа изчезна веднага.
	Бяха много хубави, много. Толкова тъмносини, че изглеждаха почти черни, с едва загатнати златни люспици, които улавяха светлината, и спирали като паяжина с дълбок лилав цвят, които навяваха мисли за влажни цветя, самодивска кръв и _магия_.
	Нямаха нищо общо с оръфаните черно-бели карти на бащините й стражари, с които Тела си играеше понякога. Тя развърза панделката с треперещи пръстчета и обърна първата карта.
	Младата жена, нарисувана там, приличаше на пленена принцеса. Прекрасната й бяла рокля беше разкъсана, а издължените й очи бяха красиви като излъскано морско стъкло, но и толкова тъжни, че да те заболи сърцето. Сигурно бяха тъжни, защото главата на принцесата беше затворена в сферична клетка от перли.
	Отдолу на картата имаше надпис: „Девичата смърт“.
	Тела потръпна. Името не й хареса, не обичаше и клетки, дори да са перлени. Майка й със сигурност не би искала Тела да си играе с тези карти, но това не й попречи да обърне следващата.
	Надписът на тази гласеше: „Принцът на сърцата“.
	Нарисуван беше млад мъж с ъгловато лице и устни като кинжали. Едната му ръка беше вдигната към острата брадичка и стискаше дръжката на кама; от очите му капеха червени сълзи със същия цвят като кръвта в ъгълчето на тясната му уста.
	Тела трепна уплашено, когато образът на младия мъж потрепна и се стопи точно като миризливата кесийка преди малко.
	Крайно време беше да върне картите в кутийката с бижута. Не бяха карти за игра. Ала едно гласче й нашепваше, че й е било писано да ги намери. Те бяха по-истински от злата кралица и елфическия принц и може би щяха да я отведат на истинско приключение.
	Тела посегна към следващата карта, която се оказа неочаквано топла под пръстите й.
	„Оракулът“, пишеше на нея.
	Не знаеше какво значи странното име, а и тази карта не изглеждаше страшна като другите. По краищата беше обточена със завъртулки стопено злато, а в средата беше сребърна като огледало… чакай, наистина беше огледало! Среброто отразяваше медено русите къдрици и големите лешникови очи на Тела. Но отражението не беше точно. Показваше как розовите й устни треперят, а по страните й се стичат тежки сълзи.
	Тела никога не плачеше. Нито когато баща й крещеше, нито когато Фелипе не й обръщаше внимание, защото си говореше с кака й.
	— Сигурна бях, че ще те заваря тук. — Мекото сопрано на майка й изпълни стаята. — Какво е днешното ти приключение, слънчице мое?
	Майка й се наведе и тъмната коса се спусна на изящни вълни покрай умното й лице. Косата на Скарлет беше със същия цвят, но пък Тела бе наследила смуглата кожа на майка си, която блестеше като целуната от звезди. Ала сега лицето на майка й изведнъж пребледня като надгробен камък, щом погледът й се спря върху обърнатите карти с Девичата смърт и Принца на сърцата.
	— Къде ги намери? — Гласът й си остана все така приятен и мек, но ръцете й се стрелнаха да съберат картите и Тела разбра, че е направила нещо много лошо. Тя често престъпваше правилата, но майка й рядко се сърдеше. Просто я смъмряше нежно, а понякога дори й подсказваше как да се отърве безнаказано. Баща й беше този, който се гневеше лесно. Майка й беше нежното дихание, което угасяваше искрите, преди да са се разпалили в огън. Сега обаче приличаше на човек, който иска да запали огън и да използва картите за подпалки.
	— Намерих ги в кутията с бижута — призна Тела. — Съжалявам. Не знаех, че са лоши.
	— Няма нищо, слънчице. — Майка й я погали по косата. — Не исках да те стресна. Но дори аз не обичам да докосвам тези карти.
	— Тогава за какво са ти? — попита Тела.
	Майка й прибра тестето в скрит джоб на роклята си, а кутията с бижута сложи на една висока полица до леглото, където Тела не би могла да я стигне.
	Сърцето на момичето се сви при мисълта, че с това разговорът ще приключи… както несъмнено би станало, ако разговаряше с баща си. Но майка й никога не оставяше въпросите на дъщерите си без отговор. След като прибра кутията на сигурно място, тя седна на килима до Тела.
	— Иска ми се никога да не бях намирала тези карти — прошепна тя, — но ще ти разкажа за тях, стига да се закълнеш, че повече никога няма да докосваш това тесте или друго като него. Никога.
	— Нали ни каза да не се кълнем?
	— Това е различно. — Усмивката на майка й се завърна отчасти, само в ъгълчето на устните, и Тела затаи дъх. Предчувстваше, че ще й споделят някаква специална тайна. Винаги ставаше така, когато майка й насочеше цялото си внимание към нея — Тела се превръщаше в звездата, около която се върти целият свят. — Какво съм ти казвала за бъдещето?
	— Че всеки човек има силата сам да напише своето бъдеще — отвърна Тела.
	— Точно така — кимна майка й. — Бъдещето ти зависи от теб. Всички ние имаме силата сами да избираме съдбата си. Но ако си играеш с тези карти, слънчице, даваш възможност на орисиите, нарисувани на тях, да насочат пътя ти. Хората използват такива тестета на съдбата да предсказват бъдещето, ала веднъж предсказано, бъдещето оживява и прави всичко възможно да се сбъдне. Затова искам да обещаеш, че повече никога няма да пипаш картите. Разбираш ли?
	Тела кимна, макар да не разбираше съвсем, защото все още бе твърде малка, толкова малка, че бъдещето й изглеждаше далечно и нереално. Пък и защо майка й не каза откъде са се взели картите? Сигурно точно този въпрос без отговор накара малкото момиче да стисне още по-силно третата карта, тази, която още държеше в ръка.
	Картата, която майка й така и не бе забелязала, докато бързаше да събере останалите. Картата, която все още беше у Тела. Оракулът. Тела я пъхна скришно под крака си и каза:
	— Заклевам се никога да не пипам повече такива карти.


>	Островът на мечтите
>>	1

	Тела лежеше на влажната земя и се чувстваше безкрайно далеч от блясъка на изминалата нощ. От времето, когато частният остров на Легендата се къпеше в кехлибарена светлина, нашепваща за вълшебство и чудеса, подправени с щипка измама. Възхитителна комбинация. И Тела се бе забавлявала до захлас. На празненството за края на Каравала тя бе танцувала, докато пантофките й не се боядисаха в зелено от тревата, и бе обръщала високи чаши с шампанско, докато не полетя.
	Сега обаче лежеше на земята, студена и твърда под гърба й.
	Не смееше да отвори очи. Изпъшка и бръсна с ръка някакви тревички от косата си. Уви, другите последици от нощта нямаше да изчезнат толкова лесно. Всичко вонеше на изветрял алкохол, борови иглички и грешки. Кожата я сърбеше, главата й се мотаеше, гърбът и вратът й бяха схванати болезнено. Защо беше решила, че да заспи навън е гениална идея?
	— Ъххх — изпъшка някой. Недоволно сумтене на човек, който се буди.
	Тела отвори стреснато очи, после ги затвори веднага. Да му се не знае.
	Не беше сама.
	Сред високите дървета и рошавия треволяк на гората Тела бе зърнала за миг нечия тъмна коса, бронзова кожа, белязана китка и мъжка ръка с татуирана черна роза. Данте.
	Заляха я спомени, неясни и объркани. Големите ръце на Данте около кръста й. Целува я по шията, по лицето, после по устата, дълбоко.
	Къде й е бил умът?
	Е, знаеше отлично къде й е бил умът по време на празненството снощи. Светът бе имал вкус на магия и звезден блясък, на изпълнени желания и сбъднати мечти, ала под всичко това смъртта още лепнеше по небцето й. Без значение колко шампанско бе изпила, нито колко се бе сгорещил въздухът от танците, Тела още потръпваше от вледеняващия спомен за умирането.
	Скочила бе от балкона на Легендата не от отчаяние, а от сляпа надежда. А после празненството започна и тя реши поне тази нощ да не мисли за това. Искаше да отпразнува успеха си и да забрави всичко друго. И Данте й се беше сторил идеалното средство за целта. Беше привлекателен, умееше да бъде чаровен, а нея отдавна не я бяха целували както трябва. Пък Данте определено знаеше как да се целува.
	Той изпъшка отново и се протегна. Ръката му се озова на кръста й, топла, тежка и много по-изкусителна от очакваното.
	Трябваше да се махне оттук, преди да се е събудил, каза си тя. Но дори и заспал, Данте умееше да си служи с ръцете. Пръстите му се плъзнаха лениво към врата й, после се заровиха в косата и тя изви неволно гръб.
	Пръстите му застинаха.
	Миг по-късно дишането му се промени, стана по-тихо и Тела разбра, че се е събудил.
	Тя преглътна напиращата ругатня и побърза да се изправи, да се отдалечи от утихналите му, умели пръсти. Не й пукаше, че ще я види как се измъква. По-добре това, отколкото неудобството да си разменят принудени любезности, преди единият да събере смелост и да си тръгне с някакво измислено извинение. Тела се беше целувала с достатъчно млади мъже и знаеше, че думите им точно преди или точно след целувката не заслужават доверие. Пък и наистина трябваше да тръгва.
	Спомените й от изминалата нощ бяха смътни, ала едно нещо помнеше ясно — писмото, което бе получила малко преди ситуацията с Данте да стане интересна. Някакъв непознат, с лице, скрито от нощта, бе мушнал писмото в джоба й, а после бе изчезнал, преди тя да се опомни. Искаше й се да препрочете писмото веднага, но при мисълта какво дължеше на „приятеля“, който й го беше изпратил, това й се стори неразумно. По-добре да се върне в стаята си.
	Влажна пръст и борови иглички влизаха между пръстите на краката й. Явно бе изгубила пантофките си някъде, ала сега нямаше време да ги търси. Гората тънеше в ленива медена светлина, от разни посоки долиташе ту силно хъркане, ту тих шепот. Явно двамата с Данте не бяха единствените, заспали под звездите. Не й пукаше дали някой ще я види как се измъква от прегръдките му, но и не искаше сестра й да разбира за лудорията й.
	Ролята на Данте в представлението на Каравала сигурно беше настроила Скарлет срещу него. Той работеше за Легендата и просто бе играл поставената му роля, но макар Каравалът да беше свършил, все още бе трудно да отделиш фактите от измислицата, а Тела не желаеше Скарлет да се разстрои допълнително само защото сестра й се е забавлявала с човек, който се е държал толкова зле с нея по време на играта.
	За щастие, светът все така тънеше в дълбок сън, когато Тела стигна края на гората и пред погледа й се възправи къщата с кулите на Легендата.
	Дори сега, когато Каравалът беше свършил официално и всички лампи и свещи в имението бяха угасени, великолепната къща се бе загърнала в прозирен сребърен светлик като обещание за нови вълшебства.
	До вчера това имение бе сцена на цял един свят, затворен зад стените му. Тежките му дървени врати отвеждаха гостите до изящни балкони с пищни червени завеси и гледка към град с канали, чудати улици и тайнствени магазинчета, пълни с магически наслади. Ала само броени часове след края на играта къщата с кулите се беше смалила, ефимерният свят на вълшебства беше изчезнал, останала бе само една голяма къща и толкоз.
	Тела се изкачи тичешком по най-близкото стълбище. Стаята й беше на втория етаж. Не би могла да сбърка вратата — кръгла и синя, — да не говорим, че до нея стояха Скарлет и Джулиан, хванати за ръце, сякаш забравили как звучи думата „довиждане“.
	Тела искрено се радваше, че сестра й най-после си е позволила да изпита щастие. Скарлет заслужаваше цялата радост на света и Тела се надяваше щастието й да продължи дълго. Джулиан не се славеше като женкар, никога не продължаваше връзките си след края на Каравала, а ако можеше да се вярва на слуховете, задачата му по сценарий е била само да доведе Скарлет на острова на Легендата и с това отношенията им да приключат. Но…
	Човекът си изкарваше прехраната с лъжи и това го правеше неблагонадежден в очите на Тела. Ала сега, като ги гледаше как стоят с преплетени пръсти и сближени глави, двамата бяха досущ като половинките на едно и също сърце.
	Тела мина на пръсти покрай тях, без да я забележат.
	— Това „да“ ли е? — прошепна Джулиан.
	— Трябва да говоря със сестра си — отвърна Скарлет.
	Тела спря пред вратата. Можеше да се закълне, че писмото е натежало в джоба й, сякаш нямаше търпение да бъде прочетено отново. Но щом Джулиан бе задал на Скарлет въпроса, който я интересуваше, то Тела непременно трябваше да се включи в разговора.
	— За какво искаш да говорим? — прекъсна ги тя.
	Скарлет отстъпи крачка назад, но ръцете на Джулиан се задържаха на кръста й, сякаш още не бяха готови да я пуснат.
	— Питах сестра ти дали двете ще дойдете с нас във Валенда за седемдесет и петия рожден ден на императрица Елантин. Ще има нов Каравал по време на празненствата и аз случайно имам два билета — каза Джулиан и намигна.
	Тела се усмихна широко на сестра си. Точно на това се беше надявала, макар че не бе повярвала изцяло на слуховете, плъзнали през последната седмица. Каравалът се провеждаше само веднъж годишно и беше нечувано две игри да се състоят през толкова кратък интервал. Но явно дори Легендата правеше изключение за императрицата.
	Тела все така гледаше с надежда сестра си.
	— Не знам защо изобщо трябва да ме питаш!
	— Нали не обичаше Елантинин ден, защото засенчвал собствения ти рожден ден?
	Тела поклати глава, претегляйки отговора си. Държеше да отиде във Валенда по съвсем друга причина, която нямаше нищо общо с Елантинин ден, но иначе Скарлет беше права. Откакто Елантин се бе възкачила на престола, рожденият й ден се отбелязваше с едноседмични празненства, танци, нарушени правила и престъпени закони. На Трисда, родния остров на момичетата, празникът се честваше само на трийсет и шестия ден от Растящия сезон, ала пак засенчваше рождения ден на Тела, който за зла участ се падаше в деня след него.
	— Страхотно ще е да видим Валенда — възкликна Тела. — Кога тръгваме?
	— След три дни — отговори Джулиан.
	Скарлет сви устни.
	— Тела, първо трябва да го обсъдим.
	— Нали винаги сме искали да отидем в столицата, да видим замъците и каретите, които се носят в небето, а и това ще е празникът на столетието! Какво има да обсъждаме?
	— Графа.
	Смуглата кожа на Джулиан посивя.
	Тела имаше чувството, че същото се е случило и с нейното лице.
	— Графът живее във Валенда, а не бива да те вижда — натърти Скарлет.
	От двете им Скарлет беше предпазливата, но в този случай дори Тела не можеше да я вини.
	Граф Николас д’Арси беше бившият годеник на Скарлет, избран за нея от баща им. Преди Каравала двамата си бяха общували само с писма, но Скарлет незнайно защо смяташе, че е влюбена в него. Вярвала бе, че графът ще се погрижи за двете им с Тела… докато не се сблъска с него по време на Каравала и не откри какво чудовище е в действителност.
	Така че беше права да се тревожи за графа. Ако бившият й годеник разбереше, че Тела е жива, като нищо можеше да уведоми баща им — който смяташе, че по-малката му дъщеря е загинала, — и това щеше да съсипе всичко.
	Но всичко щеше да се съсипе и ако Тела не отидеше с Легендата и неговите изпълнители в имперската столица. Още не бе препрочела писмото от „приятеля“, но знаеше какво иска той, а нямаше как да му го осигури, ако се отделеше от трупата на Легендата.
	По време на Каравала Тела така и не бе разбрала със сигурност кой работи за Легендата и кой — не. Но всичките му изпълнители щяха да са на кораба до Валенда… а може би и самият той, което би й дало шанс най-после да се добере до онова, което „приятелят“ държеше да получи.
	— Графът е толкова самовлюбен, че сигурно не би ме познал, дори да го шамаросам през лицето — изтъкна Тела. — Срещнахме се съвсем за кратко, а и тогава аз не бях в най-добрата си форма.
	— Тела, моля те…
	— Да, да, искаш да бъда сериозна, знам — прекъсна я Тела. — Не ме разбирай погрешно. Давам си сметка за опасността, просто не мисля, че трябва да се страхуваме от нея. И в корабокрушение може да загинем, но ако позволим на страха да ни спира, никога няма да се махнем от този остров.
	Скарлет направи физиономия и се обърна към Джулиан.
	— Би ли ни оставил насаме за малко?
	Джулиан й прошепна нещо в ухото, което Тела не чу. Във всеки случай Скарлет поруменя до ушите. После той си тръгна, а двете влязоха в стаята. Устните на Скарлет бяха стиснати на черта.
	Вътре цареше хаос. От чекмеджетата на скрина висяха чорапи, на плота му бяха натрупани бонета и шапчици, а десетки рокли, наметала и жилетчици чертаеха пътечка до леглото й, върху което се клатушкаше купчина кожи, които Тела беше спечелила на карти.
	Тела знаеше, че сестра й я мисли за мързелива. Но си имаше своя теория по въпроса, а именно че подредените стаи са лесни за претърсване, което не оставя следа. Просто връщаш нещата по местата им. Доста по-трудно е да пресъздадеш безпогрешно хаоса на една разхвърляна стая. Сега Тела обходи с поглед помещението и веднага разбра, че никой не е събрал куража да добави нови щрихи към личното й безредие. Ако не броим допълнителното легло — появило се магически, или по-скоро донесено по стълбите за сестра й, — всичко изглеждаше недокоснато.
	Тела не знаеше още колко ще им позволят да останат на острова. Цяло чудо бе, че не ги бяха изритали веднага след края на играта, макар че ако ги бяха изритали, Скарлет сигурно по-лесно щеше да се съгласи да заминат за Валенда. Тела не искаше сестра й да прави нищо по принуда, надяваше се сама да стигне до правилното решение. Разбираше неохотата й обаче. Все пак по време на последната игра Тела беше умряла. Но тя сама бе взела това решение, водена от основателна причина, а и не планираше да умира отново. Преживяването се бе оказало крайно неприятно и за нея, не само за Скарлет. Освен това й предстоеше да свърши още много неща. Неотложни, важни неща.
	— Скар, знам какво си мислиш. Че за пореден път се държа лекомислено, но вече ми омръзна да бъдем сериозни. Не казвам, че непременно трябва да участваме в Каравала, но нека поне отидем във Валенда с Джулиан и другите. Каква полза, че най-после сме свободни, ако не се радваме на свободата си? Ако продължим да живеем като преди, сякаш още сме затиснати под тежкия юмрук на татко, значи той е победил.
	— Права си.
	Тела не можа да повярва на ушите си.
	— Наистина ли каза, че съм права?
	Скарлет кимна.
	— Омръзна ми да се страхувам постоянно. — Все още изглеждаше притеснена, но бе вдигнала решително брадичка. — Предпочитам да не участвам в този Каравал, но искам да отида с Джулиан във Валенда. Не желая да остана в капан тук, както на Трисда.
	Чувство на гордост изпълни гърдите на Тела. Доскоро Скарлет се вкопчваше в страха си, сякаш той можеше да я спаси от гнева и прищевките на баща им, но сега явно правеше опити да се освободи. Каравалът наистина я беше променил.
	— Снощи беше права, че трябва да дам още един шанс на Джулиан. Радвам се, че отидох на празненството, и знам, че ще съжалявам, ако не заминем с него за Валенда. Но — добави тя, — ако отидем там, трябва да ми обещаеш, че ще внимаваш. Не мога да те изгубя отново.
	— Спокойно. Обещавам. — Хвана ръцете на Скарлет и ги стисна тържествено. — Твърде много ценя свободата си, за да я рискувам излишно. А и докато сме в столицата, ще нося само ярки рокли, така че да ме виждаш отдалече.
	Лека усмивка разтегли устните на Скарлет. Личеше си, че усмивката е неканена, а накрая Скарлет се предаде и избухна в смях. Щастието определено я разхубавяваше.
	Тела се разсмя на свой ред, сякаш тревогите са създадени за другите хора. Но така и не забрави за писмото в джоба си, което й напомняше за един неплатен дълг и за майка, която трябва да спаси.


>>	2

	Минали бяха седем години, откакто Палома, майката на Тела и Скарлет, беше изчезнала.
	Имаше период, приблизително година след изчезването, когато Тела се надяваше майка й наистина да е мъртва. Противното би означавало, че сама е избрала да изостави дъщерите си, защото не ги е обичала достатъчно. От друга страна, ако е загинала, значи е възнамерявала да се върне при тях, но просто не е успяла. Ако беше мъртва, имаше шанс да е обичала Скарлет и Тела.
	И така, Тела години наред живя с утешителната мисъл, че майка им е срещнала смъртта си. Беше й по-лесно да повярва, че е мъртва, отколкото че е спряла да ги обича, защото въпреки искрените си усилия да постигне обратното, Тела продължаваше да обича майка си.
	Извади писмото от „приятеля“. Скарлет беше отишла да съобщи на Джулиан, че ще тръгнат с него за Валенда, но Тела не знаеше колко ще се забави сестра й, затова зачете бързо.
C>
	Моя най-скъпа Донатела,
	Поздравления, задето избяга от баща си и оцеля по време на Каравала. Радвам се, че планът ни работи, макар да не се съмнявах нито за миг, че ще издържиш играта докрай.
	Сигурен съм, че майка ти ще се гордее с теб. Знам, че нямаш търпение да се срещнете. Ще спазя обещанието си да те заведа ори нея. Но първо трябва да изпълниш своята част от сделката. Надявам се, не си забравила какво ми дължиш в замяна на всичко, което споделих с теб.
	Смятам скоро да се събера дължимото.
	Искрено твой,
@	Приятел
C$
	Отново я заболя главата, но този път болката нямаше нищо общо с шампанското от снощи. Не можеше да се отърси от усещането, че нещо липсва в писмото. Можеше да се закълне, че когато го прочете снощи, там имаше и друго.
	Вдигна листа към маслената светлина, която се лееше през прозореца. Не се появиха скрити редове. Думите не се разместиха пред погледа й. За разлика от Легендата нейният „приятел“ не подправяше писмата си с магически трикове, уви. Ако го правеше, това сигурно би й помогнало да отгатне кой е.
	За пръв се беше свързала с него преди повече от година с надеждата да им помогне да избягат от баща си. Но все още не знаеше кой всъщност е той. Известно време се бе чудила дали не е Легендата, но после бе отхвърлила тази мисъл — заради сделката, която странният „приятел“ бе поискал от нея.
	Тепърва трябваше да се докопа до това, което авторът на писмото искаше от нея. Ала сега, когато двете със Скарлет отиваха във Валенда с трупата на Легендата, всичко щеше да стане по-лесно. Трябваше да стане по-лесно.
	Пулсът й се ускори, докато прибираше писмото и отваряше най-малкия си куфар. Онзи, който беше скрила от любопитните участници в Каравала. Беше го натъпкала с пари, откраднати от баща й, ала те не бяха единственото съкровище, скрито в него. Отвътре куфарът беше тапициран с грозен брокат в опърлено оранжево и лимоненозелено. От онези ужасни цветови комбинации, които отблъскват погледа. Никой не би се вгледал в куфара толкова внимателно, че да забележи прореза покрай ръба, където Тела бе скрила първопричината за цялата тази ситуация. Оракулът.
	Усети познатия гъдел в пръстите си — усещането се появяваше неизменно, щом докоснеше зловещата карта. Когато майка й изчезна, баща й откачи. Буквално превъртя. Марчело Драгна изхвърли всичките й дрехи, насече леглото й за подпалки, а всичко останало изгори. Спасили се бяха само алените обици, които Палома бе подарила на Скарлет, пръстенът с опал, който Тела беше откраднала, и мистериозната карта, която сега държеше в ръцете си. Ако не беше взела картата и пръстена дни преди Палома да си тръгне, нямаше да й остане нищо за спомен от майка й.
	Пръстенът с опал бе променил цвета си малко след изчезването на майка й, станал бе огненочервен с пурпурни отблясъци. Колкото до картата, краищата й все така бяха обточени със стопено злато, ала образът в трептящия център на Оракула се бе променял безброй пъти. Когато открадна картата от тестето на майка си, Тела не беше разбрала какво представлява образът в средата. Дори когато няколко дни по-късно видя в огледалото едри сълзи да се стичат по страните й, съвсем същите като онези на картата, Тела не беше направила връзката. Чак по-късно осъзна, че образите, разкрити от Оракула, винаги се сбъдват.
	Отначало картата показваше дребни неща — как слугиня пробва любимата рокля на Тела или как баща й мами на карти. После образите започнаха да стават все по-обезпокоителни, докато един ден, веднага след годежа на Скарлет, Тела не видя в центъра на картата нещо, което искрено я изплаши.
	Скарлет беше облечена в снежнобяла булчинска рокля, украсена с рубини и фина дантела. Роклята несъмнено е била прекрасна в началото, но Оракулът я показваше изцапана с кал, кръв и сълзи, а Скарлет плачеше с глас, скрила лице в шепи.
	Страшният образ се бе задържал с месеци, сякаш подтикваше Тела да осуети уредения брак на сестра си и да промени бъдещето. Не че тя се нуждаеше от допълнителна подкана. Вече обмисляше план как двете да избягат от баща си, план, който включваше Легендата и Каравала. Знаеше, че единствено Каравалът може да изкуши Скарлет, да й вдъхне смелост и надежда за друг живот. Само че Легендата така и не отговаряше на писмата й, както не бе отговорил и на сестрините й.
	Образът в центъра на Оракула я накара да потърси още информация за Легендата. Плъзнали бяха слухове, че по време на друга игра, преди години, Легендата е убил някого, и Тела се надяваше да научи нещо повече за това, нещо, с което да привлече вниманието му.
	Бе направила и невъзможното, за да постигне тази цел, поискала си бе всички дължими услуги, докато не й подсказаха да се обърне към „Най-издирваните от Елантин“. Уж някакъв магазин в столицата на Меридианната империя. Нямаше представа що за магазин е, но след като писа с молба за информация относно Легендата, получи следното писмо в отговор:
C>
	Открихме човек, който се съгласява да Ви помогне, но знайте, че той взема скъпо и не само в пари.
C$
	Когато Тела отправи молба да й съобщят името му, получи кратък отговор от самия него:
C>
	По-добре е да не знаеш.
@	Приятел
C$
	От самото начало Тела прие, че „приятелят“ е престъпник, но към кореспонденцията им се отнасяше сериозно. Информацията, която й предостави за Легендата, я изненада, но в следващото си умолително писмо до господаря на Каравала тя я използва и този път получи отговор.
	Веднага щом Легендата се съгласи да им помогне, образът върху картата се промени и вместо в съсипана булчинска рокля показа Скарлет на бал в прекрасна дреха, обшита с рубини, която привличаше погледите на всички мъже в балната зала. Ето такова бъдеще искаше Тела за сестра си — живот, пълен с великолепие, празненства и свободен избор.
	Уви, този образ трая само ден, изместен от видение за бъдещето, което и досега си оставаше непроменено.
	Тела не знаеше дали и днес вълшебната карта ще покаже същия ужасен образ. Надяваше се да не е така след всичко, случило се по време на играта.
	Уви, образът си беше същият.
	Главата й се замая, надеждите й повехнаха.
	Картата все така показваше майка й. Приличаше на Затворничката, друга карта от тестето на съдбата, цялата в кръв и зад железните решетки на мръсна затворническа килия.
	Именно това предречено бъдеще я бе накарало да пише отново на „приятеля“, да го попита дали не би могъл да й помогне отново, този път да намери майка си. Собствените й проучвания не бяха довели доникъде, но за разлика от нея новият й кореспондент не беше заточен на малък остров далече от цивилизацията и имаше далеч по-надеждни източници на информация.
	Помнеше отговора му наизуст.
C>
	Моя скъпа Донатела,
	Работя по въпроса с майка ти и вече открих нещо. Смятам, че не си я намерила, защото истинското й име не е било Палома. Но не мога да те заведа при нея, преди да ми платиш за информацията, която ти изпратих за господаря на Каравала.
	В случай че си забравила, нужно ми е истинското име на Легендата. Възлагал съм и на други тази задача, но всички те се провалиха. Ала ти ще прекараш известно време на частния му остров и вярвам, че ще успееш. След като научиш името, ще обсъдим как да ми платиш за майка си.
@	Твой, Приятел
C$
	Новината за името на майка й беше единствената нова информация, до която Тела се беше добрала през последните седем години, и тя силно я обнадежди. Нямаше представа защо странният й „приятел“ иска името на Легендата, дали за лична употреба, или по поръка на друг клиент, но не я беше грижа — щеше да открие истинското му име каквото и да й струва това. Вярваше, че успее ли, ще си върне майката. Досега новият й „приятел“ бе изпълнявал обещанията си.
	— Мили боже!
	Тела вдигна глава и видя сестра си на прага, с разширени очи.
	— Откъде взе всички тези монети? — ахна Скарлет и посочи отворения куфар.
	Думата „монети“ удари Тела като юмрук между очите. В последното писмо на „приятеля“ беше приложена странна монета. Затова бе имала чувството, че нещо липсва! Явно е паднала от джоба й, докато се въргаляла с Данте в гората.
	Трябваше да се върне и да я намери. Пъхна Оракула в джоба си и хукна към вратата.
	— Къде отиваш? — извика след нея Скарлет. — Не ми казвай, че си откраднала всички тези пари!
	— Спокойно. Взех ги от баща ни, а той ме мисли за мъртва.
	И изскочи от стаята, преди Скарлет да се опомни от смайването си.
	Преди да се усети, вече стоеше на някаква улица с магазинчета като цилиндричните шапки на Легендата. Осъзна, че в бързината е излязла боса. Грешка, която побърза да й напомни за себе си.
	— Богу зъбите! — писна тя. До гората имаше много да върви, а вече за трети път си удряше големия пръст на крака. Можеше да се закълне, че камъчето е отскочило по своя воля от калдъръмената улица и нарочно е нападнало босия й крак. — Кълна се, че ако още някое ми ухапе пръста, ще ви удавя всичките в океана, където русалките да ви…
	Зад гърба й се чу нисък, дълбок и изнервящо познат смях.
	Не се обръщай, нареди си тя. Не се поддавай на любопитството. Но всяка забрана, дори когато идваше от самата нея, по правило тласкаше Тела към противното.
	Тя погледна предпазливо през рамо и моментално съжали.
	Данте крачеше от другата страна на тихата улица и гледаше към нея.
	Тела отклони поглед с надеждата, че ако не му обърне внимание, той ще подмине и ще се престори, че не я е видял да пустосва калдъръма.
	Данте обаче пресече тясната улица и тръгна към нея с невъзможно дългите си крака и усмивката на човек, който крие тайна.


>>	3

	Каза си, че стомахът й се бунтува, защото не е закусила. Също като нея, и Данте бе прекарал нощта в гората, но по излъсканите му ботуши нямаше и едно стръкче трева. Облечен в индигов оттенък на черното, без нито една излишна гънка дори на шалчето, той приличаше на тъмна звезда, изритана от небето и приземила се на краката си.
	Изведнъж се спомни как се беше приближил към нея на празненството снощи и стомахът й направи ново салто. Беше го поздравила, а той й отвърна с отегчение. Но после Тела го хвана да я гледа през залата, да й мята по някой и друг поглед, а сетне изведнъж бе цъфнал до нея и я беше целунал така, че коленете й омекнаха.
	— Моля те, не прекъсвай заради мен тази толкова интересна реч — каза той и я върна към настоящето. — Със сигурност съм чувал и далеч по-колоритни ругатни.
	— Да не би току-що да обиди подбора ми на нецензурни думи?
	— Всъщност се надявах на нещо по-пикантно… — изрече го толкова ниско и гърлено, че голямата панделка на кръста на Тела със сигурност се бе накъдрила от неудобство.
	Но Данте си беше такъв. Говореше по този начин с всички момичета, облъчваше ги с опустошителната си усмивка и ръсеше всякакви тъпотии, само и само да си разкопчаят блузките и да си вдигнат полите. А после се преструваше, че не съществуват. Чувала бе да се говори за това по време на Каравала. Изглеждаше логично Данте да не я погледне повече след случилото се предната нощ и точно на това се бе и надявала.
	Тя харесваше целувките и задявките, и на някакъв друг етап — или в друг живот — сигурно би се изкушила да пробва и нещо повече. Но това „повече“ носеше риска от повече чувства, като любов например. Тела не искаше да има нищо общо с любовта. Отдавна знаеше, че любовта не е част от съдбата й. Решила бе, че ще целува много момчета, но никога повече от веднъж.
	— Данте, какво искаш? — сопна се Тела.
	Очите му се разшириха едва доловимо от изненада при острия й тон, но гласът му си остана приятен.
	— Изпуснала си това в гората снощи — обясни той и протегна ръка. В широката му длан лежеше голяма монета с разкривено релефно изображение, което смътно напомняше половината от нечие лице.
	Нейната монета! Идеше й да я грабне от ръката му, но успя да се сдържи.
	— Благодаря — хладно каза тя. — Не е ценна, нося я у себе си като талисман.
	Посегна да я вземе.
	Данте дръпна ръка, подхвърли монетата и я хвана отново.
	— Интересен избор на талисман. — Усмивката му се стопи, а веждите му се свъсиха над тъмните очи. Запремята монетата между татуираните си пръсти. — Доста странни неща съм виждал на Каравала, но не подозирах, че някой може да носи такава монета за късмет.
	— Сигурно съм искала да бъда оригинална.
	— Или пък нямаш представа какво представлява? — вдигна вежда той. Очевидно се забавляваше.
	— И какво представлява според теб?
	Данте подхвърли отново монетата.
	— Казват, че тези монети са изковани от орисиите. Хората ги наричали „злополучните“.
	— Е, това обяснява защо не ми помогна особено. — Тела успя да се засмее, но нещо я човъркаше отвътре. Чувстваше се глупаво, че не е разпознала монетата.
	Откакто бе намерила майчиното си тесте на съдбата, Тела се беше вманиачила по орисиите. Бяха трийсет и две на брой, сред тях шестнайсет безсмъртни, осем места и осем предмета. На всяка орисия се приписваше конкретна сила, но това не беше единствената причина те да завладеят огромната част от света преди столетия. Според легендите били много по-силни и по-бързи от смъртните, и смъртен не можел да ги убие.
	Много отдавна, преди да изчезнат, орисиите, изобразени в тестетата на съдбата, владеели света като богове. Жестоки богове. Тела беше изчела всичко за тях, чувала беше и за злополучните монети, но точно сега не би го признала. Наистина се чувстваше глупаво.
	— Хората ги наричали злополучни, защото вещаели лош късмет — продължи Данте. — Уж чрез тях можело да се разбере къде се намира човек. Орисиите ги пъхали в джоба на някой смъртен, на слуга, любим или друг, когото искали да проследят, да държат близо до себе си или да контролират. Досега не бях виждал злополучна монета, но съм чувал, че ако я завъртиш на ръба й, ще видиш на коя орисия принадлежи.
	Данте закрепи монетата върху една пейка наблизо.
	Ледени тръпки полазиха по гърба на Тела. Данте явно знаеше доста за далечната и забулена в тайни история, но дали вярваше на легендите? Виж, Тела вярваше безпрекословно.
	Смяташе се, че Девичата смърт предрича смъртта на любим или близък роднина. И само броени дни след като Тела обърна нейната карта и видя девицата с перлената клетка на главата, майка й изчезна. Даваше си сметка, че е детинско да намира пряка връзка между двете неща, но бе наясно също, че не всичко детинско е грешно по подразбиране. Майка й я беше предупредила, че орисиите знаят как да извъртят бъдещето. А Тела неведнъж бе виждала Оракула да предсказва неща, които се сбъдват.
	Тя затаи дъх миг преди Данте да завърти силно монетата.
	Врът, врът, врът.
	Монетата се въртеше ли, въртеше, докато релефните изображения от двете й страни не се сляха в едно и не родиха до болка позната картинка. Самоуверен млад мъж с кървава усмивка, от онези хищни усмивки, които навяват мисли за нахапани сърца и устни, засмукали пробита вена.
	Образът беше съвсем малък, разбира се, но въпреки това се виждаше ясно. Жестокият младеж бе вдигнал ръка към острата си брадичка и стискаше дръжката на кинжал, а от очите му капеха червени сълзи със същия цвят като кръвта в ъгълчето на устата му.
	Принцът на сърцата.
	Символ на несподелена любов и непоправими грешки, който неизменно изпълваше Тела с равни дози страх и зловещо вълнение.
	Докато двете момичета растяха, Скарлет беше обсебена от Легендата и Каравала, а Тела си фантазираше за Принца на сърцата — откакто го бе изтеглила от майчиното си тесте като предсказание за живот без любов.
	Според легендите за целувките му си струвало да платиш с живота си и Тела неизбежно се питаше що за целувки са това. Но после порасна, натрупа опит в целувките и разбра, че за никоя целувка не си струва да умреш. И стигна до извода, че легендите за принца са само притчи, шито намекват за рисковете на любовта.
	Защото за него казваха и друго — че Принцът на сърцата не може да се влюби. Сърцето му спряло да бие отдавна, но той упорито търсел онази, която ще го върне към живот. Търсел единствената си истинска любов. Целувката му била смъртоносна за всички, освен за нея. Тя била единствената му слабост. Принцът я търсел и оставял след себе си диря от окървавени трупове.
	Студен полъх облиза тила на Тела и тя стовари длан върху монетата.
	— Май не си падаш по принца? — попита Данте.
	— Не, просто ми се стори, че монетата ще падне, ще се търкулне и ще трябва да я гоня.
	Данте се подсмихна. Не й вярваше.
	А и защо говореше за Принца на сърцата така, сякаш той и другите орисии още се разхождаха на воля из империята? Всички знаеха, че са изчезнали преди повече от век.
	— Не знам защо носиш тази монета у себе си — каза Данте, — но внимавай. Нищо добро не е произлязло от предмет, докоснат от орисия. — И вдигна поглед нагоре, сякаш орисиите ги наблюдаваха от небето и подслушваха разговора им.
	После внезапно си тръгна, а Тела остана с тежката монета в ръка и с неясното усещане, че красивият млад мъж крие неподозирани тайни.


>>	4

	Тела въртеше злополучната монета на принца върху същата пейка и си мислеше за несподелена любов и целувки, за които си струва да умреш. Защо странният „приятел“ й беше изпратил реликва от стар мит? Защото не й вярваше и искаше да я следи? Надяваше се, че не е така.
	Може би рядката монета трябваше да я убеди колко умел е „приятелят“ в намирането на неща, които са неоткриваеми за повечето хора. Напомняне, че единствено той знае как да открие майка й.
	Чу се звън на камбанка, от онези, които известяват, че в магазина е влязъл клиент. Звукът беше много тих, нематериален почти, но Тела все пак грабна монетата и погледна надолу по улицата. Млад мъж излизаше с наперена походка от един магазин. Тела проследи с поглед тъмночервените ревери на палтото му и се взря в чифт напрегнати очи, по-зелени от изумруди…
	И кръвта се дръпна от лицето й.
	Познаваше го. Превръзката на окото я нямаше, но катраненочерната му коса си беше същата, а скъпарските дрехи и суетното изражение не можеха да се сбъркат. Граф Николас д’Арси, бившият годеник на Скарлет.
	Тя сви юмруци, ноктите й се забиха до болка в дланите. Беше го виждала само веднъж, когато се бяха запознали, но по време на Каравала го бе наблюдавала тайно. Видяла го бе да преследва сестра й, чула бе, че я е хванал и че е бил готов на ужасни неща, за да я задържи. Скарлет бе успяла да избяга, но Тела с радост би удушила или отровила графа, би обезобразила до неузнаваемост хубавото му лице, ако Легендата не я беше предупредил в едно от писмата си, че ще извади сестра й от играта, ако Тела се отклони от ролята си и се намеси по какъвто и да било начин в събитията.
	Затова Тела бе принудена да си кротува.
	Само че играта беше свършила и вече нищо не ограничаваше действията й.
	Деляха ги няколко магазинчета, а графът бе твърде зает да се любува на отражението си в една витрина. Още не я бе забелязал и здравият разум диктуваше тя да се шмугне в някоя пресечка и да се скрие от него. Така Д’Арси нямаше да разбере, че още е жива.
	Но Тела наистина смяташе, че графът няма да я познае, дори да го зашлеви през лицето. Той заслужаваше много повече от плесница за онова, което бе сторил на сестра й в играта, но Тела все така нямаше шишенце с отрова в джобовете си.
	Тръгна тихичко към него. Добре де, може да добави и един добре прицелен ритник, а после да…
	Ръка затисна устата й, друга я стегна през кръста. Тела започна да рита, но това не попречи на нападателя да я завлече на заден ход в една тясна като шепот пресечка.
	— Уснимее!
	Тела залитна напред, когато ръцете я пуснаха неочаквано.
	— Спокойно. — Гласът беше нисък, мелодичен. — Нищо няма да ти направя, но не бягай.
	Тела се завъртя на пета.
	Тъмната коса на Джулиан още беше рошава от милувките на Скарлет, ала топлият течен кехлибар в очите му беше изчезнал. Сега, когато не зяпаше влюбено сестра й, очите му бяха присвити и сурови.
	— Джулиан? Какви ги вършиш, по дяволите?
	— Опитвам се да те спра, преди да си направила грешка, за която ще съжаляваш — обясни той и погледна към улицата и към омразния граф Николас д’Арси.
	— Нищо подобно — заяви Тела. — Въпросната грешка със сигурност ще се отрази отлично на чувствата ми. Чудно ми е защо ти не гориш от желание да му разкървавиш носа след онова, което графът позволи на баща ми да ти стори. — Кимна към назъбения белег на лицето му, от брадичката до ъгъла на окото. Актьорите на Каравала се съживяваха, ако умрат по време на играта, но белезите им оставаха, а Тела знаеше, че годеникът на Скарлет е стоял бездейно, докато баща им е обезобразявал лицето на Джулиан.
	— О, повярвай ми — изръмжа през стиснати зъби Джулиан, — неведнъж ми е идвало да разкървавя носа на Армандо, но…
	— Армандо? — прекъсна го Тела. Не графът. Не Николас. Не Д’Арси, нито „онова гадно копеленце граф Николас д’Арси“… Не, Джулиан го беше нарекъл Армандо. — Защо го нарече Армандо?
	— Като ти гледам изражението, вече и сама си се досетила. Армандо никога не е бил сгоден за сестра ти. Работи за Легендата точно като мен.
	Тела се олюля на босите си стъпала, в главата й нахлу познатият припев на Каравала: „Помнете, че това е само игра. Нашата цел е да ви вземем ума, но дали ще го изгубите напълно, зависи от вас“.
	Копеле гадно.
	Смятала бе, че е неподатлива на манипулациите на Легендата — та нали си бяха писали писма, докато той планираше играта. Но явно е грешала. Беше я измамил, точно както беше измамил и останалите. Не й беше хрумнало дори, че актьор играе ролята на сестриния й годеник.
	Легендата наистина заслужаваше името, което сам си беше дал. Сега Тела започваше да се пита дали игрите му изобщо свършват, или неговият свят е безкраен лабиринт от фантазии и реалност, паяжина, от която никой не може да избяга.
	Джулиан потърка с ръка тила си. Не приличаше на човек, които иска да се извини. Беше по-скоро нервен.
	— Сестра ми не знае, нали? — попита Тела.
	— Не знае — призна Джулиан. — И бих искал да си остане така, поне на първо време.
	— Молиш ме да я излъжа?
	— Няма да ти е за пръв път.
	Тела настръхна.
	— Лъгала съм я за нейно добро.
	— Това също е за нейно добро. — Джулиан скръсти ръце и се облегна на стената.
	В този момент Тела не беше сигурна дали изобщо го харесва. Последните му думи я бяха засегнали дълбоко. Да се позовеш на нечие добруване почти винаги е начин да оправдаеш нещо лошо. Но понеже тя го беше казала първа, сега не можеше да смъмри Джулиан, макар че много й се искаше.
	— След няколко дни тръгваме за Валенда — продължи той. — Какво според теб ще направи сестра ти, ако разбере, че изобщо не се е срещала с истинския си годеник на Каравала?
	— Ще то потърси — призна Тела. И нямаше да е трудно, защото Д’Арси живееше във Валенда. Незнайно защо Скарлет наистина бе искала да се омъжи за този тип, без никога да го е виждала, на портрет дори. Създала си бе нереалистична представа за него въпреки постните му и лишени от романтика писма.
	Скарлет вероятно би обяснила подновения си интерес с любопитство, но Тела я познаваше добре и знаеше, че дълбоко в себе си сестра й би стигнала до извода, че дължи още един шанс на годеника си, а това можеше да се окаже истинска катастрофа. Спомни си образа на Скарлет от картата, как плаче горко в окървавена булчинска рокля. Ако можеше да се вярва на Оракула, Тела бе осуетила това възможно бъдеще, ала явно все още имаше вероятност то да се сбъдне.
	— На Скарлет никак няма да й хареса, когато разбере, че си я излъгал — изтъкна тя.
	— Предпочитам да мисля, че водя нейната битка, а сраженията изискват жертви. — Джулиан потърка тъмната четина, покрила страните му. Приличаше и говореше като момче, което няма търпение да се включи в улично сбиване, но в думите му Тела прочете искрена решимост. Все още не беше сигурна колко ще продължи увлечението му по сестра й, ала поне засега Джулиан изглеждаше готов да премине всички морални граници, за да опази сърцето на Скарлет. Странно, но това го правеше по-благонадежден в очите на Тела.
	И все пак, ако откажеше да се включи в лъжата му, щеше да улесни себе си, защото тогава Скарлет нямаше да се тревожи постоянно, че графът ще види Тела, докато са във Валенда, тъй като _истинският_ граф изобщо не я познаваше. Само че Тела не би могла да каже истината на сестра си, не можеше да поеме такъв риск. Знаеше, че ако Скарлет и графът се съберат, това ще завърши с трагедия. Оракулът го беше показал, а той никога не лъжеше.
	— Добре — съгласи се тя. — Няма да казвам на Скарлет за Армандо.
	Джулиан кимна небрежно, сякаш е бил сигурен, че Тела ще се включи в измамата.
	— Каквото и да си мислиш за действията ми по време на Каравала, изобщо не ми е приятно да лъжа сестра си.
	— Но е трудно да спреш, започнеш ли веднъж.
	— За теб така ли е? От толкова време лъжеш, че вече ти е трудно да кажеш истината? — Думите прозвучаха неочаквано остро, но Джулиан сякаш не се засегна.
	— За теб Каравалът може и да е лъжа, но за мен той е всичко — животът ми, истината. Последната игра беше точно толкова истинска за мен, колкото и за сестра ти. Докато тя се бореше за теб, аз се сражавах за нея. — Гласът му предрезгавя. — Излъгах я кой съм, вярно, но съм искрен за чувствата си към нея. Трябва да прекараме повече време заедно, преди да е научила още нещо, което да разруши доверието й в мен.
	— Какво ще стане, ако Скарлет види Армандо на острова?
	— Легендата го изпраща на Валенда по-рано, заедно с част от изпълнителите.
	Колко удобно.
	— Щом ще участвам в лъжата ти, искам услуга в замяна — каза Тела в пристъп на внезапно вдъхновение.
	Джулиан вдигна вежди, сякаш обмисляше думите й.
	— Каква услуга?
	— Искам да ми кажеш истинското име на Легендата. Кой е той, ама _наистина_.
	Джулиан избухна в смях на мига.
	— Не ми казвай, че и ти си се влюбила в него.
	— Не съм толкова глупава, че да се влюбя в Легендата.
	— Хубаво. Обаче няма да ти кажа — заяви Джулиан. Вече не се смееше. — Сделката е крайно неравностойна, а дори да беше, не мога да ти съобщя името му.
	Тела скръсти ръце на гърдите си. Не беше очаквала да се съгласи, разбира се. Малцината актьори, които беше разпитвала за Легендата, й бяха отговорили по подобен начин. Повечето се подсмихваха подигравателно на въпросите й, други се правеха, че не са я чули. Сигурно защото самите те не знаеха кой в действителност е Легендата. Но все пак в отговора на Джулиан имаше нещо различно. Може би най-сетне бе попаднала на някого по-информиран.
	— Щом не можеш да ми кажеш името му — пробва тя, — поне ме насочи към човек, който може, иначе нямаме сделка.
	И помен от усмивка не остана върху лицето му.
	— Истината за Легендата е най-строго пазената тайна. Никой на този остров няма да ти я разкрие.
	— Е, значи ще трябва да кажа на Скарлет за Армандо — заяви Тела и се фръцна към изхода на пресечката.
	— Чакай… — Джулиан я стисна за китката.
	Тела преглътна усмивката си. Човекът беше отчаян.
	— Ако обещаеш да си мълчиш за Армандо, ще ти кажа името на изпълнител, които би могъл да ти отговори на някои въпроси.
	— Би могъл?
	— Той е в трупата от самото начало и знае разни неща. Но не дава информация безплатно.
	— Ако я даваше безплатно, нямаше да му повярвам. Кажи ми името му и имаме сделка.
	— Найджъл — тихо отговори Джулиан. — Той е гадателят на Легендата.
	Тела не познаваше Найджъл лично, но знаеше кой е. Него трудно можеше да го сбърка човек. Всеки сантиметър от тялото му, включително лицето, беше покрит с цветни, живи татуировки, с чиято помощ той предсказваше бъдещето. Само че от устата на Джулиан ролята на гадателя прозвуча някак различно, сякаш услугите му не бяха предназначени за гостите и участниците в Каравала, а за неговия господар.
	— Внимавай — добави Джулиан, сякаш Тела имаше нужда някой да я предупреждава. — Гадателите не са като теб и мен. Те виждат света какъвто би могъл да бъде и понякога се опитват да сбъднат нещо заради собствената си прищявка, а не защото е предопределено.


>>	5

	Въздухът тежеше от сол и тайни. Тела си пое дълбоко дъх с надеждата, че и вечерта е поела от магията, която пропиваше „Изумруд“, кораба на Легендата.
	Всичко в кораба лъхтеше на вълшебство. Дори издутите му платна изглеждаха омагьосани. Грееха червени денем и сребърни нощем, като плаща на вълшебник, и нашепваха за скрити тайни, които тази нощ Тела смяташе да разбули.
	Пиянски смях долетя откъм палубата, докато тя се промъкваше в търбуха на кораба, за да намери гадателя Найджъл. През първата си нощ на борда направи грешката да заспи и чак на следващия ден разбра, че изпълнителите на Легендата си лягат призори и стават по залез-слънце като вампирите, за да са готови за предстоящия Каравал.
	През първия си ден на „Изумруд“ Тела не научи нищо полезно, освен че Найджъл е на кораба. Още не го беше видяла обаче. Скърцащите коридори под палубата бяха като мостовете на Каравала, — всеки път водеха към различно място — и беше много трудно да се разбере кой в коя каюта е отседнал. Тела се питаше дали Легендата е уредил това, или капризните коридори са страничен резултат от непредсказуемото естество на магията.
	Представи си как Легендата посреща със смях въпроса й, както и самата мисъл, че магията има по-голям контрол от него. За мнозина Легендата беше въплътена магия.
	Когато пристигна на Острова на мечтите, Тела беше склонна да подозира всички. Джулиан например имаше толкова много тайни, че като нищо можеше да е Легендата, само че умря твърде бързо и с това сложи край на теориите й за него. Каспар, с искрящите очи и богатия смях, беше изиграл Легендата в последната игра и на моменти беше толкова убедителен, че Тела се чудеше дали не играе себе си. На пръв поглед Данте, почти нереално красив, изглеждаше досущ като Легендата такъв, какъвто Тела си го беше представяла. Лесно можеше да види във въображението си как широките му рамене изпъват черния фрак, а кадифеният цилиндър хвърля сянка върху лицето му. Но колкото повече мислеше за Легендата, толкова повече се питаше дали той изобщо носи цилиндър. Дали тази емблематична за него шапка не е поредната заблуда. Може би Легендата беше повече магия, отколкото човек, и може би Тела изобщо не го беше срещала в плът и кръв на острова.
	Корабът се люшна и нечий смях прогони тишината.
	Тела застина.
	Смехът заглъхна, но въздухът в тесния коридор се промени. Вместо на сол, дърво и влага сега миришеше на нещо плътно и кадифено сладко. На рози.
	Кожата на ръцете й настръхна.
	В краката й се появиха листенца като изкусителна следа в червено.
	Може и да не знаеше истинското име на Легендата, но бе наясно, че той обича червеното, розите и игрите.
	Играеше ли си с нея? Досещаше ли се какво е намислила?
	Неприятното усещане за хлад пропълзя от ръцете й към врата и главата миг преди Тела да настъпи с новите си пантофки листенцата. Ако Легендата наистина знаеше какво е намислила, едва ли би я насочил в правилната посока, пък и дирята от венчелистчета беше твърде съблазнителна. Водеше към врата с процеждащ се бронзов светлик.
	Тела завъртя дръжката.
	И светът се превърна в градина, в рай, създаден от цветя и вълшебна романтика. Стените бяха от лунна светлина. Таванът — от рози, които капеха към масата в средата на стаята, отрупана със сладкиши, запалени свещи и искрящо медено вино.
	Ала всичко това не беше за Тела.
	Беше за Скарлет. Тела се беше натрапила неволно в любовната история на сестра си, толкова романтична история, че да те заболят очите.
	Скарлет стоеше в другия край на стаята, вдигнала глава към Джулиан. Рубинената й рокля с пищни поли беше по-ярка от розите, а кожата й засенчваше лунната светлина.
	Нямаха очи за друго, освен един за друг. Скарлет докосна устните му със своите, а той я прегърна през кръста, сякаш най-после е открил единственото нещо, което иска да задържи завинаги.
	Ето затова любовта беше толкова опасна. Тя превръщаше света в градина, така красива, че е лесно да забравиш колко нетрайни са листенцата на розите, нетрайни като чувствата, те рано или късно ще увехнат, ще умрат и ще останат само тръните.
	Тела се обърна и си тръгна, преди друга жестока мисъл да се е родила в главата й. Скарлет заслужаваше да е щастлива. И може би щастието щеше да продължи дълго. Може би Джулиан щеше да се окаже достоен за нея и да спази обещанията си. Определено изглеждаше, че се опитва.
	А и за разлика от нея Скарлет не беше обречена на несподелена любов от Принца на сърцата.
	Веднага щом Тела затвори вратата, коридорът се промени отново. Пътечката от розови листенца изчезна и на нейно място се появи нова диря, джинджифилов дим и тамян, ароматите на Найджъл.
	Димните завъртулки на тамяна се разшириха във формата на ръце и я подканиха към една отворена врата. О, да, Легендата определено си играеше с нея.
	Тела пристъпи прага и кожата й се сгорещи. Жълти восъчни свещи се редяха покрай стените на стаята, а в средата, на легло с кадифена кувертюра в тъмна отсянка на сливово вино лежеше Найджъл. Устните му, обточени с татуирана в синьо бодлива тел, се разпънаха широко, не толкова като усмивка, колкото като зейнал капан.
	— Чудех се кога ще ми дойдете на гости, госпожице Драгна. — Махна й да седне на купчината възглавнички пред импровизирания му подиум. Също като по време на Каравала, Найджъл не носеше други дрехи, освен кафява препаска, така че всичките му татуировки да са на показ.
	Погледът на Тела се плъзна по цирковите сцени, изобразени върху масивните му крака, и се спря върху образа на жена с пера вместо коси, която танцуваше в прегръдките на вълк с цилиндър. Тела побърза да вдигне очи, но погледът й се спря на ръката му и татуираното там разбито черно сърце.
	— Какво мога да направя за теб? — попита Найджъл.
	— Не искам да ми предсказваш бъдещето. Искам информация за Легендата.
	Татуираните звездици около очите на Найджъл лъщяха като влажно мастило, нетърпеливи и любопитни.
	— И колко си склонна да платиш за това?
	Тела извади кутия с монети от джоба си.
	Найджъл поклати глава. Не парите й искаше, разбира се. В света на Каравала монетите не бяха предпочитаният начин за разплащане.
	— Обикновено играем веднъж годишно и имаме месеци да се възстановим — каза Найджъл. — Този път Легендата ни отпусна по-малко от седмица.
	— Няма да ти дам и ден от живота си.
	— Не искам живота ти. Искам почивката ти.
	— Колко? — попита предпазливо тя. Случвало й се беше да не спи с дни. Няколко нощи без сън не й се струваха голяма саможертва. Но тези сделки винаги изглеждаха приемливи на пръв поглед. Актьорите на Легендата ги обрисуваха като нещо незначително, като дребно неудобство, ала нещата никога те бяха толкова прости.
	— Ще взема пропорционално на онова, което ти дам — каза Найджъл. — Колкото повече отговори получиш, толкова повече почивка ще взема от теб. Ако не ти дам нито един стойностен отговор, нищо няма да загубиш.
	— И кога ще ми вземеш съня?
	— Веднага щом излезеш от стаята.
	Тела се опита да прецени сделката от всички възможни ъгли. Беше вечерта на двайсет и четвърти, по план трябваше да пристигнат във Валенда сутринта на двайсет и девети. Щяха да пътуват още четири дни. Ако Найджъл отнемеше целия й сън дотогава, щеше да пристигне в столицата изтощена. Но ако получеше от него конкретна информация за Легендата, значи ще си е струвало.
	— Добре. Но ти отстъпвам съня си само докато сме на кораба. Няма да ми вземеш и минутка, след като стигнем Валенда.
	— Става. — Найджъл се пресегна към една масичка до леглото си и взе оттам четка и малко шишенце с пламтяща оранжева течност. — Дай си китката, за да завършим прехвърлянето.
	Тела се поколеба.
	— Ще може да се изчисти, нали?
	— Нарисуваното ще изчезне веднага щом платиш своята част изцяло.
	Тела протегна ръка. Найджъл беше сръчен; хладната четчица танцуваше по кожата й бързо и уверено, сякаш собственикът често използваше човешки тела вместо платно.
	Скоро от китката й я гледаха чифт очи, досущ като нейните. Закръглени и с лешников цвят. За миг й се стори, че я умоляват да не подпечатва сделката. Но малко сън й се струваше ниска цена за информацията, с чиято помощ да се разплати с „приятеля“ и да сложи най-сетне край на седемте мъчителни години, започнали в деня, когато майка й изчезна.
	— Е — подкани Найджъл. — Какво искаш да знаеш?
	— Истинското име на Легендата. Онова, с което са го наричали, преди да се превърне в Легендата.
	Найджъл прокара пръст по бодливата тел около устата си и изкара капка кръв… или пък капката беше татуирана на върха на пръста му?
	— Дори да исках, не бих могъл да ти кажа името на Легендата — заяви той. — Никой от актьорите не може да разкрие тази тайна. Същата вещица, която прогонила орисиите от земята преди векове, дала на Легендата неговите сили. Магията му е древна, по-стара от самия него, и обвързва всички нас към тайната.
	Макар никой да не знаеше защо орисиите са изчезнали и са оставили хората сами да се управляват, някои смятаха, че били прогонени от могъща магьосница. Но Тела за пръв път чуваше, че същата магьосница е дала силите на Легендата.
	— Отговорът ти с нищо не ми помага да разкрия истинската самоличност на Легендата.
	— Не съм свършил. Тъкмо щях да ти обясня. Магията пречи истинското му име да бъде изречено или разкрито, но то може да бъде спечелено.
	Сякаш паяци затанцуваха с тънки крачета по кожата й, а едно от нарисуваните на китката й очи започна да се затваря. Затваряше се бързо, сякаш да й каже, че кредитът й намалява, но е на крачка от отговора, който търси.
	— Как да спечеля името? — бързо попита тя.
	— Трябва да участваш в следващия Каравал: Ако спечелиш играта, ще се изправиш лице в лице с Легендата.
	Тела можеше да се закълне, че една от татуираните звезди около очите на Найджъл падна. Или пък джинджифиловият дим и силният тамян замайваха главата й и раждаха видения за живи татуировки.
	Трябваше да си тръгне. Клепачите, нарисувани на китката й, се бяха затворили наполовина, а тя беше получила желания отговор — спечелеше ли Каравала, щеше да узнае името на Легендата. Ала нещо в последните думи на Найджъл породи нови въпроси.
	— Това, което ми каза, пророчество ли е, или просто ме уведомяваш, че Легендата е наградата за победителя в следващия Каравал?
	— По малко и от двете. — Бодливата тел, пронизваща устните му, се превърна в тръни, а помежду им разцъфнаха черни рози. — Легендата не е наградата, но ако спечелиш Каравала, първото лице, което видиш, ще е неговото. Смята лично да връчи наградата на следващия победител. Но помни, че победата в играта ще ти струва цена, за която по-късно ще съжаляваш.
	Кожата й изстина — нарисуваните на китката й очи се бяха затворили напълно, а предупредителните думи на майка й прозвучаха отново в ума й: „Веднъж предсказано, бъдещето оживява и прави всичко възможно да се сбъдне“.
	И тогава се стовари отгоре й. Вълна от умора, толкова силна, че я събори на възглавничките. Главата й се замая, а костите на краката й се разсипаха в прах.
	— Какво става? — изохка тя. Опита да се надигне, дишаше трудно. Димът в стаята ли се беше сгъстил внезапно, или очите й се замъгляваха?
	— Сигурно е трябвало да поясня — каза Найджъл. — Заклинанието на китката не отнема способността ти да спиш, а те кара да заспиш и така да ми прехвърлиш получената почивка.
	— Не! — Тела направи опит да се отблъсне от възглавничките, ала полезрението й бързо се стесни и скоро не виждаше друго, освен подсмихващи се татуировки и подхилващи се свещи. — Не искам да проспя пътуването до Валенда.
	— Боя се, че вече е късно. Следващия път не приемай толкова лесно сделка.


>>	6

	И претърпелите корабокрушение лодки бяха по-грациозни от Тела. Излязла бе някак от стаята на Найджъл, но краката й отказваха да вървят в права линия. Постоянно се блъскаше в стените. Удряше главата си в лампите, окачени на тавана. Пътешествието до стаята й беше изпълнено с толкова опасности, че тя изгуби, за пореден път, пантофките си. Но вече беше близо.
	Вратата се олюля пред очите й, едно последно препятствие, което да покори.
	Тела съсредоточи цялата си сила да я отвори. И…
	Или беше сбъркала стаята, или вече сънуваше.
	Данте имаше криле. И, майчице свята, тези криле бяха красиви — бездушно черни с жилки в среднощно синьо, цвета на погубени желания и паднал звезден прах. Беше с гръб към нея, миеше си лицето над умивалника или пък целуваше отражението си в огледалото.
	Не беше докрай сигурна какво прави нахалникът. Очите й се затваряха упорито. Е, видя, че е без сако и риза, а на широкия му гръб се мъдрят чифт индигови криле.
	— С тия неща си като ангел на смъртта.
	Данте погледна през рамо. Влажна коса с цвета на черна лисица лепнеше по челото му.
	— Наричали са ме всякак, но не помня някой да ме е сравнявал с ангел.
	— Значи са те сравнявали със смърт, така ли? — Краката й отказаха окончателно и Тела се срина на прага. Тупна на пода с грозен звук.
	От другия край на стаята долетя смях, деликатен, лек и категорично женски.
	— Май припадна, като те видя.
	Сега пък щеше да повърне. В стаята имаше друго момиче. Тела зърна изумруденозелена рокля и лъскава кестенява коса, преди Данте да закрие полезрението й.
	Той поклати бавно глава.
	— Какво е…
	После погледът му се спря на двете затворени очи, нарисувани върху китката й.
	Издаде звук, който можеше да мине за смях. Но Тела не можа да прецени дали е смях. Слухът я подвеждаше също като главата й. А после очите й биха отбой и се затвориха.
	— Изненадан съм, че се е добрал до теб. — Думите на Данте долетяха от много близо, много тихи.
	— Доскуча ми ужасно — измърмори тя. — И реших да убия времето с нещо интересно.
	— Трябвало е просто да дойдеш при мен. — Сега вече Данте определено се смееше.


	Следващите няколко дни донесоха поредица от неприятни халюцинации. Найджъл й отне сънищата, но й остави кошмарите. Тормозеха я повтарящи се реалистични образи как баща й сваля лилавите си ръкавици, имаше и видения на тъмнини и сенки, каквито не съществуваха в света на простосмъртните. Студени и влажни ръце галеха косата й, други деряха сърцето й, а безкръвни устни изсмукваха мозъка от костите й.
	Ако не беше изпитала какво е смъртта по време на Каравала, Тела би казала, че в тези кошмари е умирала отново и отново. Ала нищо не беше като смъртта, освен самата Смърт. Била е глупава да вярва, че Смъртта ще я остави на мира, след като й избяга. Та Тела беше изумителна — естествено, че Смъртта ще иска да я задържи.
	Но макар да бе видяла насън ангелите на Смъртта, когато се събуди, я приветства богиня.
	Скарлет стоеше до леглото й и държеше поднос със съкровища, натежал от сметанови бисквитки, пържени в масло яйца, крем карамел, дебели порязаници бекон с хрупкава коричка и кана течен шоколад с подправки.
	Тела грабна най-голямата сметанова бисквитка. Чувстваше се уморена, макар да беше спала с дни, но храната помогна.
	— Казвала ли съм ти колко те обичам?
	— Реших, че ще си гладна след случилото се.
	— Скар, съжалявам, аз…
	— Няма за какво да се извиняваш. Знам колко е лесно да бъдеш измамен от актьорите на Легендата. А и всички на кораба смятат, че Найджъл е прекалил — успокои я Скарлет и я изгледа изпитателно, сякаш се надяваше сестра й да признае защо е отишла при гадателя.
	Тела искаше да обясни действията си, но усещаше, че моментът не е подходящ да сподели за сделката, която е сключила с тайнствения „приятел“. Скарлет щеше да се ужаси, като разбере, че Тела си е писала с непознат, препоръчан й от съмнителен магазин със странното име „Най-издирваните от Елантин“.
	Тела не беше излъгала Джулиан, когато му каза, че й е неприятно да лъже сестра си. Уви, това невинаги я спираше. Пазеше тайни от Скарлет, за да й спести тревогите. Когато майка им изчезна, Скарлет преждевременно се прости с детството си и пое грижите за по-малката си сестра. Това не беше честно и Тела не искаше да я натоварва допълнително.
	Но започваше да се пита дали сестра й вече не е разбрала за игричките й така или иначе.
	Скарлет току приглаждаше диплите на полата си, която изглеждаше все по-измачкана с всяко докосване. По време на Каравала Легендата й беше подарил вълшебна рокля, която се променяше по своя воля, и сега дрехата изглеждаше разтревожена като Скарлет. Розовата дантела на ръкавите бавно посивяваше.
	Тела отпи голяма глътка от шоколада и се надигна в леглото.
	— Щом не си разстроена заради сделката ми с Найджъл, тогава какво те тревожи?
	Скарлет стисна устни.
	— Исках да говоря с теб за Данте.
	По дяволите. Не това беше очаквала, но пак беше лошо. Съвсем беше забравила как се изложи в стаята на Данте. Беше припаднала на прага му и той явно я бе донесъл тук, а Скарлет го е видяла как я мъкне полугол в прегръдките си.
	— Скар, не знам какво си мислиш, но ти се кълна, че между мен и Данте няма нищо. Знаеш мнението ми за момчетата, които са по-хубави от мен.
	— Твърдиш, че нищо не се е случило помежду ви след края на Каравала? — Скарлет прекоси малката каюта и взе чифт сребърни пантофки, същите, които Тела беше затрила в гората. — Снощи Данте се отби да ги остави, заедно с интересна бележка.
	Стомахът на Тела се сви. Тя посегна да вземе тънкото листче хартия, което се подаваше от едната пантофка.
C>
	Каня се да ти ги върна още от нощта, която прекарахме в гората.
@	Д.
C$
	Ужасен човек. Тела смачка листчето в юмрука си. Глупакът явно е искал да подразни Скарлет, защото го беше отблъснала по време на Каравала.
	— Добре де — отстъпи тя. — Признавам, че с Данте се целувахме на празненството онази нощ. Но беше ужасно, най-гадните целувки на света и никога няма да повторя! И съжалявам, ако това те е наранило. Знам колко ужасно се държа той с теб по време на играта.
	Скарлет сви устни.
	Тела май бе попрекалила с лъжата. От пръв поглед си личеше, че Данте умее да се целува.
	— Не ме интересува, че си го целунала — каза Скарлет. — Ако го бях срещнала, преди да срещна Джулиан, сигурно и аз бих се целувала с него.
	В главата на Тела се пръкна образ, който я разтревожи дълбоко, и тя разбра какво измъчва сестра й. Самата мисъл, че Скарлет и Данте са заедно, изпълваше Тела с желание да го прогони далече от сестра си. Не че имаше вероятност Скарлет да се заплесне точно по него. Но щом само мисълта за това можеше да разтревожи Тела — точно нея, която винаги бе подтиквала сестра си да вкуси от радостите на живота, — какво ли причиняваха слуховете за нейните целувки с Данте на праволинейната Скарлет, която открай време бдеше като орлица над сестричката си?
	— Не се опитвам да те контролирам — продължи Скарлет. — И двете знаем какво е някой да се бърка постоянно в живота ти. Просто не искам да страдаш. Каравалът започва в полунощ утре, но по време на последната игра научих, че Легендата планира всичко предварително, много преди началото на всяко представление. — Тя хвърли укоризнен поглед към пантофките, които Данте беше върнал.
	— Няма за какво да се тревожиш, Скар — каза Тела и като никога беше напълно откровена. — Нямам никакво доверие на Данте, а знаеш, че не съм от доверчивите по принцип. Не съм толкова глупава, че Каравалът да ми вземе ума.
	— Нали уж каза, че няма да участваш?
	— Може да съм си променила мнението.
	— Тела, не го прави, моля те. — Скарлет приглади отново полите си, вече посивели напълно, и дланите й оставиха потни следи по материята. — Историята с Найджъл ми напомни за собствените ми злополучни преживявания по време на последния Каравал. Не искам същото да се случи и с теб.
	— Тогава играй с мен. — Изрече го импулсивно, но идеята си беше гениална, откъдето и да я погледнеш. Тела бе наблюдавала Каравала иззад кулисите, но сестра й беше участвала пълноправно в играта и я беше спечелила. Ако играеха заедно, като екип, нямаше кой да ги победи. — Ако сме заедно, ще можеш да ме спреш, преди да съм паднала в поредния капан на Найджъл или на друг от актьорите. А аз ще гледам да се забавляваш максимално. Ще се грижим една за друга.
	Роклята на Скарлет се оживи моментално, сякаш гласуваше с две ръце за идеята. Сивата дантела се оцвети в малиновочервено, от ръкавите към корсажа, като красива броня. Уви, Скарлет не изглеждаше убедена. Вместо да приглади отново полите си, тя посегна към посребрения си кичур и взе да го навива на пръста си — кичурът й беше спомен от Каравала, от сделка, която й бе струвала един ден от живота.
	Тела се чудеше дали да сподели каква е истинската причина да промени решението си, защо се налага да участва в играта и да я спечели, но се отказа. Не би било разумно да споменава за майка им. Скарлет не говореше за нея. Никога. Опиташе ли се Тела да повдигне въпроса, сестра й или млъкваше като риба, или заговаряше за друго. Доскоро Тела смяташе, че темата е твърде болезнена за Скарлет, ала сега започваше да си мисли, че болката на сестра й се е превърнала в омраза към майката, напуснала ги внезапно и без обяснение.
	Тела можеше да я разбере — самата тя мразеше да говори за баща си, избягваше да мисли за него дори.
	Но майка им не беше чудовище като баща им.
	— Карлита… — Някой потропа на вратата на каютата. — Вътре ли си?
	Изражението на Скарлет се промени моментално; гласът на Джулиан прогони тревогата и извика усмивка.
	— Вече сме във Валенда — съобщи Джулиан. — Дойдох да изнеса багажа ви на палубата.
	— Щом иска да ми мъкне сандъците, пусни го — каза Тела.
	Скарлет нямаше нужда от подкана.
	Отвори вратата и Джулиан грейна ухилен като пират, току-що е открил своето съкровище. Очите му буквално пламнаха, щом се спряха на Скарлет.
	Тя засия на свой ред. Същото направи и коприната на роклята й, потъмня до огнен оттенък на червеното, а широките допреди миг поли се прилепиха по тялото й.
	Тела сръбна шумно от шоколада, преди жадните погледи на двамата влюбени да са преминали в сластни целувки.
	— Джулиан, съдействай ми, ако обичаш — обади се тя. — Опитвам се да убедя Скарлет да участваме заедно в Каравала, като екип.
	Джулиан моментално изтрезня. Насочи остър поглед към Тела. Стрелна я само за миг, но посланието беше съвсем ясно. Не желаеше Скарлет да участва в играта. И Тела отлично знаеше защо. И сама би трябвало да се сети.
	Ако участваше, Скарлет щеше да научи истината за Армандо, че е изиграл годеника й в предишната игра, а лъжите на Тела и Джулиан щяха да лъснат. Джулиан щеше да плати по-скъпо от Тела, но най-болезнено щеше да е за Скарлет.
	— Всъщност — каза с усмивка Тела в опит да поправи грешката си, — май ще е по-добре да играя сама. Ти само ще ме забавиш.
	— Жалко, че мислиш така. Защото реших, че искам да участвам. — Скарлет вдигна очи към Джулиан, пълни с блясък, какъвто никога не ги спохождаше, докато още бяха на Трисда. — Току-що си спомних колко е забавна играта.
	Тела се усмихна уж в съгласие, но усмивката й беше толкова принудена, че не се задържа дълго.
	Найджъл й беше казал, че победата в играта ще й струва цена, за която по-късно ще съжалява. Скарлет също се бе опитала да я предупреди за играта. Ала Тела чак сега усещаше пълната тежест на тези предупреждения. Едно е да ти кажат за рисковете, които крие Каравалът, а съвсем друго е да ги изпиташ на гърба си. Последната игра беше свършила, ала сестра й така и не беше избягала напълно от последствията.
	Тела не желаеше същото да се случи и с нея, нито пък искаше да въвлече сестра си в игра, която да я нарани допълнително. Ако не спечелеше играта обаче, едва ли щеше пак да види някога майка си.


>	Валенда, столицата на Меридианната империя
>>	7

	Според легендите Валенда е построена върху отломките на древния град Алкара, дома на орисиите, изобразявани в тестетата на съдбата. Построили били града с магията си. Магия толкова стара и плътна, че дори след като орисиите изчезнали, светликът на заклинанията им останал и до днес огрява с несекващия си блясък хълмовете на столицата толкова ярко, та нощем градът се вижда от всички краища на Меридианната империя.
	Тела не знаеше колко истина има в този мит, но още щом зърна пристанището на Валенда по здрач, реши да му повярва безрезервно.
	Виолетов залез обагряше всичко в пурпурни сенки, ала светът пред нея въпреки това грееше в светлина, от върховете на древните руини с техните изронени колони и тежки арки, до вълните, които се плискаха в борда на „Изумруд“. Паянтовите кейове на Трисда бяха като чупливи кости в сравнение с масивните оживени пристани, които виждаше сега, приютили клипери и шхуни с развети знамена, зелени като русалки. След капитаните имаше и много жени с къси кожени поли и ботуши до бедрата.
	Тела още не беше слязла от кораба, а вече усещаше, че се влюбва в града.
	Вдигна глава да погледне нагоре и въображението й се развихри.
	Чувала бе, че във Валенда има небесни карети, които летят над града като птици, но да ги види с очите си беше съвършено друго. Те се движеха по тъмнеещото лавандулово небе с изяществото на шарени облаци, досущ игриви капки в орхидеено, топазено, пурпурно, люляково, ментово и още куп други цветове. Е, не летяха, по-скоро се плъзгаха по дебели кабели, които свързваха кварталите на града.
	— Хайде — подкани я Скарлет, стиснала ръката на Джулиан в началото на пълния с хора кей. — Изпратили са ни небесни карети, с които да стигнем до двореца. Не се мотай, че ще ги изпуснем.
	Корабът им бе пристигнал с известно закъснение и сега всички се бяха разбързали. Отвсякъде долитаха „прощавай“ и „я по-внимателно“. Тела подтичваше в опит да не изостане, стиснала в ръце малкия си куфар с парите и Оракула.
	— Извинете. — В края на кея се бе появила тъничко момче, облечено като пратеник. — Вие ли сте госпожица Донатела Драгна?
	— Да — отговори Тела.
	Пратеникът й махна да го последва към купчина варели в края на друг кей.
	Тела не помръдна. Може и да не вярваше докрай на историите, които се разказваха за Валенда — какви опасности криел градът за само момиче, — но знаеше колко лесно може да изчезне човек на пристанище. Достатъчно бе някой да те завлече на кораб и да те хвърли в трюма му, докато никой не гледа.
	— Трябва да настигна сестра си — каза тя.
	— Моля ви, госпожице, не бягайте. Ако си тръгнете, няма да ми платят. — Младият пратеник протегна към нея плик за писма с кръгъл печат от златен восък с релефно изображение на кинжали и прекършени мечове. Този печат Тела познаваше добре. Беше на загадъчния й „приятел“.
	Как изобщо е разбрал, че Тела е във Валенда?
	Сякаш да отговори на неизречения й въпрос, злополучната монета в джоба й запулсира като сърце. Явно я е проследил с нейна помощ, поредното доказателство, че няма равен в откриването на хора.
	Тела извика на Скарлет и Джулиан, че ще ги настигне по-късно, и тръгна след пратеника към другия кей.
	След като се скриха зад големите варели, момчето пъхна писмото в ръката на Тела и си тръгна на бегом, преди тя да е счупила печата.
	В плика имаше два листа. Единият беше от обикновена хартия, изписан с познатия почерк.
C>
	Добре дошла във Валенда, Донатела,
	Прости ми, че не дойдох да те поздравя лично, но не се бой, скоро ще се запознаем. Сигурен съм, че нямаш търпение да откриеш майка си, както аз нямам търпение да науча името на Легендата.
	Предполагам, че ще участваш в Каравала, но за всеки случай прилагам покана за първата нощ на празненствата.
	Донеси монетата, която ти изпратих, на бала, преди полунощ. Дръж я в ръка и аз ще те открия. Не закъснявай, няма да те чакам.
	Дотогава,
@	Приятел
C$
	Тела извади другия лист, перленобяло картонче със засукан шрифт в кралско синьо.
C>
	Покана
	Легендата те избра за игра, която може да промени участта ти.
	В чест на 75-ия рожден ден на императрица Елантин Каравалът ще посети улиците на Валенда за шест нощи на вълшебство.
	Пътешествието ти започва на Орисания бал в Идиличния замък.
	Играта се открива официално на трийсетия ден от Растящия сезон и завършва призори на Елантинин ден.
C$
	Тоест до началото на Каравала оставаше точно един ден.
	Тела не беше готова да се запознае с „приятеля“ толкова скоро. Според Найджъл нямаше друг начин Тела да научи името на Легендата, освен да спечели играта. Следователно й беше нужна още седмица, в която да играе и да победи. Е, тайнственият „приятел“ сигурно щеше да се съгласи на едноседмична отсрочка. Ами ако откажеше да й даде отсрочка и се отметнеше от обещанието си за майка й?
	Силна вълна разклати кея, но дори след като дъските под краката на Тела се кротнаха отново, главата й продължи да се върти, сякаш съдбата току-що й беше намигнала и бъдещето й беше придобило нова форма.
	Сложи малкия куфар на дъските. Варелите я скриваха. Никой не я видя как отваря куфара, но дори всичко живо на пристанището да я гледаше, Тела пак не би се спряла. Трябваше да погледне Оракула.
	Обикновено усещаше лек гъдел в пръстите си, щом докоснеше картата, но сега цялата й ръка изтръпна. Цялото й тяло изтръпна, когато видя новия образ. Майка й вече не беше заключена зад затворнически решетки. Беше бяла като платно, с посинели устни, мъртва.
	Тела стисна толкова силно картата, че за малко да я смачка. Само че малкият вълшебен правоъгълник изглеждаше неразрушим. Тела се облегна немощно на варелите в края на кея.
	Явно се беше случило нещо ново, нещо, което бе променило бъдещето на майка й. Тела беше проспала последните четири дни. Промяната едва ли беше в резултат на нейните действия, освен ако нямаше нещо общо с разговора й с Найджъл.
	Джулиан я беше предупредил, че гадателите като Найджъл си играят с бъдещето. Може би той беше доловил нещо в съдбата й, което излагаше Легендата на риск. Или пък Легендата си играеше с нея заради опита да разгадае най-строго пазената му тайна и нещо в плановете му е променило майчината й участ.
	Тази мисъл би трябвало да я изплаши. Да имаш за враг човек като Легендата, не вещаеше нищо добро. Но по някаква необяснима причина тя само подсили желанието й да се включи в играта. Оставаше да убеди „приятеля“ си да й даде една седмица отсрочка, за да спечели Каравала, да научи името на Легендата и да спаси живота на майка си.


	Докато стигне до гаража с каретите, нощта беше хвърлила плаща си над града. Навън бе станало хладно, но в гаража въздухът беше приятно топъл, напоен с кехлибарената светлина на фенери.
	Тела вървеше покрай отделения с шарени карети, всяка прикрепена към дебел кабел, отвеждащ към различни части на града. Линията към двореца беше в дъното на просторното помещение. Скарлет не се виждаше никъде. Тела й беше казала, че ще ги настигне по-късно, да, но сега се изненада, че сестра й не е останала да я изчака.
	Каретата се разклати леко, когато един плещест кочияш отвори на Тела светлата врата и й помогна да се качи в уютно купе, обсипано с кремави възглавнички, обточени с ширит в кралско синьо, в същия цвят като перденцата на овалните прозорци.
	Имаше още един пътник в купето — златокос млад мъж, когото Тела не познаваше.
	Изпълнителите на Легендата бяха пътували до Валенда с два кораба. Логично бе сред тях да има и такива, които Тела не бе виждала по време на Каравала. Но този млад мъж едва ли беше от тях. Само с няколко години по-голям от нея, той приличаше на човек, който десетилетия наред се е упражнявал да демонстрира липса на интерес. Седеше отпуснат на меките кожени седалки и дори омачканото му кадифено сако изглеждаше отегчено.
	Младежът извърна демонстративно глава към прозорчето и отхапа от стряскащо бяла ябълка.
	— Не може да пътуваш тук.
	— Моля?
	— Добре ме чу. Трябва да слезеш.
	Говореше лениво, както и седеше. Тела си помисли, че или е крайно невъзпитан, или дотолкова е свикнал хората да му се подчиняват, та дори не си прави труда да звучи авторитетно.
	Явно беше разглезен благородник.
	Благородниците по правило й бяха антипатични. Често идваха при баща й за някоя услуга на ръба на закона, предлагаха му пари, но не и уважение. Явно до един смятаха, че няколкото капки кралска кръв във вените им осигуряват превъзходство над обикновените хора.
	— Ако не искате да се возите заедно с мен, слезте вие — изрепчи се тя.
	Златната глава се наклони леко, после тесните устни се свиха, сякаш младежът току-що бе установил, че ябълката има неприятен вкус.
	„Просто слез от каретата — прошепна едно предупредително гласче в главата й. — Този тип е по-опасен, отколкото изглежда.“ Но Тела нямаше намерение да отстъпи пред самонадеян глупак, когото го мързи да отметне косата си от кръвясалите очи. Мразеше, когато хората използваха богатството и титлата си като извинение да се държат грубо; това твърде много й напомняше за баща й. А и каретата вече се издигаше в небето, бързо като собствения й ускорен пулс.
	— Сигурно си от хората на Легендата. — Младият мъж се изсмя, но звукът бе пропит с толкова ожесточение, че Тела потръпна неволно. Златокоското се наведе напред в тясната кабинка и я заля с остър мирис на ябълки и раздразнение. — Напоследък се чудя за нещо и може би ти ще задоволиш любопитството ми — продължи той. — Чувал съм, че актьорите на Легендата никога не умират наистина. Ако те бутна навън, дали слуховете ще се потвърдят?
	Тела не можа да прецени дали заплахата е реална, но не се сдържа да го захапе на свой ред:
	— Може пък аз да те бутна.
	Това й спечели нещо като усмивка с трапчинки, която би трябвало да е очарователна, но вместо това й вдъхна неприятно усещане, все едно скъпоценен камък ти намига от дръжката на двуостър меч. Тела се зачуди дали чертите на младежа не са твърде остри, за да бъдат привлекателни, или хубостта му е от онзи ослепителен вид, който причинява главоболие, опустошителна красота, която ще ти пререже гърлото, докато зяпаш унесено плаващите пясъци на студените му очи.
	— Внимавай, малката. Може да си гостенка на императрицата, но повечето й придворни не са мили като мен. А аз изобщо не съм мил.
	Хрус. Остри зъби отхапаха от бялата ябълка, после глупакът пусна небрежно нагризания плод и той падна върху пантофките на Тела.
	Тя изрита ябълката към него и се престори, че изобщо не й пука за заплахите му. Даже извърна глава и погледна през прозореца на каретата, която се плъзгаше все така над града. Тактиката й явно проработи, защото с периферното си зрение го видя как затваря очи, докато возилото им се носеше над най-прочутите квартали на столицата. Някои си бяха спечелили позорна слава, като Квартала на подправките, където се предлагали всякакви незаконни наслади, или Храмовия квартал, средище на всякакви религиозни практики, където според слуховете имало дори църква на Легендата.
	Беше твърде тъмно да различи подробности, но Тела продължи да зяпа през прозореца, докато каретата не пое надолу към двореца и гледката не се промени.
	Първата й мисъл бе, че приказките лъжат.
	Никога не си беше падала по замъци и дворци. От двете им Скарлет си фантазираше как богат благородник или млад крал я отвежда в каменна крепост накрай света. За нея замъците бяха бастиони, където да намери сигурност и защита. Тела ги виждаше като красиви затвори, в които те наблюдават, контролират и наказват, просто по-голяма версия на бащиното й имение.
	Но докато каретата се спускаше бавно, Тела започна да се пита дали не е прибързала със заключенията си.
	Винаги си бе представяла замъците като каменни градежи с мухлясали коридори и миризма на застояло, ала великолепният дворец на Елантин подпалваше нощта като съкровище, откраднато от леговището на дракон.
	Младият благородник изсумтя пренебрежително, сигурно заради сащисаната й физиономия. Голяма работа. Не й пукаше какво си мисли за нея, дори го съжали, задето няма очи за красотата, която се ширеше под тях.
	Дворецът на Елантин се издигаше върху най-високия хълм на Валенда. Прочутата златна кула се извисяваше в центъра му като пламтящ фар в отсенки на мед и корал. Величествена и права като игла, кулата се разширяваше при върха си като корона, огледален образ на Изгубената кула от тестето на съдбата. Тела затаи дъх. За пръв път виждаше толкова висока сграда, висока и сякаш жива. Владееше като безсмъртен монарх над пет куполообразни крила, разперени в ниското като върховете на звезда. И Тела щеше да живее в тази звезда цяла седмица.
	Напълно забравила за изтощението си, тя седеше на ръба на седалката, изпъната като струна от нетърпение, докато каретата се спускаше към земята.
	Младият благородник отново бе затворил сънливо очи. Тела му хвърли последен поглед и слезе от каретата в гигантския гараж.
	Изглежда, беше последната пристигнала. Не се чуваше друг звук, освен тракането на зъбчатите колелета, които придвижваха кабелите на каретите. От актьорите на Легендата нямаше и помен, сестра й също не се виждаше никъде. Но между редиците поклащащи се карети стояха на пост стражи с брони и безизразни лица.
	Един от стражите се лепна за Тела като дрънчаща сянка, вървеше по петите й през прекрасната градина пред гаража. Трупата на Легендата може да беше пристигнала в двореца по личната покана на императрицата, но докато крачеше през излинели от времето скални градини и покрай красиви беседки, Тела остана с впечатлението, че Елантин няма особено доверие на гостите си. Да се чудиш защо ги е поканила да изнесат представление за рождения й ден и ги е настанила в двореца си.
	Чувала бе, че на младини императрица Елантин била луда глава. Често се измъквала от двореца, предрешена като обикновена жена, и се впускала в скандални приключения и романтични авантюри. Уви, след края на бурната си младост Елантин живееше в уединение. Може би поканата към трупата на Легендата беше нейният начин да съживи авантюристичния си дух. Едва ли обаче. Елантин не би се задържала толкова дълго на трона, ако беше безразсъдна и лекомислена.
	Отвътре дворецът беше дори по-великолепен, отколкото отвън. Всичко бе невъзможно голямо, сякаш орисиите го бяха построили просто за да се изфукат с магическите си способности, а после го бяха зарязали на произвола на съдбата. Лъскави мраморни подове отразяваха образа на Тела, край нея се редяха колони от син кварц, по-големи от вековни дъбове, и прекрасни маслени светилници с човешки ръст.
	Слуги припкаха нагоре и надолу по масивните мраморни стълбища като снежна вихрушка, но и тук нямаше следа от Скарлет или актьорите на Легендата.
	— Добре дошли. — Жена, облечена в горд оттенък на синьото, се изстъпи пред Тела. Стрелна с мълниеносен поглед стражаря, преди да насочи вниманието си към новодошлата. — Аз съм главната камериерка на сапфиреното крило.
	— Донатела Драгна. Тук съм с изпълнителите на Легендата, но май позакъснях малко.
	— Всъщност закъсняхте доста, ако питате мен — поправи я камериерката, но го каза с усмивка и сведе поглед към списъка в ръката си, като си тананикаше тихо. Само дето приятното тананикане бързо утихна и замлъкна напълно.
	След него изчезна и усмивката й.
	— Бихте ли повторили името си, моля?
	— Донатела Драгна.
	— Тук виждам Скарлет Драгна.
	— Това е сестра ми.
	Жената вдигна глава и стрелна с поглед бронирания страж, който бе ескортирал Тела дотук.
	— Сестра ви може и да е добре дошла тук, но вие не фигурирате в списъка. Сигурна ли сте, че сте поканена?


>>	8

	Не. Никой не беше канил Тела в двореца, но щом Скарлет беше в списъка, тя също би трябвало да е там. Легендата си играеше с нея. Явно беше зачеркнал името й след разговора й с Найджъл.
	Пое си дълбоко дъх в опит да запази самообладание, но сърцето й биеше толкова силно, че сигурно всички слуги в крилото можеха да го чуят. Не й се мислеше колко лесно би могъл да я изрита навън стражът, който я бе придружил дотук. И никой не би забелязал навреме отсъствието й, защото Тела бе предупредила, че ще се забави, а и вече се бе отделила от групата. От Скарлет и от всичките си познати.
	— Сестра ми — каза Тела. — Тя е отседнала тук, мога да остана в нейната стая.
	— Това би било неприемливо — отговори камериерката далеч по-хладно отпреди.
	— Не виждам защо — възрази Тела. — Сестра ми ще се радва да ме приюти.
	— И коя е сестра ви? Кралска особа, която владее една пета от света?
	Тела си прехапа езика, преди да е изтърсила нещо, заради което да я изритат на секундата.
	— А в някое от другите крила? — попита със сладка усмивка. — Все ще се намери една празна стая в толкова голям дворец.
	— Дори да имаше свободни стаи, вие не сте в списъка с гостите, значи не може да останете.
	При тези думи стражът пристъпи с дрънчене към Тела.
	С цената на огромно усилие тя не повиши глас. Вместо това накара устните си да затреперят и очите си да се напълнят със сълзи.
	— Моля ви, няма къде другаде да отида — изплака с надеждата, че някъде под колосаната дреха на жената има сърце. — Просто намерете сестра ми и ми позволете да остана при нея.
	Камериерката стисна устни и измери момичето с преценяващ поглед.
	— Тук няма как да останете, но в отделението на прислугата може и да се намери някоя свободна койка.
	Стражът се подсмихна.
	Сърцето й се сви още повече. Койка в отделението на прислугата?!
	— Простете. — Ниският глас се разнесе току зад гърба й, толкова близо, че косъмчетата по тила й настръхнаха.
	Стомахът й се стегна на възел.
	Само един човек й въздействаше по този начин.
	Данте бе застанал небрежно до нея. Силует в гарвановочерно, от съвършения тъмен костюм до индиговите татуировки по ръцете. И с подигравателен блясък в очите.
	— Проблем със стаята?
	— Ни най-малко — отрече Тела, твърдо решила, че няма да се изчерви. Надяваше се, че Данте не е чул спора й с камериерката. — Имаше малко недоразумение, но вече го изяснихме.
	— Чудесно. Защото ми се стори, че ще те настанят в отделението на прислугата.
	— Само ако има място — уточни камериерката.
	Идеше й да позеленее от срам и да потъне в земята, но за нейна изненада Данте не насочи презрението си към нея. Вместо да й се присмее, както правеше обикновено, той само кривна леко устни и прикова груб поглед в камериерката.
	— Знаете ли коя е тази млада дама?
	— Ще прощавате, но вие кой сте? — попита хладно жената.
	— Аз отговарям за всички изпълнители на Легендата. — Гласът му винаги звучеше наперено, но този път Данте надмина себе си дотолкова, че Тела не можа да прецени дали говори истината, или измисля лъжа в движение. — Не ви съветвам да я настанявате в отделението на прислугата.
	— И защо така? — не се даваше камериерката.
	— Защото е сгодена за престолонаследника на Меридианната империя.
	Веждите на жената се събраха в черта. Тела би реагирала по същия начин, но съумя да прикрие изненадата си зад високомерна гримаса, каквато вероятно би подхождала на въпросната годеница.
	Дори не знаеше кой е престолонаследникът в момента. Елантин нямаше свои деца, а наследниците й измираха по-бързо, отколкото новините за кончината им стигаха до остров Трисда. Не че имаше значение кой е фалшивият й годеник, стига да я измъкнеше от отделението на прислугата.
	Уви, камериерката не се впечатли особено.
	— Не знаех, че Негово височество има нова годеница.
	— Защото е тайна — обясни меко Данте. — Доколкото знам, планира да обяви годежа си на следващия бал. Затова ви съветвам да си мълчите по въпроса. Чували сте, предполагам, за особения му темперамент.
	Жената се вкамени изведнъж. После премести погледа си от Данте към Тела. Видно бе, че ги смята за неблагонадеждни, но страхът й от „особения темперамент“ на престолонаследника явно беше по-силен от иначе точната й преценка.
	— Ще проверя отново дали няма свободна стая — каза жената. — Всичко е заето покрай празника, но може би някой от гостите не е дошъл.
	Веднага щом камериерката си тръгна, Данте се наведе към Тела и й прошепна така, че никой друг да не го чуе:
	— Не е нужно да ми благодариш на мига.
	Дължеше му някаква признателност все пак. Ала нещо в разговора дотук бе оставило в устата й неприятен вкус. Както и усещането, че Данте й е направил много лоша услуга.
	— Не мога да преценя дали току-що ме спаси, или ме насади на още по-големи неприятности.
	— Осигурих ти стая, нали така?
	— Както и годеник с особен темперамент.
	Едното ъгълче на устата му се вдигна нагоре.
	— Другият вариант беше да те представя за своя годеница. Това ли би предпочела? Изкуших се за миг, но се отказах, защото… Хм, как точно се изрази ти, когато разказваше на сестра си за целувките ни? — Той вдигна пръст към гладко избръснатата си брадичка. — А, да, било ужасно, най-гадните целувки в живота ти и никога нямало да ги повториш.
	Тела усети как страните й пребледняват. Мама му стара! Този човек нямаше капчица срам.
	— Подслушвал си ни!
	— Нямаше нужда, говорехте на висок глас.
	Би трябвало да обясни, че не е говорела сериозно — _всъщност той би трябвало да знае, че не е говорела сериозно_, — но не искаше да налива масло в огъня на гордостта му.
	— И сега си отмъщаваш, така ли?
	Той се наведе още по-близо. Нещо се промени в погледа му, ала Тела не можа да прецени какво. Може би пренебрежителната усмивка се беше стопила. Или се бе променила в нещо по-дълбоко, по-тъмно и по-опасно. Топлите му пръсти се плъзнаха бавно по ключицата й. Тела затаи дъх, но не се дръпна дори когато очите му се изравниха с нейните, толкова близо, че усети милувката на ресниците му.
	— Да кажем просто, че вече сме квит. — Устните му почти докоснаха нейните. Но само толкова. Той се дръпна рязко и добави: — Не бих искал да те подлагам на нещо, което ти е толкова неприятно.
	И си тръгна, без да каже нищо повече. Широките му рамене се тресяха като от смях.
	Тела пламтеше от гняв. След случилото се току-що двамата определено не бяха квит.
	Миг по-късно главната камериерка се върна с усмивка, постегната от пресни шевове на рана.
	— Изглежда, че имаме свободен апартамент в златната кула.
	Тела преглътна шумно. Добре де, може би Данте наистина й беше направил услуга.
	Златната кула на Елантин беше най-старият градеж в империята. Стените уж били от чисто злато и насечени от тайни проходи, за да я напускат монарсите тайно. Мнозина вярваха, че не е просто копие на Изгубената кула от тестето на съдбата, а истинската кула, пропита със спяща магия.
	— По принцип в кулата не се допускат гости — продължи камериерката, докато извеждаше Тела от сапфиреното крило в стъклен двор, където модно облечени хора се разхождаха на групички под искрящи арки и кристални дървета със сребърни листа. Понеже не познаваше порядките в двореца, Тела можеше само да гадае дали тези хора са от придворните на Елантин, или са от гостите, дошли за празненствата. — Затова не може да приемате посетители. Дори годеника си.
	Тела би могла да отвърне, че никога не би пуснала млад мъж в стаята си, ала реши да не трупа твърде много лъжи на купчина, иначе току-виж купчината се срутила.
	Кулата се възправяше в дъното на вътрешния двор. Имаше само един вход с толкова масивни врати, че по трима стражи напъваха мишци, за да отворят всяко крило.
	Чак на входа Тела забеляза, че стражът от гаража с каретите е продължил да я следва. Тях двете с камериерката ги пуснаха в кулата, но него го спряха на прага. Или мълвата за „годежа“ й беше плъзнала светкавично из двореца, или главната камериерка наистина беше толкова важна персона, за каквато очевидно се смяташе. Ако беше вярно първото, измамата рано или късно щеше да се разкрие и нея щяха да я изритат от палата, дори нещо още по-лошо. Дотогава обаче Тела бе решена да се възползва максимално от недоразумението.
	За едно историите грешаха — вътрешността на кулата не беше златна, а стара. Дори въздухът миришеше на изхабено, пълен със забравени истории и отдавна заглъхнали думи. Хилядолетни каменни колони с износени релефи и капители като двулики мъже и жени обточваха приземното ниво, осветено от припукващи черни факли, които ухаеха на тамян и заклинания.
	Камериерката я поведе по скърцащото стълбище етаж след етаж, всичките стари като първия. Вратата, пред която спряха накрая, беше толкова древна, че изглеждаше готова да се разсипе на прах от най-лекото докосване.
	Нищо чудно, че не настаняват гости тук, помисли си Тела.
	— Пред вратата ви денонощно ще пази страж. — Камериерката разклати звънчето на шията си и след миг на звъна се отзова страж в бяла броня. — Понеже сте годеница на престолонаследника, не бих искала нищо лошо да ви сполети.
	— Нещо не ми се вярва тая работа — подхвърли Тела.
	Усмивката на камериерката се върна, бавно, като разливащо се петно.
	— Е, поне сте по-умна, отколкото изглеждате. Но ако наистина сте сгодена за престолонаследника, не от стражите на Нейно величество трябва да се боите.
	— Да се боиш е глупаво — заяви Тела и затвори вратата под носа на камериерката, преди да я е ужилила с още някоя двусмислена забележка или самата тя да е изтърсила нещо необмислено.
	Не е много умно да ядосваш прислугата. Е, не е особено умно и да се представяш за годеница на престолонаследник. Трябваше да благодари обаче на Данте за последното.
	Междувременно, лъжата му й беше осигурила фантастичен апартамент. Кулата беше реликва, да, но стаите се оказаха великолепни.
	Лунна светлина се изливаше през прозорците и обагряше всичко в цвета на мечти. Някой вече бе успял да остави поднос със сладкиши на една от изящните стъклени масички в дневната. Тела си взе на минаване бисквитка с форма на звезда, продължи покрай двете камини от бял камък и влезе в разточителна спалня, застлана с килими в наситено синьо. В същия цвят бяха и тежките завеси на масивния балдахин. Прииска й се да се срине в приканящото легло и да се наспи до насита.
	Но първо трябваше да напише бележка на Скарлет, да я уведоми, че…
	Отнякъде се чуха два гласа.
	Тела погледна към една открехната врата в ъгъла на спалнята, която вероятно водеше към банята.
	Шепотът се чу отново. Сигурно бяха слугини, които не подозираха за появата й. Единият глас беше лек и чуруликащ, другият — топъл и мек, все едно птичка си говори с дебело зайче.
	— Жал ми е за нея, честно — каза момичето зайче.
	— Твърдиш, че не би искала ти да си сгодена за престолонаследника? — изчурулика птичето. — Не си ли го виждала?
	— Не ми пука как изглежда. Той е убиец. Всички знаят, че имаше седемнайсет души преди него на опашката за трона на императрица Елантин. И всички те умряха по ужасен начин, един след друг.
	— Това не значи, че сегашният престолонаследник ги е убил.
	— Не знам — каза дебелото зайче. — Говори се, че той дори няма кръвна връзка с императорския род, но е убил толкова много хора, та истинският наследник на Елантин не смее да изяви претенциите си.
	Птичето се изкиска.
	— Не ставай смешна, Барли! Не бива да вярваш на хорските приказки.
	— Дори на слуха, че е убил последната си годеница?
	Двете слугини млъкнаха внезапно.
	И в напрегнатата тишина Тела сякаш чу гъгнивия смях на Смъртта. Стържеше като ръждив метал по кости. Съвсем същият звук я беше приветствал, когато се хвърли от онзи ужасен балкон по време на Каравала. Зловещо приветствие в царството на кошмарите, което сега й напомни, че Смъртта вече я е белязала и иска да си я вземе обратно.
	Щеше да убие Данте. Бавно. Собственоръчно.
	Или ще използва ръкавиците си — ще увие сатенените им панделки около татуирания му врат, после ще го довърши с голи ръце. Гаднярът не просто й беше натресъл фалшив годеник с особен нрав, не, беше й избрал убиец. Ако не се беше озовала в ролята на жертва, сигурно би се възхитила на хитроумното му отмъщение.


>>	9

	Непременно трябваше да му го върне, да намери начин да го уязви или засрами. Още не беше решила как, блъскаше си главата над този проблем и на следващата сутрин, докато ставаше от леглото. На бала за откриването на Каравала би могла уж случайно да го залее с вино. Но пък Данте винаги се обличаше в черно и петното нямаше да си личи, а Тела само щеше да се изложи като непохватна мърла.
	Или да го накара да ревнува, като се появи зашеметяваща на бала, под ръка с някой красавец. Но нямаше време да търси красавци, а и имаше далеч по-належащи задачи от Данте и неговата евентуална ревност.
	Най-важно бе да се срещне с „приятеля“ преди полунощ и да измоли от него още една седмица време, нужно й да участва в Каравала и да открие името на Легендата.
	И тогава да се събере отново с майка си.
	Вече не помнеше звука на гласа й, но знаеше, че е едновременно сладък и силен. Понякога й липсваше толкова много, че би дала всичко на света да го чуе отново.
	— Госпожице Драгна. — Стражът почука силно на вратата й. — Пристигна пакет за вас.
	— Момент! — извика в отговор Тела, Трябваше да се облече. Огледа се трескаво за багажа си, но сандъците й или се бяха изгубили по пътя от пристанището, или по някаква причина не бяха допуснати в кулата. При нея бе само малкият грозен куфар, с който бе слязла от кораба и в който нямаше дрехи.
	Нахлузи роклята си от предния ден и отвори вратата.
	Лицето на стража не се виждаше изобщо, скрито зад голяма перленобяла кутия, висока колкото сватбена торта, с гигантска кадифена панделка на капака, дебела и твърда като глазура.
	— Кой го изпраща? — попита Тела.
	— Има бележка. — Стражът остави кутията на едно синьо канапе с цвета на пристанищна светлина.
	Веднага щом стражът излезе, Тела взе прикрепения към кутията плик. Не усети гъдела на магия по върховете на пръстите си, но нещо определено не беше наред. Макар пратката да беше цялата бяла като непорочни целувки и чисти намерения, с появата й дневната изведнъж бе станала някак по-тъмна. Слънчевата светлина вече не се лееше през прозорците и сумракът потапяше елегантните мебели в напрегнати оттенъци на зеленото.
	Тела отвори предпазливо плика. Писмото вътре бе написано с черно мастило.
C>
	Моя най-скъпа годенице,
	Появата ти ме завари неподготвен. А аз вече си мислех, че ще остана без партньорка за танците на бала довечера. Дано нямаш нищо против, че ти избрах рокля. Искам да съм сигурен, че ще те видя веднага. Предпочитам да не те търся дълго, преди да обявим официално годежа си.
	Дотогава.
C$
	Подпис нямаше, но Тела се досети от кого е писмото. От наследника на Елантин. Човекът явно имаше шпиони в двореца.
	Нищо добро нямаше да излезе от това.
	Тя махна капака на кутията, пръстите й лепнеха от пот. Очакваше да види траурна дреха или друго чудовищно творение. Ала за нейна изненада в роклята нямаше нищо заплашително, ни най-малко. Приличаше на фантазия, родена в градина.
	Полата беше разточително широка и цялата в бледо лилаво-сини божури. Истински божури, с характерния им сладък и чист аромат, всеки божур различен, както по оттенък, така и по размер. Някои бяха още пъпки, тръпнещи да се отворят за света, други бяха разперили широко цветовете си като експлозии в синьо. Ако се завъртеше с нея по дансинга, щеше да оставя след себе си диря от сини венчелистчета.
	Корсажът изглеждаше дори по-крехък и ефирен, толкова бледосин, че беше почти прозрачен, обшит отпред със сапфирени мъниста в сложен рисунък, и преливаше в красиви презрамки, кръстосващи се на иначе голия гръб.
	Не би могла да я облече, разбира се. Не би трябвало да го обмисля дори.
	Но беше така великолепна, така царствена. Представи си лицето на Данте, когато се появи пред погледа му на бала с рокля, достойна за истинската годеница на престолонаследника.
	Ето това би било съвършеното отмъщение.
	Тела препрочете бележката. Самият факт, че е от наследника на Елантин, я превръщаше в заплаха. Но в текста нямаше нищо заплашително. Долавяше се най-вече любопитство. Може би престолонаследникът е останал впечатлен от дързостта й и просто искаше да се запознаят. Все още й се струваше рисковано да облече роклята, но както обичаше да казва на сестра си, в живота имаше по-важни неща от безопасността.
	Ала дали рисковете, свързани с предстоящия бал, не бяха твърде многобройни дори по нейните стандарти?
	Едва бе окачила роклята на закачалка, когато на вратата се почука отново и друг страж донесе писмо от сестра й.
C>
	Скъпа Тела,
	Бях се притеснила сериозно, но после разбрах, че си пристигнала в двореца по живо, по здраво. Не мога да повярвам, че са те настанили в златната кула и нямам търпение да ми разкажеш всичко!
	Дано нямаше нищо против, но се съгласих да прекарам следобеда с Джулиан. Все пак ще дойда с теб на Орисания бал, както говорихме. Ще те чакам в каменната градина пред гаража с каретите час преди полунощ.
@	С обич, Скарлет
C$
	Не би трябвало това писмо да я разтревожи повече от бележката на престолонаследника. Ала Тела съвсем беше забравила, че е помолила сестра си да играят заедно на Каравала. Направила го бе, преди да разбере, че ще трябва да се срещне с тайнствения „приятел“ на бала за откриването на играта.
	Тела се отпусна с омекнали крака на леглото. Това определено щеше да усложни нещата.
	Освен ако не признаеше на Скарлет всичките си тайни.
	Тази мисъл я плашеше. Сестра й никак нямаше да се зарадва, че е била измамена от Армандо в предишната игра, както и че Тела се е заела да търси майка им. А как би реагирала на новината за фалшивия годеник, дори не й се мислеше. Но Скарлет беше най-лоялният човек, когото Тела познаваше. Да, щеше да се разстрои, но пак щеше да й помогне да спечели играта.
	А Тела трябваше да спечели играта.


>>	10

	Нощта и луната бяха завладели града, когато Тела стигна до каменната градина, където със Скарлет щяха да се чакат за началото на своето велико приключение.
	Орисаният бал в Идиличния замък щеше да отбележи официалното откриване на Каравала. Но празненства щеше да има из целия град и навсякъде щяха да се раздадат първите улики, така че всички гости и жители на Валенда да участват в играта.
	Вълнението и очакването се усещаха като искрици във въздуха. Гъделичкаха кожата на Тела и сякаш се опиваха допълнително от трескавите й емоции.
	Тела рядко изпитваше тревога. Обичаше вълнението и приключенията. Обожаваше да поема рискове, да се впуска в дръзки начинания, толкова смели, че бъдещето й да затаи дъх, докато тя се къпе в блаженото усещане, че е направила избор, който има силата да промени живота й. Беше почти същото като да притежаваш истинска власт.
	Но знаеше също, че не всеки рискован ход носи печалба.
	Цял ден бе мислила за това, докато обикаляше двореца в безплодно търсене на прословутите му тайни проходи. Беше почти сигурна, че довечера всичко ще мине по план. Скарлет щеше да се отнесе с разбиране към тайните й. Загадъчният „приятел“ ще й отпусне едноседмичната отсрочка, необходима й да спечели играта, да разкрие истинското име на Легендата, да заличи ужасното бъдеще, предвещано от Оракула, и накрая да разбере къде е майка им и защо ги е напуснала преди години.
	Справяла се бе успешно с много по-сложни заговори, но по някаква причина не можеше да се отърси от растящото предчувствие, че този път плановете й ще ударят на камък.
	Опипа злополучната монета в джоба си. „Приятелят“ твърдеше, че ще я намери, стига монетата да е у нея. Може вече да е отишъл в Идиличния замък и да я търси, помисли си тя.
	Той, както и престолонаследникът.
	Изсмя се нервно. Определено дърпаше дявола за опашката, но ако не друго, поне Скарлет щеше да й бъде подкрепа.
	Някъде в далечината пропя камбана. Единайсет и четвърт. До официалното начало на Каравала оставаше по-малко от час. Времето й изтичаше.
	„Приятелят“ изрично бе подчертал, че я очаква на бала преди полунощ.
	А Скарлет я нямаше никаква.
	Завъртя се да огледа градината и няколко небесносини листенца се отрониха от роклята й. Надяваше се да зърне някоя от черешовите рокли на Скарлет, ала единствените силуети бяха на каменните статуи.
	Според легендите отдавна, още по времето, когато орисиите владеели света, статуите в каменната градина на Елантин били истински хора. Основно градинари от дворцовата прислуга, заети с обичайните си задачи — да подрязват храсти, да плевят цветните лехи, да метат алеите, — когато без вина се превърнали в камък.
	Уж било дело на Немъртвата кралица. Сметнала, че тогавашните скулптури не са достатъчно правдиви, и помолила друга от орисиите да превърне градинарите в статуи.
	Тела се вгледа в разширените каменни очи на една млада слугиня. Паниката, която се четеше в тях и до днес, едва ли беше много по-различна от паниката в собствените й очи.
	Скарлет никога не закъсняваше.
	Явно нямаше да дойде. Или се беше отказала, или нещо ужасно я беше сполетяло.
	Тела тръгна към края на градината и надникна в обточената с жив плет алея, която водеше към двореца. Сигурно би тръгнала натам, ако на алеята нямаше човек.
	Данте.
	Свитият й стомах се преобърна.
	Като никога беше заменил черното с опушено сиво, ако не броим високите ботуши и коприненото шалче, и двете в дълбок оттенък на синкавочерното, в тон с мастилените завъртулки по ръцете му. Приличаше на буря, която току-що е отворила очи след дълбок сън, или на красив кошмар, създаден с нарочната цел да я преследва.
	Тела понечи да се скрие зад някоя от статуите. Планът беше Данте да я зърне отдалече, на бала. Да остане заслепен от екстравагантната й рокля и да позеленее от ревност, че флиртува с друг. А не да я види как пристъпва нервно от крак на крак сам-самичка в глупавата градина.
	Надяваше се да мине покрай статуите, без той да я забележи. Ала погледът му вече я беше намерил. Сграбчи я като чифт ръце през кръста, вкамени я. Данте тръгна с ленива крачка към нея. Очите му се плъзнаха много бавно от разпуснатата й коса до панделката на шията, там потъмняха и се застояха цяла секунда, преди да продължат надолу.
	Тела рядко се изчервяваше, но сега усети как страните й поруменяват.
	Накрая Данте я погледна отново в очите с усмивката на паднал ангел.
	— Винаги трябва да се обличаш в цветя.
	Немалко от свенливите пъпки по роклята й внезапно разцъфнаха. Тела разтегли устни в една от най-ослепителните си усмивки.
	— Не са за теб. Роклята е подарък от годеника ми.
	Данте вдигна високо вежди, но не от ревност, уви. Измери с поглед роклята като да беше нещо отвратително, после отново погледна Тела в очите, явно убеден, че окончателно е полудяла.
	— Трябва да внимаваш какво говориш.
	— И защо? Завиждаш, че и други, освен камериерката, са сметнали лъжата за правдоподобна? Или изведнъж си се изнервил, защото престолонаследникът на Елантин — годеникът, с когото _ти_ ме обзаведе — е кръвожаден демон, който може да ме убие, понеже твърдя, че сме сгодени?
	С тези думи и преди Данте да е отговорил, Тела се фръцна покрай него и тръгна към алеята, която щеше да я отведе в двореца и при сестра й. Вече минаваше единайсет и половина. Трябваше да…
	— Донатела. — Данте я стисна за китката. — Кажи ми, че не отиваш на Орисания бал в Идиличния замък.
	— Това би означавало да излъжа.
	Пръстите на Данте се стегнаха около китката й.
	— Има и други балове. Не трябва да ходиш на този.
	— И защо? — попита Тела и издърпа ръката си. — Обичам да пия и да танцувам, а дори ти каза, че изглеждам забележително. — Завъртя се в пирует и цветята по полата й забърсаха лъснатите му ботуши.
	Данте я изгледа смразяващо, убийствен поглед, от които божурите по полата й, онези, които бяха докоснали току-що ботушите му, се свиха уплашено в пъпки.
	— Идиличният замък принадлежи на престолонаследника. Имаш ли представа какво ще ти се случи там, ако онзи разбере, че се представяш за негова годеница?
	— Не, но може би ще е забавно да узная — отвърна тя и го стрелна с пакостлива усмивка.
	Руменина от гняв запълзя от шията на Данте към лицето му.
	— Престолонаследникът е луд. Убил е не само предшествениците си, а и всеки, който би му попречил да вземе трона. Ако му хрумне, че и ти спадаш към тази категория, ще ти види сметката.
	Тела овладя реакцията си. Беше си помислила, че да облече роклята и да привлече вниманието на престолонаследника вероятно е лоша идея, но пък беше успяла да ядоса Данте, значи си имаше и добрите страни.
	— А нима ти не целеше точно това, когато излъга, че съм негова годеница?
	Възцари се мълчание и студен полъх обвя градината. Тела изведнъж си даде сметка колко студено е станало. Необичайно студено за сезона, сякаш времето се беше съюзило с Данте и я подканяше да се върне в двореца.
	— Изглеждаше отчаяна — каза накрая Данте. — Исках да ти помогна, но ти бях и сърдит заради онова, което каза на кораба, затова импулсивно избрах най-ужасния човек, за когото се сетих. — Не се извини, но плътните му вежди се сключиха над очи, в които се четеше искрено съжаление. Хората твърде често и твърде небрежно прибягваха до думата „съжалявам“, сякаш тя не струваше и пет пари. Тела рядко вярваше на такива извинения, но повярва на неговото. Сигурно защото самата тя би се извинила по същия начин.
	— И това ако не е интересна двойка. — Армандо се появи в градината. Държеше модно сребристо бастунче и удряше с него по вкаменените статуи.
	— Какво искаш? — попита Данте.
	— Канех се да ти задам подобен въпрос. — Изисканият акцент от ролята му на графа по време на Каравала беше изчезнал и сега гласът му прозвуча грубо, хрипливо почти. Той ги измери с поглед, после обърна съвършено вчесаната си глава към Данте. — Мислех, че проявяваш интерес към другата сестра, пуританката.
	Инстинктивно, без да се замисли, Тела замахна и го удари през лицето.
	— Повече не споменавай сестра ми, ясно ли е?
	Армандо вдигна ръка към зачервената си буза.
	— Да ме беше предупредила преди час. Сестра ти удря по-силно и от теб.
	Тревога ускори пулса на Тела.
	— Говорил си с нея?
	— Тя, изглежда, не схваща докрай, че Каравалът е просто игра. Хубавка е, но не е особено умна.
	— Мери си приказките — предупреди го Данте, — или няма да ти се размине само с шамар през лицето.
	Зелените очи на Армандо светнаха. Той очевидно се забавляваше.
	— Явно наистина харесваш тази. Или Легендата ти е възложил да я обработиш, както Джулиан обработи сестра й?
	Тела щеше да го зашлеви отново, но Армандо вече отстъпваше назад.
	— Нека ти дам един съвет преди празненството тази вечер. Не повтаряй грешките на сестра си от последната игра. И няма смисъл да я чакаш. — На крачка от изхода Армандо добави: — Не се зарадва особено, като разбра, че не съм истинският й годеник. Когато ги оставих, двамата с Джулиан водеха доста разгорещен разговор. Едва ли ще й мине скоро.
	— Гаден, мръсен… — Тела избълва низ просташки ругатни към отдалечаващия се гръб на Армандо. Знаеше, че нищо не е каквото изглежда по време на Каравала, но беше убедена, че дори когато не играе роля, този тип е точно толкова гаден, колкото персонажите си. — Ще се моля ангелите да слязат от небето и да му отрежат езика.
	Данте погледна нагоре. Една звезда примигна и угасна.
	— Убеден съм, че мнозина ще ти бъдат благодарни — подхвърли той.
	Но Тела още беше бясна.
	— Не знам защо Легендата изобщо го е взел на работа.
	— Всяка добра история има нужда от злодей.
	— Да, но най-добрите злодеи са онези, които тайничко харесваш, а и баба винаги казваше, че Легендата е злодеят на Каравала.
	Данте се усмихна някак почти самодоволно.
	— Че какво друго да каже.
	— Да не твърдиш, че ме е лъгала?
	— Виж, има два вида хора. Едните искат Легендата, другите искат да бъдат Легендата. И ако не желаеш разни невинни момиченца да бягат от вкъщи и да го търсят, най-добре да им кажеш, че Легендата е чудовище. Което не е непременно и изцяло лъжа.
	Данте спря отново погледа си на Тела, тъмните му очи грейнаха, а устните му се кривнаха в предизвикателна усмивка.
	Негодникът я дразнеше. Или пък беше наистина Легендата и обичаше да говори колко обсебени са хората от него. Данте определено бе достатъчно красив и нагъл, за да бъде Легендата, но господарят на Каравала сигурно имаше по-важни неща за вършене в нощта на откриването и не би губил време да я тормози.
	Още една камбана пропя в далечината. Петнайсет минути до полунощ. Ако не тръгнеше моментално, Тела щеше да закъснее за срещата с „приятеля“.
	Или трябваше все пак да отиде при Скарлет? Не й се мислеше колко се е разстроила сестра й при новината, че Армандо — и не само той — я е измамил толкова жестоко по време на предишната игра. И то да го научи точно по този начин… Но „приятелят“ на Тела я беше предупредил, че няма да я чака, ако тя пропусне уговорения час.
	Не й беше приятна мисълта да изостави сестра си. Но Скарлет щеше да й прости, а същото не можеше да се каже за „приятеля“, ако тя закъснееше за срещата.
	— Колкото и приятна да е тази неочаквана среща — каза тя на Данте, — аз закъснявам за бал, а предполагам, че и ти си имаш работа.
	Хукна към изхода на градината, преди той да я е спрял, и скоро се озова в ярко осветения гараж, където един слуга й помогна да се качи в топазена карета, която още пазеше спомен за парфюма на последния си пътник.
	Данте се вмъкна след нея.
	— Би ли престанал да ми вървиш по петите?
	— Може би Армандо като никога е бил откровен и работата ми е да ти вървя по петите. — Данте се настани на седалката отсреща и дългите му крака запълниха пространството между тях.
	— Или пък си търсиш извинение да прекараш вечерта с мен — подхвърли Тела.
	Данте разтегна лице в усмивка и прокара бавно палец по долната си устна.
	— Не ми се ще да ти разбивам сърцето, но истината е, че аз възприемам момичетата така, както ти възприемаш балните рокли. Носят се само по веднъж.
	Ако можеше, Тела с радост би го изритала от каретата. Дори разглезеният благородник от предния ден би бил по-добра компания в момента. Вместо това го дари с най-сладката си усмивка.
	— Какво съвпадение. Аз възприемам младите мъже по същия начин.
	Данте задържа за миг погледа й, после се разсмя с онзи прекрасен басов смях, който караше стомаха й да се свива.
	Тела се извърна демонстративно към прозорчето, а каретата се издигна в тъмната нощ.
	Нямаше представа къде са се дянали звездите, но някъде между градината и каретата бяха изчезнали от небето, превръщайки го в тъмен океан. Черен като сажди и…
	Нощта проблесна.
	Миг по-късно светът избухна в сребро.
	Ако не гледаше през прозореца, сигурно щеше да пропусне завръщането на звездите. По-ярки отпреди, те танцуваха в нови съзвездия. Тела преброи десетина и повече, всички подредени в един и същи хипнотичен образ — слънце с вписана звезда и сълза, вписана в звездата. Символът на Каравала.


>	Първа нощ на Каравала
>>	11

	Чувала бе, че при друго представление Легендата променил цвета на небето. Но не бе очаквала, че е достатъчно могъщ да пренарежда звездите.
	Според легендите звездите не са просто далечни светлинни, а създания, по-стари и от орисиите, колкото вълшебни и опиващи, толкова страховити и могъщи. А Легендата незнайно как ги бе подчинил на каприза си.
	— Чудя се защо Легендата не прави такива неща с небето всяка нощ — каза Тела.
	— Сигурно би го правил, ако можеше. — Тонът на Данте бе делови, но Тела зърна някаква нова дълбочина в очите му, когато той погледна през прозореца на каретата. — Магията се захранва с време, кръв и чувства. Надеждите и мечтите на гостите и участниците в Каравала са отлично гориво и благодарение на тях магията на Легендата е най-силна по време на игрите. По план съзвездията трябва да се сменят всяка нощ. Тази нощ символите ще се появят над всички празненства и балове в града като знак за началото на Каравала, но утре съзвездието ще е само едно и ще насочва участниците към квартала, където са скрити следващите улики.
	Тела може и да не беше играла официално в Каравала досега, но знаеше принципите на играта. Първото и основно правило гласеше, че Каравалът е само игра. Провежда се нощем и в началото всички участници получават една и съща улика, която да ги насочи към следващите улики в това велико приключение, а някои от тях — и към наградата. По време на последния Каравал Скарлет трябваше да открие пет улики. Сигурно нещо подобно щеше да се случи и този път.
	Но най-напред Тела трябваше да открие своя „приятел“.
	Каретата се приземи тежко, а може би проблемът беше в сърцето на Тела, което заби учестено при поредния камбанен звън, оповестяващ полунощ.
	Извади злополучната монета от джоба си и я стисна в шепа с надеждата това да подскаже на „приятеля“, че е пристигнала в Идиличния замък навреме, пък макар и в последния момент.
	Стискаше монетата и се оглеждаше за „приятеля“. Само че нямаше представа как изглежда той. Виждаше единствено припукващи факли около замък на възвишение, замък сякаш излязъл от нечия болна фантазия. Ронещият се бял пясъчник грееше под съзвездията на Легендата, кипреше се с древните си бойници, изронените парапети и чудатите кули, полазени от червени рози с черни връхчета.
	Блестящата крепост сякаш бе родена от фантазиите на младо момиче, само дето защитният ров наоколо й беше пълен с вода, толкова тъмна, че не отразяваше звездите на Легендата. Тела реши, че или великолепието на замъка е плод на магия, или звездите са поредната илюзия от безкрайния арсенал на Легендата.
	Играта бе започнала само преди минута, а ето че Тела вече се питаше кое е истинско и кое не е.
	Погледна отново към водата с надежда да зърне „приятеля“ или поне лодка, с която да стигне до замъка. Уви, явно единственият начин да се стигне дотам беше по извит тесен мост, настлан с ромбоидни каменни плочи.
	— Годеникът си ли търсиш? — попита Данте.
	— Ти да не би да ревнуваш? — подкачи го Тела.
	— Просто се надявам да проявиш здрав разум — каза Данте. — Това е последният ти шанс да се откажеш. Нашият домакин трудно приема гости и още по-трудно ги пуска.
	— Значи е добре, че обичам предизвикателствата.
	— Е, поне по този въпрос сме на едно мнение — отбеляза Данте и намести решително ръката й в сгъвката на лакътя си, сякаш й даваше да разбере, че приема предизвикателството й.
	— Нали не обичаше да ходиш на бал с едно и също момиче два пъти? — подхвърли Тела и го погледна весело в очите.
	Данте се наведе към нея. Сурово пламъче блесна в тъмните му зеници, а топлите му устни докоснаха косата й и предизвикаха завист в други, предателски части на тялото й.
	— Така е. Освен когато работата ми не го изисква.
	„Копеленце надуто“ — ядоса се тя.
	Първата й реакция бе да се дръпне, но мостът наистина беше тесен и без перила. Точно като балкона, от който беше скочила по време на Каравала. Скокът, който я беше убил.
	Стисна силно ръката на Данте. Надяваше се той да разтълкува това като част от играта помежду им. Да не долови упорития страх, който сковаваше краката и дробовете й. Зададе му първия въпрос, за който се сети, с надежда да разсее мислите си.
	— Е, какво толкова иска от мен Легендата?
	— Не мога да ти кажа.
	— Но можеш да ми кажеш, че ти е възложил да ме следваш по петите, така ли?
	— Казах само, че _може би_ го е направил. Може пък ти да си права, че си търся извинение да прекарам вечерта с теб. Или смятам, че си излъгала сестра си за целувките ни в гората, и сега смятам да го докажа.
	Данте я стрелна с толкова покварена и помитаща усмивка, че сякаш мостът под краката й поддаде. Но самата тя не биваше да поддава. Твърде много бе заложено на карта тази нощ, а и Тела вече се бе целувала с него.
	— Дори да ти повярвам, което е малко вероятно, нека ти напомня, че имам годеник и не смятам да го мамя с други мъже.
	Великолепната усмивка на Данте угасна при споменаването на годеника й.
	Тела пък се ухили и го потупа по ръката. Наближаваха върха на моста и тя вече се чувстваше по-спокойна.
	„Да му се не знае“ — каза си тя. Дъхът й секна, уловен като птиче в гърлото й. Мостът се бе стеснил още и се бе изкатерил невъзможно високо, нямаше нито перила, нито предпазна мрежа, само безмилостната вода далече долу, която да я погълне, ако се спъне и падне. Опита се да направи още крачка напред, но главата й се въртеше непоносимо, очите й се замъгляваха.
	Тя ли си въобразяваше, или факлите около Идиличния замък наистина миришеха на сяра, сякаш самата Смърт ги беше разпалила да й напомни, че я държи под око постоянно и чака да я прибере при себе си?
	— Не мисли за това — предупреди я Данте.
	— Не се каня да скоча — каза Тела.
	— Не това имах предвид. — Устните му се долепиха до ухото й. — Вече не помня колко пъти съм умирал. И всеки път се боях, че повече няма да се върна, докато не разбрах, че именно страхът подхранва Смъртта. Точно както надеждите и мечтите подхранват силата на Легендата по време на Каравала.
	— Не ме е страх от смъртта — заяви Тела, а после сведе поглед и с ужас видя, че се е вкопчила в ръката на Данте по-здраво и отпреди.
	Той я потупа снизходително по ръката.
	Тела не беше сигурна в какво точно състезание участват двамата, но се зарече, че няма да му подари победата.
	— Просто не обичам клетки — обясни тя. — А това място прилича на огромен зандан.
	Той се засмя тихо. Не с богатия звук, който Тела помнеше от каретата. Незнайно защо й хрумна, че много скоро, още щом влязат в замъка, ще научи на какво се дължи доброто му настроение.


>>	12

	Тела си мислеше, че знае какво да очаква в Идиличния замък.
	И преди беше участвала в Каравала; всъщност целта на последната игра беше участниците да намерят именно нея. Звучеше вълнуващо, но през повечето време Тела беше скучала до смърт — стоеше затворена като принцеса от приказките и чакаше да я намерят. Е, беше се измъквала няколко пъти. Но да наднича иззад кулисите на Каравала и да наблюдава сестра си от сенките не беше същото като да участва пълноценно, да се потопи в декадентския свят на Легендата и да й вземат ума.
	Да й вземат ума не влизаше в плана й сега, разбира се. Минаваше полунощ и трябваше бързо да намери „приятеля“, преди той да си е тръгнал. Ала с всяка стъпка в замъка й ставаше все по-трудно да се придържа към плана. Импулсът да забрави защо е тук и просто да се потопи в играта беше почти непреодолим.
	Дори въздухът ухаеше на вълшебство. Имаше вкус на захаросани пеперудени крилца, уловени в паяжини от карамел, на пияни праскови, оваляни в късмет.
	Отново си помисли, че престолонаследникът едва ли е чак толкова лош, че слуховете за него сигурно са преувеличени, дело на хора, които му завиждат. Балът му приличаше на празненство, което самата тя би организирала. Макар че какво говореше това за нея или за домакина им, Тела нямаше представа.
	Стискаше упорито злополучната монета и се надяваше „приятелят“ още да е тук. Оглеждаше се трескаво за него, но виждаше и всичко останало — залата, хората, пъстрия хаос.
	Погледната от арковидния си вход, балната зала приличаше на сцена, завладяна от поредната оживяла орисия, събудила се за живот сред взривове на пух и пера във всички цветове на дъгата. Менажерията — тази карта символизираше началото на нова история или приключение.
	Мъже и жени, покрити с пера и с извити рогца на главите, висяха от тавана, въртяха се в пируети и правеха въздушни салта около плътни ивици коприна в златно и пурпурно, които се спускаха към пода като панделки. Под тях изпълнители в костюми от животинска кожа, пера или просто с изрисувана гола плът пълзяха и дебнеха като диви химери, избягали от друг свят. Някои приличаха на тигри с драконови криле, други на коне с разцепени опашки, на змии с лъвски гриви, на вълци с еленови рога, ръмжаха, зъбеха се и дори посягаха да оближат краката на гостите. На няколко ниски балкона голи до кръста мъже с ангелски крила люлееха ухилени двойки на гигантски люлки под балдахини от цветя и тръни.
	Данте изсумтя до нея.
	Добре де, може и да се беше зазяпала по мъжете, които приличаха на ангели или паднали звезди, с напразната надежда един от тях да е „приятелят“, когото търсеше. А и защо да не се наслади на гледката? Винаги си беше мечтала за празненства като това. Знаеше, че няма време за губене. Но очите й се напрягаха да зърнат всеки искрящ сантиметър, а устата й се напълни със слюнка не само заради храната, а заради самия бал. Заради драконовите криле, радостния смях, превъзбудените гости, които се оглеждаха трескаво, някои срамежливо, други гладни за зрелища. Всичко изглеждаше хем невинно, хем опасно, и Тела копнееше да се гмурне в изкусителното му вълшебство.
	На върха на стълбището в балната зала Тела вдигна поглед към Данте, който се бе лепнал за нея като сянка с острите крайчета на индиговите си татуировки, надничащи от реверите на опушено сивото му сако.
	— Защо не си облечен като еднорог или като леопард с пеперудени крила?
	Едва доловима усмивка раздвижи лицето му.
	— Дори заради Легендата не бих се облякъл като еднорог.
	— Но еднорозите са вълшебни и всички дами щяха да искат да те погалят.
	Сумтенето му този път прозвуча като сподавен смях.
	Тела се усмихна напук на всичко. Не харесваше Данте, но й беше приятно, че я намира за забавна. Както и че не проявява интерес към дамите, които току поглеждаха към него и май наистина искаха да го погалят, нищо че не беше маскиран като еднорог.
	— Поздравления! — Йован, една от най-дружелюбните актриси на Легендата, се спусна пред двама им като марионетка на сцена. Дебели въжета бяха прикрепени към тъмнокафявите й ръце и крака, така че момичето да не докосва пода. Сребърните звънчета по обувките й пееха игриво.
	Йован редовно играеше ролята на посрещан, но с това функциите й далеч не се изчерпваха. Често беше ходеща улика, дегизирана като приятелско лице, и насочваше гостите в правилната посока. Друг път използваше обичливата си усмивка да напомни на сащисаните участници, че това е само игра.
	За разлика от повечето изпълнители в залата тъмнокожото момиче не беше облечено като химера, а като Лудия шегаджия — още една орисия от тестето на съдбата.
	Маска с кръпки в ярки цветове скриваше наполовина лицето на Йован, а дясната половина на плаща й беше в същия десен. Другата му половина беше катраненочерна, точно като качулката, която засенчваше лявата страна на лицето й. Лудият шегаджия беше капризна карта и символизираше щастие, което не трае дълго.
	— Добре дошли! Добре дошли на Каравала, най-великолепното представление по суша и вода. Тук може да се срещнете лице в лице с орисия, да си откраднете парченца участ…
	— Да, добре — прекъсна я Тела. Искрено харесваше Йован. По време на предишната игра момичето неведнъж й беше помагало да се измъкне от лъскавия си затвор. Но точно сега не й се слушаше речта на девойката. Колкото и изкусителен да беше Каравалът, нямаше смисъл да се впуска в играта, ако сделката с „приятеля“ пропаднеше. Той беше единствената солидна връзка с майка й, а да я спаси беше по-важно от всичко. — Това вече съм го чувала. Направо ни дай първата улика.
	— Може би само си мислиш, че си го чувала — отвърна Йован и звънчетата по обувките й пропяха. — Поздравът е различен този път. — Изкашля се и започна да рецитира:
C>
	Каравалът се усеща фантазен, но през идните пет нощи ще бъде напълно реален.
	Елантин ни покани в своя град да спасим империята от най-големия й страх.
	Орисиите са заключени от векове, но сега всяка свободата си зове.
	Успеят ли, светът ще е различен, и да ги спреш, печелейки играта, е единственият отговор логичен.
	За тази цел уликите следвай до предмета тъмен, който ще ги прати в гроб бездънен.
	Намериш ли го. Легендата ще те дари с награда толкоз рядка, че да я назова сега не смея, нищо че е сладка.
C$
	Йован удари пети в края на рецитацията и звънчетата по пантофките й пропяха отново. После въжета я изтеглиха нагоре към ледената мъгла, която се кълбеше под тавана на залата. Някъде оттам към Данте и Тела падна червена карта с обгорени ръбове като опърлено перо на химера.
	Тела се наведе да я вземе. На картата беше изписано стихчето, което Йован им беше изрецитирала, дума по дума.
	— Това ли е? Няма нужда да подписвам договор с кръвта си или нещо друго? Като Скарлет в предната игра?
	— Всяко представление е различно. Когато сестра ти игра, всичко трябваше да изглежда по-опасно. Тогава беше само игра и търсехме този ефект.
	Тела изсумтя.
	— Ако се опитваш да ми кажеш, че този път е истинско, откажи се. Вече съм чувала речта как не трябвало да си губим ума по време на Каравала.
	— А тази нощ чу ли я? — тихо попита Данте и погали с пръсти цветята по роклята й.
	Тела сведе отново поглед към обгорената поздравителна картичка в ръката си. Данте беше прав — стихчето не съдържаше познатото предупреждение. Всъщност казваше точно обратното: „Каравалът се усеща фантазен, но през идните пет нощи ще бъде напълно реален“.
	Тела не се върза и за миг, но все пак вдигна очи към Данте и попита:
	— Щом играта е истинска, значи ли това, че и всичко между нас е истинско?
	— Ще трябва да бъдеш малко по-конкретна. — Данте откъсна едно листенце от роклята й и го потри между пръстите си, преди да я поведе надолу по стълбите.
	С други думи — не.
	Нищо между тях не беше истинско, защото Каравалът не беше истински. Хората обичаха Каравала, защото той бе оживяла фантазия, и без значение колко сложна и чудата ставаше играта, пак си оставаше просто игра. Игра, която нямаше да й вземе ума, и точка.
	Стигнали бяха края на стълбището. Тела стисна злополучната монета и отново огледа навалицата за човек, който може би прилича на дегизиран престъпник, с надежда да открие най-после „приятеля“ си. Започваше да се бои, че той вече си е тръгнал. Полунощ беше минало отдавна, а той я беше предупредил в писмото си, че няма да чака.
	Но Тела не беше готова да се откаже. Погледът й се плъзгаше по актьори на кокили, облечени в животински кожи, по изпълнители, дегизирани като лебеди с дълги зъби, които гребяха, седнали в големи чадъри на точки, по потоци от цветя, водещи към центъра на балната зала.
	— Онова там май няма да ти хареса.
	Тела се обърна и едва не заби нос в гърдите на Данте. Той отново стоеше плътно зад нея и беше толкова безобразно висок. Тела се вдигна на пръсти да проследи погледа му през залата — покрай някаква жена, която се боричкаше с върколак, и млад господин, който хвърляше пръчка на красива полутигрица… чак до гигантската сребриста клетка в центъра на балната зала.
	Тела се вкамени.
	Зърнала бе дебелите железни решетки още на влизане, но чак сега си даде сметка, че целият дансинг е затворен в клетката. Хората, които танцуваха вътре, приличаха на животни в плен. Раменете й потръпнаха. Вече разбираше защо на Данте му е било толкова забавно на идване.
	— Твърдението, че мразиш клетките, май не е било шега, а? — каза той.
	— Че кой обича клетки? — Макар че, като гледаше, май половината гости на бала ги обичаха. — Какви глупаци — продължи тя. — Та това е Каравалът. Нима не разбират, че Легендата може да е замислил клетката като капан? Влизат вътре уж да танцуват, а после става ясно, че няма да получат първата улика, освен ако един от тях не се съгласи да остане в клетката завинаги.
	Пак онзи басов смях.
	— Това ли прави Легендата според теб?
	— Ами последния път се опита да ме затвори в клетка на онзи ужасен балкон.
	— От който ти се измъкваше редовно. Ако бе искал да те държи в плен, това нямаше да се случи, повярвай ми.
	— Може пък аз да съм изключително добра в измъкването.
	— Или само си мислиш, че е така. — Докосна с пръсти тила й, съвсем леко и само за миг, но допирът отприщи лавина от ярки спомени за ръцете му от онази паметна нощ в гората.
	Беше я оставил да си тръгне. Престорил се бе, че не проявява интерес, но все пак я беше намерил скоро след това, подкачил я бе за ругатните й и бе така добър да й върне монетата, без да се заяжда твърде много.
	— Хм — каза замислено Тела. — Ако не те мразех, компанията ти сигурно щеше да ми е приятна.
	Усмивката на Данте изчезна изведнъж.
	— Трябва да се махнем оттук.
	— Какво…
	Стисна я за ръката, по-бързо и по-силно от всякога. Всичко се случи за миг, толкова внезапно, че Тела не забеляза кога погледът му се е преместил. Данте вече не гледаше към нея. Присвил бе очи към нещо… или някого… зад гърба й.
	— Опитваш се да избягаш с годеницата ми?
	Думите, бавни и надменни, се плъзнаха по голия гръб на Тела, хладни и излъскани като прясно наточен меч.
	Престолонаследникът.


>>	13

	— Това се казва изненада.
	Искрено веселие подпали очи, сребристосини и ослепителни като морски прибой, засенчени от неукротена коса, толкова златна, че монети да изковеш от нея.
	— Ти… — изграчи Тела и забрави да си поеме въздух. Момчето от небесната карета — същият нахален млад благородник, който беше заплашил да я изрита и беше пуснал нахапаната си ябълка върху пантофките й — я стрелна с пакостлива усмивка.
	— Викай ми Джакс.
	А после с жест несравнимо по-кавалерски от поведението му предната вечер той хвана свободната й ръка и докосна с устни кокалчетата й. Тънките му устни бяха меки и студени. Хладни тръпки полазиха по ръката на Тела чак до рамото, когато младият мъж прошепна, преди да е вдигнал глава:
	— Не вярвах, че ще събереш смелост да облечеш роклята.
	— Не е редно такава хубава рокля да виси на закачалката — отвърна уж лекомислено тя, за да скрие паниката си. Престолонаследникът я беше намерил прекалено бързо. Всъщност се бе надявала изобщо да не я намери. Наистина ли беше невъзпитаният младеж от каретата? Та той изобщо не отговаряше на представата й за наследника на Елантин.
	Ако можеше да се вярва на слуховете, престолонаследникът би трябвало да е безмилостен и енергичен, а този младок с кръвясали очи и рошава коса беше просто нахален и мързелив. Белите му бричове бяха чисти, но кафявите кожени ботуши бяха по-подходящи за конюшня, отколкото за бал. Фрак не носеше, а бронзовото му шалче беше вързано накриво върху светла риза, която имаше спешна нужда от гладене.
	Значи или слуховете лъжеха, или Джакс нарочно се правеше на безпардонен ленивец, когато му е изгодно. Златната коса падаше върху очите му, но това не му попречи да изгледа Тела отвисоко и със самочувствието на император.
	— Ще танцуваме ли? — попита.
	Данте се изкашля и дръпна Тела към себе си.
	Джакс изкриви устни в подобие на усмивка, повече хищническа, отколкото дружелюбна.
	— Нали не се опитваш да ми отнемеш годеницата на собствения ми бал?
	Данте стисна по-силно ръката й.
	— Всъщност…
	— Не му обръщай внимание, той просто ревнува — намеси се Тела, преди Данте да е направил някоя глупост в пристъп на благородство, например да признае, че цялата тази неразбория е негово дело. Макар да не разбираше защо защитава човека, отговорен поне отчасти за неприятностите й. И имаше ли изобщо Данте нужда от нейната защита? Или пък просто искаше да докаже, че тя не се нуждае от неговата?
	Така или иначе, Тела издърпа ръката си от хватката му.
	Данте стисна челюсти толкова силно, че Тела чу как зъбите му изскърцаха. Но не го погледна повече. Щеше да се справи и сама.
	Протегна ръка на Джакс.
	Той прокара пръст по хищническата си усмивка и не посегна да поеме протегнатата й ръка.
	Вместо това я прегърна през кръста. Дланта му, студена и силна, я придърпа скандално близо до него.
	Джакс я поведе през потната навалица. Тела можеше да се закълне, че този път Данте изръмжа.
	Беше привлякла известно внимание, когато се появи с Данте на върха на стълбището, но сега всичко живо гледаше към небрежно облечения престолонаследник, който я водеше с ръка около кръста й покрай фонтани с греховен алкохол и гости, които флиртуваха с изпълнители, маскирани като леопарди и лисици с пухкави опашки.
	— Мислех, че ще се опиташ да избягаш — каза той.
	— Защо да бягам?
	— Защото — прошепна Джакс в косата й, всяка дума бе бавна и ленива като леките милувки на пръстите му по извивката на талията й — едва ли си останала с добро впечатление от първата ни среща, а вече несъмнено си чула слуховете, че съм бездушен психопат, готов на всичко, за да докопа короната.
	— Казваш, че слуховете лъжат?
	— Ако не лъжеха, вече щеше да си мъртва. — Устните му все така бяха притиснати в косата й. Погледнат отстрани, Джакс сигурно приличаше на страстен ухажор, който се движи по самата граница на приличието и съзнателно се опитва да породи нови слухове. Тела не се беше замисляла сериозно какво ще стане, ако наследникът на Елантин я открие, но определено не беше очаквала това. — Ако бях убиец, дали щях да те пощадя, след като си се представила за моя годеница, за да се вмъкнеш в двореца?
	— Ако се опитваш да ми кажеш, че няма да ми отмъстиш за малката измама, значи по-добре е всеки да си върви по пътя. Истината е, че имам среща с друг.
	Усети как устните му се извиват надолу в гримаса.
	— Разочарован съм, Донатела. Мислех, че съм твой _приятел_. А ти не само че закъсня, а сега се опитваш и да избягаш. — Думите прозвучаха остро в контраст с ленивия му тон допреди миг, и стомахът й се сви на топка. — Дали защото не ми носиш уговореното? — погледна я от горе надолу с усмивка, която можеше да разплаче и ангел.
	„Триста дяволи“ — изруга наум тя.
	Всичките й планове и надежди отиваха на вятъра. Тела се опита да запази самообладание или поне да диша.
	Не беше възможно Джакс да е нейният „приятел“. Не беше възможно вече повече от година да си е писала с престолонаследника на Меридианната империя.
	Спъна се, но той я прихвана по-здраво през кръста и я притегли още по-плътно към себе си. Трябваше да е някаква грешка. Кореспондентът й би трябвало да е долен престъпник, който търгува с тайни, а не непредсказуем и кръвожаден претендент за трона, който, ако можеше да се съди по тона му, не изглеждаше склонен да й прости за провала.
	Тела понечи да го отблъсне.
	Напразно. Джакс я държеше здраво, явно бе по-силен, отколкото изглеждаше.
	— Защо продължаваш да ме разочароваш? — Притискаше я към себе си, сякаш наистина бяха сгодени, и я водеше право към гигантската клетка в средата на залата. Иронията не й убягна. Беше се свързала с него с надеждата да се измъкне от затвора на бащиния си остров, а сега Джакс я водеше към нови решетки.
	Изплашени сини листенца се отрониха от полите й. Сърцето й се блъскаше в гърдите и крещеше, че трябва да избяга при първия удобен случай. Но избягаше ли от Джакс, кой щеше да й помогне да открие майка си и да я спаси? Започваше да се отчайва. Сърцето й гърмеше в ушите и заглушаваше танцовата музика.
	Но още имаше надежда.
	Да, Джакс щеше да наследи трона, а заедно с него богатство и власт, каквито Тела не можеше да си представи. Но при всичките привилегии и влияние, които вървяха в комплект с престола на Меридианната империя, явно имаше неща — като истинското име на Легендата, — които оставаха непостижими за него, иначе изобщо не би се съгласил да й помогне. Просто трябваше да го убеди, че още може да му бъде полезна.
	Тела издиша дълбоко и го хвана решително за ръката. Използва изненадата му да го дръпне зад триетажен фонтан, от който се изливаше алена течност с аромат на вино. Отдалече сигурно приличаха на двама влюбени, които нямат търпение да се прегърнат, ала Тела се чувстваше като човек, който върви по тънко въже над пропаст.
	— Съжалявам — каза тя веднага щом останаха сами. Не смееше да го погледне в очите. Повтаряше си, че просто играе роля, но истината беше друга. Този беше от редките моменти на непресторен страх в живота й. — Не предполагах, че ти си приятелят ми, и затова се паникьосах. Благодарна съм ти за всичко. Не исках да те разочаровам.
	Преглътна и вдигна към него очи, големи и умоляващи. Дори Джакс да беше способен на съчувствие, не пролича по нищо. И снежните бури бяха по-топли от погледа му.
	— Търся те още откакто пристигнах — продължи бързо Тела. — Още не разполагам с името на Легендата, но до края на седмицата би трябвало да…
	Прекъсна я нечий завален говор. Друга двойка изникна със залитане край фонтана, до който стояха.
	След няма и миг Тела се озова с опрян в една релефна колона гръб, а Джакс се притисна в нея — представление за неканената компания.
	Тя затвори очи.
	Устата му се плъзна към шията й, хладните му устни я отблъснаха с тих шепот:
	— И преди съм чувал обещания като твоето, и те до едно бяха лъжа.
	— Кълна се, че ти казвам истината — увери го тя.
	— Не знам дали мога да ти вярвам, а и името на Легендата вече няма да е достатъчно.
	Усещаше осезаемо дъха му по кожата си, все по-високо, към линията на челюстта.
	Тела отвори очи и вдиша рязко.
	Погледът му я изпиваше жадно. Тя знаеше, че просто играят роля заради неканената публика в лицето на пияната двойка, но внезапно си представи как устата на Джакс се разтваря широко да я ухапе, да впие зъби в нея както в бялата ябълка от предната вечер.
	И тогава, почти толкова бързо, колкото я бе притиснал в колоната, той се отдръпна. Пияната двойка се беше омела нанякъде.
	Джакс все така не отделяше поглед от лицето й, наблюдаваше с присвити очи растящото й неудобство, било защото го намираше за забавно, било с неодобрение.
	— Харесваш ми, Донатела, затова ще ти дам още един шанс. Но понеже не ми осигури необходимата информация, ще променя условията на споразумението ни. Ако изпълниш и двете си задачи, тогава и само тогава ще си помисля дали да те събера с майка ти.
	— Значи знаеш къде е тя?
	Ноздрите му се разшириха.
	— Смееш да се съмняваш в мен, при положение че _ти_ не спази даденото обещание? Ако ми беше осигурила името на Легендата, вече щяхте да сте заедно. Имаш време до края на тази песен да решиш.
	Песента почти беше свършила. Инструментите бяха замлъкнали, с изключение на виолончелото, което изпълняваше финалния акорд.
	— Кажи ми какво искаш — каза Тела.
	Устните му потрепнаха едва доловимо.
	— Две неща. Положих много усилия да стигна дотук, но слухът, че съм сгоден за теб, създава проблем. Разпространява се бързо. Ако се разбере, че е лъжа, хората, предвид репутацията ми, ще очакват от мен да те убия. Ако не го направя, ще изглеждам слаб и тогава мен ще убият.
	— И какво предлагаш?
	— Според мълвата въпросното предложение вече е направено.
	— Предлагаш ми да се омъжа за теб?
	Той се засмя.
	— Не. — Но за миг кривна глава, сякаш обмисляше идеята. — Нямам желание да се женя за теб. Но искам да се преструваш на моя годеница до края на Каравала. След това ще кажем, че годежът ни е бил част от играта, и всеки ще си продължи по своя път.
	Нямаше причина да не се съгласи. Тела и преди се беше преструвала на сгодена. Ала нещо в тази сделка я тревожеше. Все едно да сключиш сделка с някого от изпълнителите на Легендата. Със сигурност нямаше да е толкова просто, колкото го описваше Джакс. Като че премълчаваше нещо.
	— Искаш още нещо от мен, нали? — попита тя.
	— Първо трябва да проверя дали тази задача ти е по силите. Ако успееш да убедиш всички на този бал, че с теб сме влюбени до ушите, ще ти кажа и второто нещо, което искам. — Хвана я за ръцете и меките му кожени ръкавици обгърнаха решително голите й пръсти. — Да видим дали ставаш за актриса. — Усмихна се и трапчинките му й намигнаха весело, по момчешки. Но Тела вече бе установила колко бързо и лесно Джакс сменя настроенията си, и продължи да мисли за това, докато той я водеше към клетката с танцуващите.
	Още крехки венчелистчета се отрониха от роклята й.
	Тя вдиша дълбоко и на пресекулки. Нямаше представа какво ще прави, ако Джакс сметне, че не се е справила със задачата си, нито как да убеди цяла зала с хора, че двамата са влюбени.
	Дебелите решетки миришеха на метал и кралска амбиция. Въздухът беше толкова гъст, че почти не ставаше за дишане, наситен с телесна топлина, парфюми и прошепнати съблазни. Джакс я стисна още по-силно, докато влизаха вътре. Може би самият той обичаше клетки или просто искаше да е сигурен, че Тела няма да побегне.
	В клетката имаше страшно много хора. Непоканени дами и по някоя двойка седяха на обсипани със сатенени възглавнички пейки по краищата, а на дансинга от зелен мрамор се въртяха рокли и фракове като цветя, разпилени от вятъра.
	Тела зърна няколко познати лица.
	Каспар, който се бе превъплътил в Легендата при последната игра, както и в ролята на нейния годеник. Облечен в кафеникав костюм с червеникавите оттенъци на лисича козина, той шепнеше нещо на ухото на млад красавец, който най-вероятно нямаше представа, че Каспар е актьор. Току зад него, облегнат на дебела възглавница, Найджъл вземаше страха на благородниците с татуировките по тялото си.
	Армандо също беше тук. На ръката му висеше захласната девойка в алена рокля и с лакирани в червено нокти. Ала вместо да се радва на вниманието й, Армандо не отделяше изумрудения си поглед от Тела. При това не я гледаше с познатото пренебрежение, а сякаш появата й е първото наистина интересно нещо тази нощ.
	И не само той зяпаше.
	Джакс вече не беше единственият център на внимание. Тела можеше да се закълне, че всички са приковали гримираните си очи в нея. Тя обичаше да събира погледите, но толкова много внимание май й идваше в повече. Претъпканата клетка сякаш изведнъж се смали. Светлината, допреди миг с празничния цвят на уиски, внезапно потъмня до неприятни сливови оттенъци. Най-осезаеми бяха погледите на жените, които се задържаха върху разбърканите й къдрици и голия гръб на роклята й. Шепнеха си с вдигнати вежди и Тела се досещаше какво говорят, нищо че не чуваше думите им. Малко неща са по-жестоки от коментарите на критично настроени дами.
	Три момичета на нейната възраст дотолкова се поддадоха на завистта си, че понечиха да я спънат, когато мина край тях.
	— Успокой се — прошепна й Джакс. — Никого няма да убедим, че сме сгодени, ако постоянно се оглеждаш, все едно нямаш търпение да се махнеш оттук.
	— В клетка сме. — Тела вдигна глава към гъстите решетки отгоре и железните полилеи, украсени с гирлянди в синьо и бяло, които се люшкаха, сякаш и те искаха да избягат.
	— Не гледай към решетките. Искам хубавите ти очи да гледат мен. — Джакс я хвана за брадичката. Пръстите му бяха студени дори през ръкавиците. Прошепнатите думи и знойните разговори наоколо им се смесваха с по-меките звуци на леещ се алкохол, приглушен смях и животинско ръмжене. Ала когато Джакс заговори отново, Тела чу само мелодичния звук на шепнещия му глас: — Знам, че не само клетката те плаши, скъпа.
	— Ти май не страдаш от ниско самочувствие.
	— Така ли? — Ръката му се плъзна от брадичката към шията й, меката обработена кожа се спря върху пулсиращата артерия. Погали я съвсем леко, но достатъчно, за да препусне страхливото й сърце. — Успокой се — повтори той. — Не мисли за нищо друго, освен че си най-облазяваната жена в тази зала. Всички тук си мечтаят да са на твое място.
	— О, да, определено нямаш проблеми със самочувствието.
	Смехът му се оказа неочаквано обезоръжаващ.
	— Тогава си повтаряй, че всички искат да са на мое място и да танцуват с теб.
	После, с широка усмивка, която сигурно бе откраднал от дявола, Джакс я прихвана през кръста и я завъртя на дансинга.
	За човек, който уж толкова държи на репутацията си, Джакс демонстрираше изненадващо безразличие към чувствата на околните — танцът вече бе започнал и гостите танцуваха по двойки, но той се вряза между тях безогледно. Ала бе най-умелият танцьор, когото Тела познаваше.
	Всяко негово движение беше грациозно, без да е заучено, и в такт с думите, които той шепнеше в ухото й.
	— Има само един начин да изиграеш успешно заблуда като тази. Трябва да забравиш, че е преструвка. Заиграваш се с лъжата, докато тя ти стане толкова близка, че да я почувстваш като истина. Не си повтаряй, че се преструваме на сгодени, повтаряй си, че те обичам. Че те искам повече от всичко. — Притегли я още по-близо, плъзна ръка към врата й и се заигра с панделката около шията й. — Ако убедиш себе си, че е вярно, ще ти повярват и другите.
	Завъртя я отново по дансинга, а от тавана на клетката се спуснаха дебели червени панделки, последвани от облечени в пернати костюми акробати, които хвърляха шепи лунен прах и брокат. Целият свят се превърна в магия, а Тела и Джакс се въртяха ли, въртяха сред спирали от златен прах и омара, венчелистчета и галещи пръсти в косата. И за миг Тела позволи на въображението си да се гмурне в опасната фантазия, която Джакс току-що й беше нарисувал.
	Спомни си първата им среща. Решила бе, че е нахален и ужасен, но и шеметно красив. Ако не се беше държал толкова отвратително, сигурно би се зачудила дали устните му имат вкуса на бялата ябълка, или на нещо малко по-опасно. А после, заради общата им измама, Тела си представи, че и той е почувствал същото привличане, и че още от пръв поглед, там, в небесната карета, е разбрал, че я желае повече от всяка друга жена на света.
	И че целта на този танц не е да спечели трона, като поддържа репутацията си на безмилостен убиец, а да спечели нея.
	Точно затова й бе подарил великолепната рокля.
	Затова танцуваше с нея сега.
	Тела си представи, че любовта е място, което би искала да посети, и изпробва закачлив поглед.
	Джакс я заслепи с широка крива усмивка.
	— Сигурен бях, че ще се справиш. — Опря устни в ухото й и го целуна нежно по връхчето, леко като шепот. Сетне устните му се смъкнаха надолу и нещо изпърха в стомаха на Тела. Втората целувка беше по-осезаема и се задържа малко по-дълго, на нежното място под ухото й. Тела заби нокти в гърба му.


	Музиката стана сякаш по-силна, цигулки танцуваха с арфи и виолончела в ритъма на покварена рапсодия, ритъм, способен да отнесе Тела към друго място и време.
	Всички в клетката продължаваха да ги зяпат с нескрит интерес. Очи ги следяха жадно и устни се кривяха презрително, а устните на Джакс все така танцуваха смело по кожата на Тела в ритъма на валса.
	— Дали да не им дадем нещо, което наистина си струва клюките… — Бръсна с кокалчета гърлото й и тя вдигна поглед към него. — Освен ако все още не се боиш от мен.
	Тела го удостои с дива усмивка, макар сърцето й да препускаше в гърдите.
	— Никога не съм се бояла от теб.
	— Смееш ли да го докажеш? — Светлите му очи се смъкнаха към устните й.
	Дали смее?
	Кръвта във вените й се сгорещи.
	Тела не се замисляше особено, преди да целуне някое момче. Целувките просто се случваха, момчешките устни се озоваваха върху нейните или нейните върху момчешките, после се включваха езиците, а момчето шареше с ръце по тялото й. Но някак не й се вярваше, че да целуне Джакс ще е същото. Имаше чувството, че опитните му ръце ще знаят съвсем точно какво да правят, къде да я докоснат и колко да натиснат. А устните му… Просто не знаеше какво да очаква. Досега я бяха докосвали закачливо, като на шега, но дали истинската целувка щеше да е нежна, или агресивна… Беше без значение всъщност, защото и двата варианта караха сърцето й да препуска.
	Джакс я погали по бузата и я завъртя в още един кръг.
	— Помогни ми да ги убедим — прошепна той.
	Тела не разбираше защо се колебае.
	„Та това е само една целувка“ — каза си.
	А и любопитството й бе станало непоносимо. Един ден този мъж щеше да стане император, а днес искаше да я целуне пред очите на най-важните персони в империята.
	Тела плъзна ръка към врата му. Кожата му беше по-студена от нейната, ала тръпнеше под пръстите й. Явно демонстративното му хладнокръвие беше поне отчасти преструвка.
	— Май сега ти си нервният — подкачи го Тела.
	— Просто се чудех дали мнението ти за мен ще се промени след това. — И устата му превзе нейната. Имаше вкус на изящни кошмари и откраднати мечти, криле на паднали ангели и бутилирана лунна светлина. Тела с мъка сподави стона си, когато езикът му се вмъкна между зъбите й.
	Джакс се притисна към нея с всеки свой твърд сантиметър. Пръстите му се заровиха до болка в косата й. Нейните ръце си намериха път под ризата му и откриха твърдите мускули на кръста му. Беше от онези целувки, които хората си разменят зад заключени врати и в тъмни улички, а не на ярко осветен дансинг под погледа на имперския елит. Ала Джакс май не даваше и пет пари.
	Пръстите му се мушнаха под панделката около врата й и притеглиха още по-близо главата й към неговата. И устните й, които той вкусваше и изпиваше, сякаш току-що е намерил нещо, което е смятал за изгубено. Сетне Джакс плъзна ръце под тънките презрамки, обшити със скъпоценни камъчета, които се кръстосваха на голия й гръб. Явно бе свалил междувременно ръкавиците си, защото ръцете му се усещаха ледени върху сгорещената й кожа. Галеха, мачкаха и искаха своето по начин, който не се връзваше с представата на Тела за актьорска игра.
	Тя изскимтя.
	Той простена.
	Беше целувка, в която да живееш. Целувка, за която си струва да умреш…
	Триста дяволи.
	_Целувка, за която си струва да умреш._ Само един мъж в историята на империята се целуваше по този…
	Джакс я ухапа, острите му зъби потънаха в устната й до кръв.
	Тела се дръпна рязко, избута го с ръка на гърдите му. Не усети биене на сърце.
	По дяволите. Какво беше направила?
	Джакс сякаш грееше целият. Кожата му беше светла, да, но сега излъчваше неестествена светлина.
	Панделката от шията й висеше от пръстите му като някаква награда, а кръвта от ухапаната й устна се беше стекла в ъгълчето на тясната му уста.
	Тела всеки миг щеше да повърне.
	— Какво ми направи? — прошепна тя.
	Джакс дишаше тежко, също като нея. Треска палеше очите му, но в гласа му прозвуча познатата леност, граничеща с безразличие.
	— Недей да правиш сцена точно сега, любов моя.
	— Май е твърде късно за сцени. — Искаше й се да го нарече с истинското му име, Принца на сърцата, но още не беше готова да го изрече на глас.
	Трапчинките се появиха отново, някак многозначителни този път, сякаш той знаеше точно за какво си мисли тя.
	Тела зачака.
	Чакаше Джакс да й каже, че греши. Да я успокои, че целувката му няма да я убие. Да й каже, че не бива да вярва на небивалици. Че само глупаво момиче би го взело за отдавна изгубена орисия, възкресена за живот. Чакаше го да отрече, че е Принцът на сърцата.
	Но вместо това той облиза кръвта от ъгълчето на устата си.
	— Трябваше да ми донесеш името на Легендата.


>>	14

	За миг Тела спря да диша, а с нея и целият свят. Всички на дансинга и край него сякаш се вкамениха, лицата им застинаха в разкривени гримаси на потрес. Чуваше се само шумоленето на броката, който продължаваше да се сипе от тавана.
	Принцът на сърцата, орисията, прочута със смъртоносните си целувки, която я бе преследвала в сънищата и кошмарите й и я бе обрекла на несподелена любов от мига, когато Тела бе изтеглила картата от майчиното си тесте на съдбата, явно не беше само легенда. Беше истински и стоеше пред нея. Светлата му кожа грееше така неестествено, че всички присъстващи биха разбрали какъв е, ако не се бяха вкаменили така внезапно.
	Той не беше докрай човек, а може би не изобщо. Беше нещо друго, нещо магическо, нещо нередно. Орисия.
	А тя го беше целунала.
	— Не очаквах да се изненадаш толкова. Монетата, която ти изпратих, би трябвало да ти подскаже кой съм.
	Той посегна и приглади една от къдриците й с неочаквана нежност. Идеше й да се разкрещи, да побеснее, да го удари по окървавената уста, но явно и тя, заедно с цялата зала, бе попаднала под заклинанието му.
	— Какво им направи, на всички?
	— Спрях сърцата им. Все едно слагаш времето на пауза. Няма да трае дълго, за разлика от онова, което направих на твоето — каза той с бегла усмивка и сведе поглед към гърдите й.
	Тела си пое въздух едва-едва, на повече от това явно не беше способна. Докато танцуваха, сърцето й препускаше, кръвта й кипеше сгорещена. Сега обаче сърцето й се задъхваше в гърдите, не й стигаше въздух, цялото й тяло беше като бледо ехо.
	— Ще умра ли?
	— Още не.
	Коленете й се подгънаха.
	Джакс се ухили до уши.
	— Всичко това е толкова забавно, наистина. Чак не ми се иска да ти кажа, че все още има начин да се спасиш.
	— Дай ми второто нещо, което искам от теб.
	— Какво е то? — изсъска Тела.
	Той дръпна ръка от косата й и я погледна отново в очите. Преди очите му й се бяха сторили сребристосини, но сега бяха целите сребро, грейнали в наслада от нарастващия й страх.
	— Искам не само името на Легендата, а и самия него. Искам да спечелиш играта и да ми го дадеш.
	После, преди Тела да се е опомнила, моментът отмина внезапно и звуци заляха отново балната зала. Можеше да се закълне, че никога не е чувала толкова силен шепот, прикрит зад фалшиви усмивки, уж никой не е останал скандализиран от неприличното поведение на Джакс и Тела. Макар че имаше един, който определено не криеше чувствата си. Данте.
	Стомахът на Тела се сви съвсем.
	Данте стоеше уж спокойно при входа на клетката, подпрял се с лакът на един от дебелите железни пръти, но стиснатите зъби, присвитите очи и презрителната извивка на устните го издаваха. Беше бесен.
	Това не би трябвало да я ядосва. А той не би трябвало да е бесен, задето се е целунала с Джакс, тъй като вината за тази каша беше отчасти негова. Освен ако не играеше роля, което би обяснило нещата. Сигурно му бяха възложили да се прави на влюбен в нея по време на Каравала.
	Джакс проследи погледа й и се напрегна видимо.
	— Този май още те мисли за своя. — Светлата му кожа грейна малко по-силно. Той прокара палец по брадичката си, сякаш току-що му е хрумнала ужас на идея.
	— Той няма нищо общо. Данте е от актьорите на Легендата — изсъска Тела. — Просто играе роля. Дори не ме _харесва_.
	— Не ми изглежда така. — Джакс допря студените си устни до челото й в неприятно подобие на целувка и продължи: — Не давам втори шанс никому, но за теб ще направя изключение. Говорех сериозно, когато казах, че искам тази заблуда да изглежда убедителна. Ако някой разбере, че годежът ни е фалшив, или се досети кой съм и каква е договорката ни, последствията ще са крайно неприятни. Да вземем например онзи твой татуиран приятел. — Погледна отново към Данте. — Казваш, че е от актьорите на Легендата, значи няма как да го убия тази седмица. Но открие ли истината, лесно ще му видя сметката след края на играта.
	— Не! — викна Тела, точно когато Джакс повиши глас да я надвика.
	— Понеже така или иначе привлякох вниманието ви — обяви на всеослушание той, — моментът е, струва ми се, подходящ да споделя с всички вас една чудесна новина. — Сякаш по команда, досущ марионетки в добре отрепетиран танц, гостите на бала завъртяха фризираните си глави към него. — Както знаете, предишната ми годеница Алесандра почина в края на миналата година. Смъртта й беше непрежалима загуба за империята и лично за мен. Но както виждате, намерих друга, която обожавам и която, надявам се, ще обикнете и вие. Представям ви новата ми годеница Донатела.
	Залата избухна в аплодисменти, а от тавана се посипа нова доза брокат и лъскави хартиени звезди.
	Уви, в очите на Тела всичко това приличаше на пепел.
	Изви устни в усмивка за тълпата, усмивка фалшива и горчива на вкус.
	— Мразя те — прошепна тя.
	— Защо? Нима постъпвам непочтено? — промърмори Джакс. — Дадох ти каквото поиска и сега само си искам дължимото.
	— Хей, вижте! — извика някой. — Звездите! Те са първата улика.
	В балната зала се възцари истински хаос. Не всички падащи звезди бяха улики, повечето бяха само посипани с брокат, който бързо изпълни клетката с трептящи облаци.
	Истинското начало на Каравала беше поставено. Докато гостите се блъскаха да докопат повече от падащите звезди, Тела си мислеше колко пъти двете със Скарлет си бяха мечтали за Каравала, за Легендата. Сега Тела трябваше да спечели играта, иначе никога нямаше да мечтае отново. А същата участ вероятно заплашваше и сестра й. Обещала бе на Скарлет да внимава, а вече бе нарушила обещанието си.
	Джакс кривна нагоре едното ъгълче на отровната си уста.
	— Вземи си и ти една звезда, любима.
	— Престани да ме наричаш…
	— Внимавай, скъпа — прекъсна я той и опря решително два пръста до наранената й устна. — Нали не искаш да унищожиш красивата измама, която създадохме току-що? А сега — добави сладко той, — целуни пръстите ми, защото хората все още ни гледат.
	Вместо да ги целуне, Тела ги захапа. Имаха вкус на скреж и провалени желания.
	Очакваше Джакс да се дръпне, лицето му да се зачерви и думите му да станат грозни и гневни. Вместо това той вкара още по-дълбоко пръстите си в устата й, притисна ги към зъбите и езика й. В неземните му очи просветна нещо много зло, а стомахът на Тела натежа като олово.
	— Този път ще си затворя очите, но ще е за последно. — Извади пръстите си от устата й и докосна леко мястото, където я беше ухапал. — Ако не спечелиш Каравала и не ми доведеш Легендата преди Елантинин ден, ще научиш от първа ръка колко смъртоносни са целувките ми.


	Преди онази прокълната нощ Тела обичаше броката. Като малка често отмъкваше шишенца с брокат от магазините с надеждата, че в някое от тях има истински прах от звездите, вълшебен прах, който ще сбъдне всичките й желания или ще превръща камъчета в диаманти. Но никое от откраднатите шишенца не беше омагьосано. Брокатът в балната зала също не беше звезден прах, а просто стрито стъкло. Докато камбаните пропеят три след полунощ и двамата с Джакс се качат в небесната карета, стритото стъкло бе загубило блясъка си и се бе превърнало в сивкав прах, полепнал по ръцете на Тела и по полите на роклята й там, където преди бе имало цветя.
	„Трябваше да ми донесеш името на Легендата.“
	Откакто напуснаха злополучния му замък, Джакс не й беше казал и дума. Седна срещу нея, образ и подобие на ленивия благородник отпреди, и посегна да разхлаби бронзовото си шалче като човек, който току-що е приключил със списък от досадни задачи — _да отиде на бал, да потанцува, да направи заклинание на Тела с отровните си устни_.
	— Май вече се страхуваш от мен, като гледам — подхвърли мързеливо той.
	— Бъркаш отвращението със страх. Ти си мръсно чудовище. — А му беше имала доверие. — Измами ме.
	— Би ли предпочела целувката ми да те убие на място?
	— Да.
	Устните му се извиха надолу, но в очите му нямаше и следа от тъга. Сигурно не беше способен да изпита тъга, така както не беше способен и на любов.
	„… сърцето му спряло да бие отдавна. Само заради един човек щяло да забие отново. Заради единствената му истинска любов. Казват, че целувката му е смъртоносна за всички, освен за нея, неговата единствена слабост.“
	О, как й се искаше тя да е слабото му място. Какво не би дала да го унищожи.
	Смяташе, че знае какво виждат в нея хората от пръв поглед. Медено русите й къдрици, момичешката усмивка, хубавите рокли и нескритото желание да се забавлява я превръщаха в поредното глупаво момиче. Тела имаше много недостатъци, да, но никак не беше глупава, безполезна или каквито там други етикети обичаха да лепят хората на младите момичета само защото са млади и са момичета. Всъщност точно оттам Тела черпеше силата си.
	Беше смела. Беше дръзка. Беше умна. И щеше да победи в тази сложна игра, без значение каква е цената.
	— Ако ми беше донесла името на Легендата — каза Джакс, — нещата щяха да се развият различно.
	— Ако това е вярно, защо изведнъж реши, че само името няма да ти е достатъчно?
	— А защо да се задоволявам само с името, щом ти можеш да спечелиш играта и да ми дадеш човека? — Подхвърли го небрежно, в тон с ленивата си стойка. Тела обаче беше убедена, че зад новата й задача се крие нещо много повече. Искаше й се да го притисне още, ала Джакс едва ли щеше да й каже какво точно иска от Легендата. А и в момента й бяха по-нужни отговорите на други въпроси.
	Облегна се назад досущ като него.
	— И откъде да знам, че това е истината? Откъде да знам, че не играеш роля в представлението на Легендата?
	— Искаш да ти докажа, че наистина съм орисия и че целувката ми ще те убие? — Весели искрици пламнаха в очите му. Явно все пак бе способен да изпитва емоции, иначе мисълта да демонстрира силите си не би го развълнувала толкова.
	— Не, благодаря — каза Тела. Не смяташе, че Джакс е част от представлението, разбира се. Не си струваше да умреш за целувката му, макар че ако беше умряла, целувайки го, сигурно щеше да твърди обратното. Целувките трябваше да са нещо временно, наситени, но краткотрайни мигове на наслада. Но Джакс Тела би могла да целува до края на вечността. Не само заради безспорното му умение, а заради страстта, която го захранваше, заради силния копнеж, който й нашепваше, че тя е единственият човек на земята, когото той е търсил през целия си живот. В онзи миг на вълшебство тя беше забравила за майката, която я е изоставила, и за бащата, който я е тормозил многократно, защото Джакс й беше внушил, че иска завинаги да я държи в прегръдките си. Най-убедителната лъжа, която бе чувала някога.
	А после беше видяла неестествения му блясък и това беше сложило край на заблудата. Още не можеше да разбере защо никой друг в балната зала не беше видял това. Дори сега, когато светлината около Джакс беше позагубила блясъка си, той определено не приличаше на човек, а красотата му беше умопомрачителна. Свръхестествено създание, способно да убие само с допира на устните си.
	Мисълта, че Джакс е орисия, все още й се струваше абсурдна и нереална. Питаше се кога се е върнал на земята и дали и други орисии са го последвали. Но не знаеше още колко време ще я търпи, а въпросите без отговор не свършваха.
	— Искам истинското име на майка си — заяви тя, — както и доказателство, че знаеш къде е и че ще ме заведеш при нея, след като всичко това приключи. Само така ще повярвам, че ми казваш истината.
	Джакс завъртя едно от копчетата на ръкавелите си. Бяха с форма на сълза… или на капка кръв, може би.
	— Според мен вече знаеш, че е истина, но все пак ще ти угодя.
	Каретата се разклати, когато Джакс бръкна в джоба си и извади оттам правоъгълна карта.
	Дори на слабата светлина в купето шарката по гръбчето на картата не можеше да се сбърка. Толкова тъмносиня, че изглеждаше почти черна, със загатнати златни люспици, които отразяваха светлината, и релефни спирали в тъмно червено-виолетово, което навяваше мисли за влажни цветя, вещерска кръв и магия.
	Кожата по ръцете й настръхна.
	Беше карта от майчиното й тесте на съдбата. Тела бе виждала и други тестета през годините, но нито едно не можеше да се мери с блестящите, почти вълшебни образи върху картите на майка й.
	Тела с мъка потисна импулса си да изскочи от каретата, преди картата да й е предсказала поредната беда.
	Но когато Джакс обърна картата, на нея нямаше орисия, а рисунка на майка й Палома. Приликата беше стряскаща, само косата й, спускаща се на тъмни кичури по раменете, изглеждаше някак по-вяла и тънка отпреди. Палома стоеше с вдигнати пред себе си ръце, с дланите навън, сякаш ги е притиснала силно към стъклото на прозорец. Сякаш е затворена в картата.
	— Ето къде прекара майка ти последните седем години — изтъкна Джакс.
	Тела откъсна очи от картата да види дали орисията не си играе с нея, но веселите пламъчета в очите на Джакс ги нямаше. Лицето му беше студено като кръвта, която изстиваше в нейните вени.
	— Не ти вярвам — каза тя.
	— На кое по-точно? Че това е майка ти или че е затворена в картата?
	Джакс постави картата върху стиснатите й юмруци. Тела не усети гъдела, който съпровождаше всеки неин допир до Оракула. Не, тази карта пулсираше болезнено бавно, с ритъма на умиращо сърце. С ритъма на собственото й умиращо сърце, осъзна Тела.
	Не можеше да е вярно. Не би трябвало да е вярно. Но слабият пулс на картата й нашепваше друго.
	— Как е възможно това?
	— Всъщност е по-лесно, отколкото си мислиш — отвърна Джакс. — И от опит мога да ти кажа, че е мъчително.
	Лъч лунна светлина се промъкна в каретата и огря лицето му. Изражението му беше каменно, но за миг кожата му стана толкова бледа, почти прозрачна, че костите се провидяха през нея. Да, Джакс определено беше способен да изпитва чувства, помисли си Тела. Не любов може би, нито обикновените човешки емоции, но ужасът, който го беше залял преди миг, стигна и до нея.
	— Бил си заключен в карта — прошепна тя.
	Джакс дръпна глава встрани от лунния сноп и чертите му се скриха в сянка.
	— А къде според теб са отишли всички орисии след изчезването си? — попита.
	Каретата започна да се снишава, а стомахът на Тела се качи в гърлото й. Говореше се, че орисиите са били прогонени от някаква вещица. Или че се обърнали една срещу друга. Твърдеше се дори, че звездите ги превърнали в обикновени хора. Ала никога не беше чувала, че са били заключени в карти.
	— Тази история ще ти разкажа друг път — продължи Джакс. — Сега най-важната ти задача е да спечелиш играта и да ми доведеш Легендата.
	Джакс сведе поглед към смачканата звезда в ръката на Тела; първата улика, която тя още не беше погледнала.
	— Отвори я.
	Когато Тела не помръдна, Джакс взе звездата от ръката й, разгъна я и прочете на глас:
C>
	Уликите са скрити из целия град, втората ще откриеш в квартал богат.
	Тази част от Валенда била е трагична, ала днес улиците й вещаят вяра магична.
C$
	Направи пауза, после каза:
	— Май става въпрос за Храмовия квартал.
	— Очакваш да ти благодаря за прозрението ли? — озъби му се Тела.
	— Опитвам се да ти спестя време — озъби й се на свой ред той. — Вярно е, че отложих пълната сила на целувката си, но не мога да премахна изцяло ефекта й. Играта свършва призори на Елантинин ден, значи разполагаш с още пет нощи да откриеш останалите улики. Само аз мога да освободя майка ти. Ако загубиш и не и доведеш Легендата, майка ти ще остане завинаги уловена в картата, а ти ще умреш…
	Млъкна рязко, когато каретата се стовари тежко на земята.
	Тела посегна да отвори вратата.
	— И още нещо — продължи той и кимна към картата с образа на майка й. — Пази я. Ако нещо се случи с картата, дори аз ще бъда неспособен да спася майка ти. Когато спечелиш играта, гледай злополучната монета да е у теб, за да те намеря, преди Легендата да е пристигнал. А дотогава, любов моя, опитай се да не умреш.
	После изпрати Тела с въздушна целувка.


>>	15

	Смъртта посети Тела в съня й. Плъзна върховете на ноктите си по тила й, а сянката й я последва в сънищата и отрови всички светли цветове, превърна ги в прах и пепел.
	„Скоро пак ще си моя.“
	Тела се събуди рязко от звука на гниещия й глас. Скочи в леглото, езикът й беше натежал, косата лепнеше от пот по скалпа й. Но пулсът й не беше ускорен. Сърцето й биеше дори по-бавно от снощи.
	Туп… туп… туп.
	Нищо.
	Туп… туп… туп.
	Нищо.
	Туп… туп… туп.
	Нищо.
	„Проклет да е Джакс и проклети да са устните му“ — каза си.
	Тела стисна влажните чаршафи с едната си ръка и картата с майка си с другата. Прегънала бе кранчетата й по време на неспокойния си сън, най-вече в ъгъла над тъмнокосата й глава. Явно тази карта не беше неразрушима като Оракула. Трябваше да внимава повече с нея.
	— Толкова съжалявам — прошепна тя на майка си. Не искаше да се разделя с картата, но и не смееше да я държи у себе си.
	Изтича при малкия куфар, където криеше Оракула, и прибра вътре картата с майка си. После извади Оракула.
	Случили се бяха толкова много неща, че трябваше да провери дали новата сделка е променила бъдещето на майка й.
	Картата бе сякаш по-топла от обикновено, гореща направо. Но бъдещето, което показваше, беше непроменено. Палома все така я гледаше с празни очи, мъртви като последния път.
	Ала майка й още не беше мъртва. Поне засега беше само заключена. Тела нямаше да загуби надежда, не. Щеше да сечели Каравала и да оправи всичко.
	— Без значение каква е цената — прошепна тя.
	Думите едва се бяха отронили, когато Оракулът опари пръстите й. Магия. Тела я усети осезателно, цялата й ръка се затопли, а после образът върху картата се смени. Мъртвата Палома изчезна, на нейно място се появиха Скарлет и Тела, които прегръщаха майка си силно и с грейнали очи, все едно пак бяха малки деца.
	Изглеждаше толкова истинско, че Тела почти усети майчините си ръце, силни, меки и топли. Тих стон заседна в гърлото й.
	А после образът се смени отново, върна се към безжизнения труп на Палома.
	— Не! — извика Тела.
	Видението пак се промени, преля се в Тела и Скарлет, които прегръщат майка си след дългата раздяла.
	— Госпожице Драгна! — Страж потропа силно на вратата. — Всичко наред ли е?
	— Да — отвърна разсеяно Тела, докато образът на картата продължаваше да се мени. Оракулът за пръв път правеше такова нещо. Преминаваше от смърт към радост и обратно, сякаш да й внуши, че всичко зависи от нея, от това дали ще съумее да спечели играта и да се разплати с Джакс.
	Тя прибра Оракула в куфара и извади решително първата улика.
C>
	Уликите са скрити из целия град, втората ще откриеш в квартал богат.
	Тази част от Валенда била е трагична, ала днес улиците й вещаят вяра магична.
C$
	По време на последния Каравал Скарлет беше получила карта с всичките пет улики още в началото на играта, но явно този път Каравалът следваше различен модел. Според тази улика и съдейки по казаното от Данте, излизаше, че всяка нощ по една улика ще бъде скрита в различни квартали на града. За да спечели, Тела трябваше да намери всичките, а след това да се изправи лице в лице с Легендата.
	За жалост, Каравалът се играеше само нощем и търсенето й можеше да започне чак довечера. Пък и изглежда, Джакс вече й беше намерил занимания за през деня.
	В долния край на леглото й имаше позната кутия. Изглеждаше съвсем същата като онази, която беше пратил предния ден, само че тази беше със златна, а не с бяла панделка. Бележката гласеше:
C>
	Годеницата на бъдещия император трябва да се облича подобаващо.
C$
	Към нея беше приложена визитна картичка с трънлив лилав бордюр.

#	Модните облекла на Минерва
#	Обличаме поклонниците на модата във Валенда отпреди Елантинската династия, ще ги обличаме и след нея.
#	Само с предварителни поръчки.

	Отдолу някой беше написал името на улица в Сатенения квартал, както и час, който беше задраскан и поправен:
C>
	Да си там {del}един час{/del} два часа преди пладне.
	Това не е молба.
C$
	Заповедта беше смехотворна, като се имаше предвид колко малко държеше Джакс на собственото си облекло. Но едва ли ставаше въпрос за роклите й, реши Тела. Ставаше въпрос за притежание; Джакс даваше да се разбере, че тя е негова собственост.
	Демон такъв. Не, дори тази дума не беше достатъчно лоша за него.
	Ако годежът им беше истински, Тела би го развалила дори само заради тази бележка. Но в момента за това и дума не можеше да става.
	В кутията имаше чифт дълги до лактите ръкавици в телесен цвят и с копчета от сини перли. Тела ги метна настрани и извади роклята към тях. Прекрасна рокля, отвратително прекрасна. С широко деколте, разголващо раменете… такъв модел никога не би могла да облече на Трисда. Баща й би позеленял при вида на тази рокля. Сапфиреносиня дантела върху подплата с телесен цвят. Роклята беше едновременно деликатна, женствена и скандална.
	Все още й се искаше да пренебрегне уговорения час в шивашкото ателие и да захвърли роклята при ръкавиците. Не й харесваше мисълта, че Джакс я облича като своя кукла. Само че багажът й още не беше пристигнал. А и Джакс беше дал ясно да се разбере, че за да спаси майка си и собствения си живот, Тела трябваше не просто да спечели играта, а и да играе убедително ролята на негова годеница.
	Туп… туп… туп.
	Нищо.
	Туп… туп… туп.
	Нищо.
	Туп… туп… туп.
	Нищо.
	Сърцето й не биеше по-бавно отпреди час, но не биеше и по-бързо. Опита се да закуси на крак и после да изтича без бавене до гаража с небесните карети, ала сякаш всичко се случваше на каданс, бавно и мудно.
	Беше й трудно да не заспи, докато каретата се спускаше за кацане. Сигурно затова се озова на улица, полазена от раздути сенки, и напразно се оглеждаше за „Модните облекла на Минерва“.
	Още не беше обиколила града, но знаеше много за кварталите му — за Квартала на подправките, средище на подземния живот във Валенда, за Храмовия квартал с характерното му безочие, за великолепния Университетски кръг и елегантния Сатенен квартал, където би трябвало да се намира сега. Сатененият квартал бе прелестен лабиринт от лъскави магазини за дрехи, дюкянчета за шапки, сладкарници и прочие, всичко това в наситени весели цветове.
	Само че или информацията на Тела беше погрешна, или тя се бе озовала на грешното място. Магазините наоколо й бяха мрачни и неприветливи като гарвани, сгъчкани на улички, вонящи неприятно и пълни с клиенти, които никак не отговаряха на нейните представи. Нагиздена в изящната си рокля от сапфиреносиня дантела, Тела приличаше на принцеса, озовала се в чужда приказка.
	Докато се оглеждаше за ателието на Минерва, Тела видя не един и двама кичозно облечени мъже, на уличните лампи се облягаха двойки, забравили всяко приличие, жените пушеха миризливи пури, деколтетата им бяха твърде дълбоки, а роклите с твърде ярки цветове — горено оранжево, презряло жълто, синьо като прясна синина и просташко червено.
	По уличните лампи висяха обявления с рисувани портрети. Над някои от портретите беше написано с големи букви „Издирва се“, на други — „Безследно изчезнал“. Имаше и изненадващо декоративни плакати, оповестяващи наближаващия Елантинин ден, но те изглеждаха странно и не на място тук, точно както изглеждаше самата тя.
	Сетне погледът й попадна на редица магазинчета за разни билета и Тела понечи да скръсти ръце на гърдите си.

#	На Мандрейк медицината — как да убием гадни настинки, болести и друго…
#	Потрябва ли ви пирей, подбел или полски хвощ — елате при Фаусто!
#	Билкарницата на Беладона и Блатняк

	Определено бе попаднала на грешното място. Това тук приличаше и миришеше на печално известния Квартал на подправките, където хората идваха да наемат убиец, да купят непроследима отрова или нещо още по-незаконно. Кварталът приютяваше хазарта, опиума и бардаците на Валенда. Всичко това бе извън закона, затова дейността се извършваше под земята, в древните тунели под града, до които се стигаше само с парола и през скрити врати в магазинчетата за екзотични подправки.
	— Не знам дали е редно хубаво момиче като вас да се разхожда само по тези места, дори денем.
	Тела отстъпи неволно назад, макар че жената, която я бе заговорила, изглеждаше твърде стара, за да представлява заплаха.
	Старицата беше поне пет пъти по-възрастна от Тела, с набръчкани, омацани с мастило ръце и лъскава бяла коса, спускаща се почти до земята, която жената премиташе. Метлата с дълга дръжка се движеше ритмично напред и назад пред стъпалата на магазинче с табела „Най-издирваните от Елантин“.
	Тела издиша на пресекулки. Не познаваше Квартала на подправките, но това забележително магазинче я зовеше като стар приятел. Именно тук бе изпращала писмата си до Джакс.
	Досега не беше сигурна дали магазинът наистина съществува, или е просто адрес, на който хората изпращат писма и молби, прекрачващи границите на закона. Но явно магазинчето съществуваше наистина. Плакати за издирвани престъпници бяха разлепени из целия квартал и явно водеха произхода си именно оттук.
	Тела пристъпи да надникне през витрината. Пълно бе с черно-бели плакати на най-интересните престъпници, които Тела беше виждала. Нещо в тези портрети я омайваше и тревожеше, и тя се запита дали не им е направено заклинание, защото можеше да се закълне, че я теглят към себе си, зоват я да влезе в магазинчето и да ги погледне отблизо, точно като тестето на съдбата в стаята на майка й преди години.
	Онова привличане не беше довело до нищо добро, разбира се.
	— Изгуби ли се? — попита старицата. — В този квартал това не е на добро.
	Камбани пропяха в далечината. Тела се опита да преброи звъненето и стигна до десет. Определено бе закъсняла за уговорения час. Сега нямаше време за магазинчето „Най-издирваните от Елантин“. Може би друг път.
	— Търся „Модните облекла на Минерва“ — каза тя.
	Старицата я измери с поглед.
	— Не знам за какво ти е да ходиш там. Виж надолу по онази улица. — Тя посочи с брадичка към една табела с надпис „Грешна посока“. — Внимавай. Ателието на Минерва не е… — извика след нея жената.
	Но Тела не чу останалото, защото вече тичаше надолу по улицата. Много скоро се задъха, сърцето й натежа в гърдите. Ала продължи да подтичва, докато не стигна облян от слънчева светлина тротоар, обточен с магазини, всичките прекрасни като грижливо опаковани подаръци. „Модните облекла на Минерва“ се падаше на ъгъла. Спуснати люлякови драперии заслоняваха витрината, а тежък сливов навес засенчваше вратата като сънено венчелистче.
	Скарлет би го намразила от пръв поглед, защото мразеше лилавия цвят.
	За миг Тела се почувства виновна, че е излязла от двореца, без да се обади на сестра си, особено след казаното от Армандо предната вечер. От друга страна, Скарлет сигурно беше чула вече за годежа на Тела и вероятно се досещаше, че има нещо гнило в цялата работа. Видеха ли се, тя моментално щеше да разбере за измамата, а после щеше да хукне да спасява сестра си и да се изложи на всякакви опасности, а Тела не можеше да допусне това.
	Скарлет беше най-важният човек в живота й, единственият човек на целия свят, който я подкрепяше безрезервно. Тела не вярваше в романтичната любов, но буквално бе заложила живота си, че сестра й я обича. И би преобърнала света, за да предпази Скарлет.
	— Простете — каза задъхано Тела пред входа на ателието, където мъж с голямо шкембе, зализана черна коса и костюм в цветовете на магазина вардеше пред вратата, сякаш бе нейно продължение. — Казвам се Донатела Драгна.
	— Подранили сте май? — подметна мъжът.
	Всъщност беше закъсняла. Думите му й се сториха странни, а следващото странно нещо беше необичайният брой ключалки, които мъжът отключи, преди да отвори тъмнолилавата врата и да я пусне в ателието.


>>	16

	„Модните облекла на Минерва“ не беше обикновен магазин за дрехи. Всъщност може и изобщо да не беше магазин за дрехи, помисли си Тела.
	Фоайето беше декорирано с изкусителни люлякови канапета, аметистовите килими бяха по-дебели от неподрязана трева, виолетовите вази бяха пълни с цветя, големи колкото малки дървета, които миришеха на лавандула и скъп тютюн. Ала нямаше нито рокли, нито други модни аксесоари.
	— Красива като видение, наистина.
	Тела се стресна при вида на пълничката шивачка, която изприпка от една двойна врата. Орхидеената й коса беше смело подстригана на черта до брадичката, около врата й като бижута висяха шивашки метри.
	— Той спомена, че си смело момиче, но не и че си толкова красива. Нищо чудно, че си привлякла вниманието му.
	Тела нямаше намерение да се усмихва, защото нито присъствието й тук, нито връзката й с Джакс бяха по неин избор, но все пак й стана приятно от комплиментите.
	— Подранила си и ще се наложи да изчакаш мъничко. Да ти предложа вино или сладкиш, докато чакаш?
	— Никога не отказвам вино и сладкиши.
	— Ще пратя някого да ти донесе.
	Шивачката отведе Тела в друго лилаво помещение с кадифени тапети и затворени врати, тъмни като черни череши, и със също толкова тъмен шепот, долитащ иззад тях.
	— Колко отрова се побира в тези копчета за ръкавели? — чу се мъжки глас.
	Зад вратата в съседство някаква жена обясняваше делово:
	— Вплетена е в коприната. Дръпвате леко и се превръща в гарота.
	Някой се изкиска две врати по-надолу, после друг глас каза спокойно:
	— Ръкавите са широки, за да скриете в тях малък револвер. Ето тук, в това приспособление.
	Скрити револвери. Отрова. Гароти.
	Това място определено се отклоняваше от нормалното, но същото можеше да се каже в пълна мяра и за нейния годеник. Фалшив годеник, поправи се тя. Макар че Джакс си правеше твърде много труд заради един измислен годеж, ако питаха нея.
	Шивачката спря пред затворена врата в края на коридора.
	— Влез и се разположи удобно, мъничката ми. Аз ей сегичка идвам с нещата ти.
	Жената тръгна с подтичване по коридора, а Тела посегна към дръжката на вратата. Очакваше полилеите да са направени от шишенца с отрова, огледалата да са с рамки от мечове, а закачалките да са кинжали.
	Но не очакваше да види него.
	Стомахът й се сви, а сърцето й прескочи, както се случваше винаги при вида на Данте.
	Данте, образ и подобие на едноличен господар.
	Седеше на голям стол с черна кадифена тапицерия в ъгъла на стаята, все едно седеше на трон. Трон, който бледнееше смален под тежестта на широките му рамене и масивна гръд. Гърбът му беше изправен, но без помен от напрежение, сякаш Данте не знаеше какво е да се отпуснеш, а само как да заемаш пространство.
	Самодоволно копеле. Само че кръвта й се сгорещи напук на мислите й.
	— Какво правиш тук? — попита тя.
	— Чакам те.
	— Откъде знаеше, че ще дойда?
	Той вдигна вежди бавно и снизходително.
	Светът на Тела се люшна отново.
	— Ти ли изпрати бележката?
	— Разочарована ли си, че не съм Джакс?
	Тела затвори вратата с ядно движение.
	— Съвсем ли откачи? Знаеш ли какво ще направи годеникът ми, ако разбере?
	— Ще разбере само ако ти му кажеш — хладно отговори Данте. — А пред мен няма нужда да се преструваш, че сте сгодени.
	Беззвучни сирени изпълниха стаята, когато Тела си спомни казаното от Джакс. „Да вземем например онзи твой татуиран приятел… Той е от актьорите на Легендата, значи няма как да го убия тази седмица. Но открие ли истината, лесно ще му видя сметката след края на играта.“
	— Може пък да не се преструвам — заяви Тела и понечи да разтегне устни в най-сладката си усмивка, ала в последния момент реши, че така няма да измами Данте, а тя трябваше непременно да го убеди, че казва истината. Вместо това ги изкриви в самодоволната усмивка, характерна за наперените млади мъже. — Когато с Джакс се целувахме, на преструвка ли приличаше?
	Погледът на Данте си остана спокоен, което я вбеси, но едно мускулче на челюстта му сякаш трепна.
	— Не знам какво правите двамата, но на това с годежа не вярвам.
	— И защо? — предизвика го Тела. — Не смяташ, че престолонаследникът би искал да се ожени за мен?
	Устните му се извиха бавно и по-красноречиво от всяка обида.
	— Наистина ли искаш да ти отговоря?
	Червенина се разля по страните на Тела. Опитваше се да го спаси от гнева на Джакс, а какво получаваше в замяна? Поредната обида.
	— Ти затова ли дойде? Да ми се подиграваш?
	— Какво подигравателно съм казал? Прибързваш със заключенията… Тела. — Данте се наведе напред, преди да изрече името й, после го произнесе бавно и на срички, сякаш да се наслади на вкуса му. — Може би щях да кажа, че си умна, забавна и красива. Винаги съм смятал, че си твърде умна, за да се омъжиш за убиец.
	— Аз пък винаги съм смятала, че някои рискове си струва да бъдат поети — контрира Тела, макар думите „умна, забавна и красива“ да пърхаха още в стомаха й. — Джакс е красив и богат, пък и скоро ще управлява цялата Меридианна империя, което означава, че аз ще съм следващата императрица. В този смисъл май трябва да ти благодаря, че привлече вниманието му към мен.
	Огнена искра припламна в очите на Данте. Казаното от нея очевидно не му харесваше, но може би тя най-после бе успяла да го убеди, че това е истината.
	— Ако наистина вярваш, че съм ти направил услуга, като… — започна той и млъкна изведнъж.
	Сведе поглед надолу и огънчето в очите му угасна. После скочи внезапно от стола и стисна Тела за китката.
	— Какво е станало с ръката ти?
	Кап.
	Кап.
	Кап.
	Всеки звук отразяваше като огледало бавния й пулс. Тъмна, червена и безпощадна кръв капеше от пръстите на дясната й ръка. „Работа на Джакс“ — помисли си тя.
	Студ полази по кожата й, впи зъби в нея като див звяр. Онзи отвратителен, лъжовен, безмилостен и садистичен гадняр. Сякаш не стигаше, че я е обрекъл на несподелена любов. Не, сега трябваше и да я убие наистина. Пулсът й действително се забавяше, не беше само плод на въображението й.
	Черно-бели петна затанцуваха пред погледа й.
	Още три едри капки се откъснаха от ноктите й и паднаха върху светлия килим. Ала Тела чуваше единствено подигравателните думи на Джакс, че целувката му имала странични ефекти.
	— Не знаех, че още кърви — излъга тя. — Прищипах ръката си с вратата на каретата. Май трябва да потърся помощ.
	Данте я стисна по-силно.
	— Дай на мен. — Дръпна черното си шалче и го притисна към пръстите й. Движенията му бяха бързи, но и сърцераздирателно нежни.
	Дъхът й секна.
	Данте не би трябвало да я докосва толкова нежно, нито да я притегля все по-близо до себе си с всяко движение, а тя не би трябвало да му позволява. Би трябвало да отблъсне големите му ръце. Да изръмжи насреща му, докато той увиваше бавно коприната, още топла от съприкосновението със собствената му кожа, около кървящата й ръка. Не само заради заплахата на Джакс, а и заради работодателя на Данте.
	Не се беше замисляла сериозно какво ще стане, когато предаде Легендата в ръцете на Джакс, но знаеше, че няма да е приятно. Легендата не беше ангел, ала Принцът на сърцата беше зъл. Толкова зъл, че да изтръгне сърцето ти от гърдите и да впие зъби в него като в ябълка.
	За да защити себе си, Тела трябваше да стои далече от Данте. Нищо, че точно сега й се искаше да затвори очи и да се отпусне в прегръдките му.
	— Кажи ми какво стана снощи, след като престолонаследникът те отведе. — Гласът му беше едновременно утешителен и заповеден като припукването на съчки в огън. Ожесточен и съдбовен, но същевременно спокоен и уверен. От онези гласове, в които едно момиче да се загуби.
	— Не ми трябва помощта ти. — Тя издърпа ръката си и развали заклинанието на Данте, преди да е завъртяло напълно главата й. Кръв опръска дантелената й рокля.
	Той сякаш понечи да се приближи още, във всеки случаи беше готов да я хване, ако й прималее, и да я прислони в обятията си, докато Тела не му довери всичките си грехове и тайни.
	Само че всичко беше преструвка. Данте просто играеше роля. Вживяваше се.
	Тя се насили да отстъпи крачка назад.
	Една вена запулсира видимо отстрани на врата му.
	— Защо не ми позволяваш да ти помогна?
	— Може пък просто да не искам!
	Още една капка кръв падна на пода.
	Звезди се присъединиха към черно-белите петна пред очите й. И преди да е направила още една крачка назад, Данте хвана отново китката й, стисна я силно и довърши започнатото. Тела никога не би го признала на глас, но световъртежът й попремина, докато големите му топли ръце увиваха окървавените й пръсти с черното копринено шалче.
	— Бих те пуснал, но ти току-що призна, че имаш нужда от помощ. Кажи ми какво иска от теб онзи убиец.
	Защо трябваше да е толкова упорит? Не можеше ли просто да превърже ръката й и да я остави на мира?
	— Не можеш ли просто да се престориш, че ми вярваш, и да забравиш? Тревожиш се за мен, но и самият ти си в опасност. Ако Джакс разбере, че знаеш истината, ще те нарани така, че дори Легендата няма да ти помогне. — Постара се думите й да прозвучат като заплаха, ала вместо да я пусне Данте взе, че се усмихна.
	— Не знаех, че те е грижа за мен — подметна той.
	— Няма такова нещо — сопна се Тела.
	Думите й щяха да са по-убедителни, ако беше издърпала ръката си.
	Не се нуждаеше от помощта му, за да спечели играта, нямаше му доверие, но й харесваше да я докосва. Хлад бе пропил тялото й заради кървящите пръсти, ала Данте бе успял да заличи усещането, държеше нежно ръката й и скъсяваше бавно разстоянието помежду им, докато гърбът й не се опря във вратата, а тялото му не се притисна в нейното.
	Все пак Тела би могла да провре здравата си ръка и да натисне дръжката, за да избяга. Повтаряше си, че точно това иска. Но пръстите й се оказваха упорити колкото Данте и отказваха да посегнат към спасението.
	— Кажи ми какво иска той от теб — настоя грубо той.
	— Иска да се ожени за мен, това е.
	Данте поклати глава.
	— Не знам защо отказваш да го повярваш — добави тя. — Взе да ми става обидно чак.
	— Просто не вярвам, че иска само това. — Данте посегна да хване брадичката й със свободната си ръка и повдигна лицето й към своето.
	Топлина се разля по цялото й тяло, от шията чак до пръстите на краката.
	— Ако не ми кажеш, сам ще разбера — каза Данте.
	И ще обрече себе си или ще разкрие плановете й пред Легендата и така ще съсипе всичко — и Тела, и майка й.
	Тя дръпна ръката му от лицето си.
	— Не е като да си ми неприятен, Данте. Всъщност, ако не беше нищо и никакъв актьор, вероятно дори щях да те харесвам. Ти си почти толкова хубав, за колкото се мислиш. Но аз искам нещо повече от хубаво лице. А Джакс може да ми го даде. Може да ми даде всичко, за което съм мечтала някога.
	Стисна устни и затвори очи, сякаш си припомня в захлас целувката си с Джакс на дансинга в балната зала.
	Когато отново отвори очи, лицето на Данте беше на сантиметър от нейното, а очите му — черни като мастило.
	Топлина се разля ниско в корема й.
	— Значи или не искаш много, или ме лъжеш — прошепна той. — Може и да повярвам, че наистина ще се омъжиш за него, но те познавам и не ми се вярва, че някой като Джакс може да изпълни всяко твое желание.
	Устните му се бях озовали толкова близо, че и най-лекото движение би долепило нейните до тях. Тела вдигна бавно брадичка, с пълното съзнание, че върви по тънко въже, и го погледна право в очите, без да прикрива жарта в своите.
	— А може би има неща, които не знаеш за Джакс.
	Данте й отвърна с широка усмивка, ала тя не беше нито мила, нито топла, нито мека, каквито би трябвало да са усмивките. Беше пресметлива, от онези бавни и дразнещи усмивки, с които картоиграч обръща печеливша ръка.
	— Казваш го, защото той е Принцът на сърцата?
	Тела замръзна. Дори кръвта, която капеше от пръстите й, спря. Обзела я бе дива паника и изостряше допълнително сетивата й. Ако искаше да убеди Данте, че няма представа за какво й говори, трябваше бързо да дойде на себе си. Но ако се направи на наивна глупачка, само щеше да затвърди мнението му, че се е заела с нещо, което не й е по силите. И може би наистина беше така. Беше прокълната, майка й беше заключена в карта, а за да спаси двете им, Тела се беше впуснала в игра с двама печално известни безсмъртни, единият от които дори не би трябвало да съществува.
	Само че още преди да стигнат Валенда, Данте беше споменал Принца на сърцата, и то така, сякаш орисията още се разхождаше на воля по света. Странно съвпадение, и още по-странно предвид първите стихове от приветственото слово на Йован.
C>
	Елантин ни покани в своя град да спасим империята от най-големия й страх.
	Орисиите са заключени от векове, но сега всяка свободата си зове.
C$
	Ами ако Джакс беше една от орисиите, които зовяха…
	Не. Нямаше да довърши тази мисъл. Да повярваш, че играта е истинска, беше най-късият път до лудостта. Другото очевидно обяснение беше, че Джакс играе роля в представлението. Ала кръвта, която капеше от пръстите й, и сърцето, което умираше в гърдите й, бяха солидно доказателство, че той наистина е Принцът на сърцата.
	Данте явно блъфираше, жонглираше с лъжи точно както бе излъгал камериерката в двореца, че Тела е сгодена за престолонаследника.
	— Ако Джакс беше Принцът на сърцата, вече щях да съм мъртва. Заради целувката.
	— Или пък си единствената му истинска любов. Или те е оставил жива, защото има други планове. — Сведе поглед към прилепналата по тялото й сапфирена рокля, сякаш знаеше, че Джакс я е изпратил.
	— Не ме зяпай така — каза Тела. — Ти ме вкара в тази беля, ти каза, че съм сгодена за него.
	Една последна капка падна на пода, сякаш да подчертае думите й.
	Данте погледна към малкото червено петно и лицето му се промени. Познатата самонадеяност изчезна.
	— Права си — съгласи се той. — Аз съм виновен. Направих лош избор. Но се кълна, че тогава не знаех. Не знаех, че престолонаследникът е Принцът на сърцата.
	— А как се досети?
	— Когато те видях да танцуваш с него на бала. Орисиите не са естествени, не принадлежат на този свят, точно като онези от нас, които са умирали и после са се връщали към живот. — Данте преглътна шумно, после продължи с нехарактерно тих глас: — Всички присъстващи на бала онази вечер останаха слепи за случилото се, но след като той те целуна, аз видях как цялото му тяло грейна като…
	Забързани стъпки прозвучаха в коридора отвън.
	Данте стисна устни в черта.
	Стъпките приближаваха.
	— Добре ще е да се престориш, че не ме познаваш — каза той.
	— Защо?
	— Защото не би трябвало да съм тук.
	— Мислех, че ти си уредил срещата!
	Суха усмивка разтегли лицето му.
	— Нима съм казвал такова нещо?
	„Копеле!“ — изруга го наум.
	Тела зяпна, а той се оттласна от стената. Макар че… би трябвало и сама да се сети, че уговорката с модното ателие не е негово дело. Той просто бе прехванал бележката и беше поправил часа.
	Преди да го е изругала на глас, някой бутна силно вратата от външната страна.
	Тела залитна.
	Данте я хвана, разбира се. Две силни ръце се увиха около кръста й миг преди шивачката да влезе в стаята.
	Жената ги погледна, вдигна високо вежди, после погледът й се премести към пръските кръв по пода и по роклята на Тела.
	— Не знам какво правиш тук, млади човече, но имаш половин секунда да изчезнеш, преди да съобщя на престолонаследника какво съм заварила. А тогава всички знаем какво ще се случи.
	— Внимавайте — каза Данте. — От думите ви излиза, че Негово смъртоносно височество е почти предсказуем.
	Той дръпна ръцете си от Тела и прошепна в ухото й:
	— Знам, че не искаш да ми повярваш, но този път Каравалът не е само игра. Принцът на сърцата явно ти е обещал нещо, но помни, че за орисиите хората са само работна ръка и средства за забавление.
	С тези думи Данте си тръгна, а сърцето на Тела ускори леко пулса си, с което почти го докара до нормалното темпо. Ако Джакс не я беше проклел, сигурно щеше да препуска толкова лудо, че всички в ателието на Минерва да го чуят.
	След като Данте си тръгна, шивачката отново се разля в щедри усмивки. Остави поднос със сладкиши и вино на малка масичка, която Тела не беше забелязала преди. Жената се държеше все едно нищо особено не се е случило, ала Тела се запита дали няма да докладва всичко на Джакс.
	Шивачката постоянно говореше за него, докато Тела пробваше роклите. За голяма нейна изненада нито в една от тях нямаше скрити оръжия. Извън това роклите бяха зашеметяващи. Някои меняха цвета си на слънцето, имаше наметала с нишка от звезден прах, която светеше и на тъмно.
	Но ако можеше да се вярва на шивачката, Тела още не беше видяла най-добрите й творения. Жената се върна в коридора и след миг се появи отново зад сребърна количка на три етажа.
	Някой ахна. Вероятно Тела.
	Може и да мразеше Джакс с ненавистта на хиляда прокълнати жени, но трябваше да му признае, че поиска ли, знае как да те заслепи.
	Количката беше отрупана с богат асортимент от маски, корони и наметала, направени от кожа, скъпоценни метали и тънка като паяжина дантела. Всичко беше по нейния размер и всяко поотделно струваше цяло състояние. Някои бяха обточени с пера, други със скъпоценни камъни или излъскани перли. Всичко беше чудовищно красиво, като съкровище от вълшебен кошмар, точно като самия Джакс.
	Шивачката се усмихна с гордост.
	— Негово височество искаше сама да си избереш нещо за Навечерието на Елантинин ден. Но внимавай, милинка, защото всичко е изработено специално за теб и боята на някои от маските още не е изсъхнала съвсем.
	Тела се приближи към искрящата количка.
	Никога не беше обличала костюм за Навечерието. На Трисда рожденият ден на императрицата се честваше само в рамките на един ден, но във Валенда Навечерието беше по-фантастично и от самия Елантинин ден. Всички обличаха костюми и се вживяваха в съответната роля.
	Монарсите, които управляваха от Валенда, уж произхождаха пряко от орисиите и хората говореха, че в навечерието на рождените им дни орисиите се връщали за една нощ да отсъдят дали монархът е достоен да управлява още една година. Мнозина вярваха, че зад някои от маските и костюмите се крият истински орисии, завърнали се от заточението си за нощ на пакости, поразии и чудеса.
	Сигурно точно заради тази стародавна традиция Легендата беше избрал орисиите за тема на настоящия Каравал. Можеше също да си представи как Легендата ще си играе с хората, като кара изпълнителите си да се правят на истински орисии.
	Тела дълго разглежда съдържанието на количката. Зърна маската на Принца на сърцата, но вместо с нарисувани кървави сълзи, тази плачеше с рубини. Счупената корона, която символизираше невъзможния избор между два пътя, беше украсена с черни опали, тъмни и излъскани братовчеди на пръстена, който Тела носеше на ръката си. Но опалите бледнееха пред диамантите, които красяха вместо сълзи воала на Невенчаната невеста. Изглежда, и висшите, и нисшите орисии бяха тук. Тела зърна характерното наметало на Отровителя, шапката с пера на Късметлийката, бронираните ръкавици на Хаоса, порцелановата маска с нацупените устни от натрошени сапфири на Затворничката.
	— Престолонаследникът винаги ли си дава толкова труд за своите дами?
	— Никога — отговори шивачката. — Всъщност сега за пръв път прави поръчка при нас за друг, освен за себе си.
	Тела се усмихна насила. Джакс сигурно използваше различно шивашко ателие за всяка от прокълнатите си дами.
	— Избери си някоя и после ще ти взема мерки за костюма, който върви с маската.
	Тела плъзна за последно поглед по маските. Всяка грейваше малко по-силно, сякаш да привлече вниманието й.
	Девичата смърт отпадаше, разбира се. Не искаше главата й да е затворена в перлена клетка, а и самата мисъл за Девицата я връщаше към деня, когато за пръв път бе обърнала тази ужасна карта и бе предизвикала изчезването на майка си.
	Маската на Убиеца приличаше на череп и не беше особено привлекателна. По-интересни бяха маските на Придворните дами на Немъртвата кралица — открай време й харесваше как устните им са зашити с червен конец, — но не й допадаше мисълта, че те са марионетки в ръцете на Немъртвата кралица. Обсипаната със скъпоценни камъни превръзка за окото на Немъртвата кралица й се струваше изкусителна — говореше се, че разменила окото си срещу ужасните си сили, — но на Тела й се искаше нещо по-дръзко. Падналата звезда й харесваше, но златният костюм беше толкова хубав, че сигурно половината момчета и момичета по улиците щяха да са облечени като Паднали звезди. А този път като никога Тела май не държеше да изглежда хубава.
	— Това какво е? — попита тя и взе от купчината дълъг черен воал, прикрепен към метална диадема с черни свещи. Отначало помисли, че е на Убития крал, но неговата корона беше направена от кинжали и притежаваше някаква мрачна привлекателност. Тази изобщо не беше хубава, а и сигурно трудно се виждаше през воала, но въпреки това аксесоарът упорито задържа вниманието й. Само че нямаше представа на коя орисия принадлежи.
	Шивачката пребледня.
	— Не знам как се е озовала в количката — смънка тя и се опита да издърпа диадемата от ръцете на Тела.
	Момичето отстъпи крачка назад и я стисна по-силно.
	— Какво е? Кажи ми, или ще си тръгна без никаква маска.
	Шивачката сви устни.
	— Не е част от традиционен костюм. Символизира изчезналото дете на Елантин, Изгубения наследник.
	— Елантин е имала дете?
	— Не, разбира се. Просто гаден слух, пуснат от хора, които не искат вашият годеник да седне на трона.
	— Виж ти. Звучи ми като идеалния костюм.
	— Постъпваш много глупаво, момиче — каза жената. — Не знам кой е сложил това в количката ми, но го е направил като предупреждение към престолонаследника… и към теб.
	— Спокойно, просто искам да се пошегувам — подхвърли Тела. — Годеникът ми обича номерата. Много ще се смее, като ме види облечена така, и това ще докаже на онзи, които е сложил диадемата в количката ви, че изобщо не ме е страх.
	Шивачката изкриви устни.
	— Нямаме подходяща рокля за диадемата.
	— Щом Джакс ви е наел, значи все ще измислите нещо. — Тела нагласи на главата си диадемата с восъчните свещи и се обърна към огледалната стена. Черният воал скри напълно лицето й и я превърна в жива сянка. Съвършено.
	Костюмът на Изгубения наследник беше идеалният начин Тела да покаже на Джакс, че никога няма да я притежава изцяло, въпреки целувките и проклятията си. Може би беше глупаво да го предизвиква така, но Джакс не й беше оставил почти никаква свобода на действие и тя държеше да се възползва от малкото налична.
	Шивачката поклати глава и промърмори нещо, в смисъл че Тела си нямала представа в каква игра се забърква.
	Ала Тела знаеше съвсем точно каква е играта. Игра, която щеше да унищожи и нея, и хората, които обича, ако не я спечели.


>>	17

	Тела пътуваше назад към двореца под бавния заход на залязващото слънце. Беше късно следобед, онази топла част от деня, когато синьото небе обикновено е прошарено със златно, маслено и прозирни прасковени нишки. Но в очите на Тела всички багри по небосклона се сливаха в повехналия цвят на сепия. Накъдето и да погледнеше, небето кафенееше странно, мътно някак и така различно от обичайното, че тя се запита дали проблемът е в следобеда, или в собственото й зрение.
	Докато стигне двореца, вече бе убедила себе си, че избледняването на доскоро пъстрия свят е поредният страничен ефект на онази проклета целувка. Или пък истинският страничен ефект беше обземащата я параноя. За разлика от бозавите цветове навън апартаментът й в кулата бе все така блажено син, от лилаво-сините завеси над леглото й до синкавата вода във ваната.
	Уви, нямаше време за друго, освен да си измие ръцете. Съблече набързо изцапаната си дантелена рокля и се напъха в една от новите рокли на Минерва. Направена от среднощно син сатен и широки черни ивици кадифе, пресичащи разкроената пола, роклята беше необичайно тъмна за вкуса й, но нещо в комбинацията на цветовете и материите й вдъхваше смелост да се хвърли в битка с Джакс, с Легендата и с всеки, който дръзнеше да участва в Каравала.
	Окуражена, Тела тръгна с енергична стъпка към дневната и едва не изруга при вида на сестра си.
	Скарлет седеше пред една от студените бели камини. Тела нямаше представа как сестра й я е открила, но не се изненада особено. Ако Скарлет Драгна притежаваше някаква магическа сила, то тя бе способността винаги да намира сестра си. Тела не знаеше дали всички по-големи сестри са свързани по този начин с по-малките си сестрички, или това е нещо специално между тях двете. Тя никога не би го признала пред Скарлет, но мисълта, че сестра й винаги може да я открие, без значение какви са обстоятелствата и пречките, беше сред малкото неща, които й даваха чувство за сигурност, макар често да проваляше плановете й.
	Тела не се гордееше със себе си, задето още не бе разговаряла със Скарлет. За предната вечер имаше основателна причина, но поне тази сутрин трябваше да се отбие при нея и да се извини, че не й е казала истината за Армандо.
	Пристъпи, ала Скарлет така и не вдигна поглед от ръцете си. Държеше ръкавиците с телесен цвят, които Джакс беше изпратил на Тела сутринта.
	— Знаеш ли, че ръкавиците са символичен подарък? — Скарлет потри между пръстите си меката материя. — Вече се смята за старомодно, но съм чела, че в първите години от управлението на Елантин било обичай мъжът да подарява ръкавици на жената, за която иска да се ожени. Вероятно като символ на желанието му да се грижи за нея и да я защитава.
	— Аз бих предпочела нещо не толкова символично и малко по-практично, като кръв, да речем.
	Скарлет вдигна рязко глава.
	— Това не е особено романтично.
	Ала Тела можеше да се закълне, че шията на сестра й поруменя, а после и страните й, сякаш идеята й се беше сторила не толкова противна, колкото вълнуваща. Интересно.
	Споменала бе за кръвта напосоки, колкото да разведри обстановката, но сега, след реакцията на Скарлет, реши да задълбае още малко.
	— Четох за това в една от твоите сватбени книги. Древна брачна традиция. Хората пиели от кръвта си, за да синхронизират сърцата си. Така, дори когато били разделени, усещали дали другият е добре, или е уплашен, по скоростта, с която биело сърцето му. Ето това бих искала аз, човек, който ще ми даде част от себе си, а не парче плат.
	— Е, и даде ли ти твоят годеник стъкленица с кръв, преди да ти предложи снощи?
	Ругатня опари езика на Тела. Сестра й уж беше дошла да говорят за Армандо, а ето че избягваше тази тема, за което Тела не можеше да я вини. Макар че би предпочела да не се фокусират върху другия въпрос.
	— Чула си, значи?
	— Може и да не съм стигнала до бала, но това не значи, че съм се свила на топка в занданите под двореца — отбеляза Скарлет. — Макар че дори оттам сигурно бих чула слуховете за публичната демонстрация на чувства от страна на престолонаследника и неочаквания му годеж с момиче на име Донатела.
	— Скар, мога да ти обясня, не е нужно да се тревожиш.
	— Разтревожена ли ти изглеждам?
	Скарлет изглеждаше някак печална, но лешниковите й очи не бяха присвити, розовите й устни не бяха изтънели, не кършеше пръсти, а гласът й звучеше спокойно и овладяно.
	Което само по себе си изнервяше Тела. Скарлет се тревожеше постоянно, дори когато нямаше повод за тревога, а сега поводи имаше в изобилие.
	— Значи нямаш нищо против, че съм се сгодила? — Тела се тръшна на едно от канапетата срещу нея.
	— Милинка, знам, че само се шегуваш, но годежите не са най-любимата ми тема, както знаеш. Защо просто не ми разкажеш какво се случи?
	По дяволите. Точно от това се боеше Тела.
	Скарлет все така я гледаше с усмивка, едновременно напрегната и снизходителна, сякаш сестра й е малко момиченце, повярвало в оживяла приказка. Не можеше да я вини. В известен смисъл се чувстваше точно така. Живееше в златна кула. Жесток принц й беше направил заклинание, а майка й беше затворил в килия, и ако Тела не изпълнеше поставената й задача, и двете щяха да загинат, щеше да пострада и Скарлет, останала съвсем самичка.
	Тела си пое дълбоко дъх. Беше убедила сестра си за друг измислен годеж по време на Каравала, щеше да го направи и сега. Трябваше да го направи и сега, иначе сестра й щеше да пострада.
	— Знам, че изглежда внезапно и неправдоподобно — поде Тела. — Самата аз още не мога да дойда на себе си. Истината е, че вече повече от година си пишем писма, но до снощи не знаех, че той е престолонаследникът. И когато ми предложи, просто не можах да му откажа…
	— Тела, спри. — Лицето на Скарлет пребледня. — Не знам какво се опитваш да направиш, но не е смешно, уверявам те.
	— Целта ми не е да те разсмея. Ако беше дошла снощи, щеше да видиш с очите си и да разбереш.
	— Снощи започна Каравалът — възрази Скарлет. — Всичко, случило се в онази бална зала, е било само игра. Точно ти би трябвало да го знаеш.
	— Скар, знам какво е Каравалът. — Бе наясно и колко абсурдно звучат думите й. Вече разбираше, че не е трябвало да споменава за писмата, защото така историята звучеше твърде сходно с историята на самата Скарлет. Но Тела имаше Оракула и можеше да докаже думите си. Може би беше време сестра й да чуе цялата… или почти цялата истина. — Този път е различно, Скар. И не става въпрос само за мен, свързано е с майка ни…
	— Не — заяви решително Скарлет с толкова остър глас, че отекна в полилеите. — Никога не е различно, без значение колко ти се иска да повярваш в обратното. И не ме интересува с кого е свързано. Знам колко истинско изглежда всичко, участвала съм в играта. Легендата вкара Джулиан в живота ни още преди Каравалът да започне. А после го видях как умира, видях и теб да умираш. И дори когато всичко приключи и уж вече знаех кои части са били истина и кои — лъжа, открих, че отново съм сгрешила, че съм развалила годежа си с грешния мъж, защото така и не съм се запознала с истинския. — Гласът й се прекърши. Думите й сякаш се разбиха на пода и се пръснаха по килима. Тела изстина вътрешно, разбрала, че сестра й е стигнала точката си на пречупване.
	Беше я тласнала твърде далече. И не това беше искала за сестра си. Не бе искала да я измамят толкова жестоко, нито да се влюби, нито да се почувства накрая опустошена, отчаяна, объркана. По план Каравалът трябваше да освободи и двете им от страха, ограниченията и натрапените бракове.
	— Не знам дали това ще ти помогне, но мен също ме измамиха. — Тела стана от канапето и тръгна предпазливо към сестра си, Скарлет беше по-висока от нея, но сега, превила рамене пред празното огнище, изглеждаше мъничка и уязвима. — Не знаех, че актьор играе ролята на графа, кълна се. Разбрах чак след края на играта. Съжалявам, Скар, искрено съжалявам.
	— Знам. И не се сърдя на теб. Трябваше и сама да се сетя. Сто пъти ми се каза, че е само игра. Сигурно е твърде късно да те спра, но те моля да внимаваш, Тела. — Скарлет вдигна внезапно очи да я погледне. — Каравалът може да е вълшебен, романтичен и прекрасен, но магията му полепва и участниците рядко си дават сметка колко силно е влиянието й.
	— Скар, ако си права и всичко е умела измама, значи няма за какво да се тревожиш, нали? Освен ако дълбоко в себе си не си докрай сигурна, че е само игра?
	— Не играта ме тревожи. Мисля за сърцето ти, Тела. Нямам представа какво точно се случва с теб и какви са тези слухове за годеж, но знам, че Каравалът има своите начини да ти завърти главата и че понякога те кара да се влюбиш в човек, който не е докрай истински.
	Тела не беше толкова глупава, че да го отрече на глас, да заяви, че на нея такова нещо не може да се случи. Освен това смяташе, че когато момичетата се кълнат в нещо такова, обикновено си мечтаят за противното и предизвикват орисиите да им навлекат онова, което уж не искат.
	Но за Тела да се стремиш към любов беше като да се стремиш към болест. Целувки, заради които да умреш, не съществуваха. Нито души, с които да се слееш на всяка цена. На света имаше много красавци, но нито един не заслужаваше да му повериш нещо толкова крехко и ценно като сърцето си… особено нейното сърце, което отдавна бе орисано на любовно разочарование. А дори да избегнеше някак тази съдба, нямаше никакво намерение да се влюбва в мъж, който просто играе роля.
	Не би могла да каже тези неща на Скарлет, разбира се. Поне не сега, когато сестриното й сърце се разкъсваше пред очите й заради Джулиан.
	Онова, с което той се бе надявал да я задържи, накрая ги беше разделило. Съжаляваше, че не го убеди да каже истината на Скарлет. Трябваше да се постарае повече. Бе наясно, че вината не е изцяло нейна, но сигурно би могла да предотврати раздялата, ако бе положила повече усилия.
	— Не мисля, че е толкова безнадеждно — каза тя. — Джулиан дотолкова е свикнал да лъже, че лъжата се е превърнала в негова втора природа. И досега не е имал причина да се променя. Но те обича; начинът, по който те гледа, е… Ти си неговото слънце и ако той е твоето, значи трябва да му дадеш още един шанс.
	— Ще ми се да си права — въздъхна Скарлет. — Но след края на играта Джулиан обеща повече да не ме лъже, а не издържа и един ден.
	И Тела бе нарушавала дадени обещания също толкова бързо, но точно сега не смяташе да го изтъква. А и не искаше да взема решения вместо сестра си. Наистина вярваше, че Джулиан я обича, но се боеше, че е затънал в лъжите твърде дълбоко, за да се промени тепърва, а Скарлет заслужаваше нещо повече. Но пък сама трябваше да реши какво да прави и дано решението й не включваше графа.
	Облегна се на бялата каменна камина до сестра си.
	— И сега какво, ще се криеш цялата седмица в двореца?
	— Не знам. — Скарлет впери невиждащ поглед през прозореца към останалата част от двореца и града отвъд него. После устните й се свиха, сякаш я осени нова мисъл. Наклони глава и плъзна поглед по елегантната синя мебелировка, сетне нагоре към тавана, където релефни херувимчета ги гледаха отвисоко. — Може да остана тук. Този апартамент е достатъчно голям да построиш още един апартамент в него.
	— Което ме подсеща… Ти _как_ дойде тук?
	Нещо като усмивка раздвижи лицето на Скарлет.
	— Възможно е да съм хвърлила ваза в стаята си снощи и случайно да съм отворила вход към таен тунел. — Тя отиде при втората камина и плъзна ръка по ръба на полицата. Нещо изщрака, няколко тухли се преместиха едновременно и лъхна миризма на паяжини, сажди и тайни.
	— Гениално! — плесна с ръце Тела.
	Скарлет най-после се усмихна отново.
	— Искаш ли да ти покажа тунелите?
	Би искала, разбира се. Но прозорецът й показваше, че е настъпил онзи бронзов час от деня точно преди слънцето да залезе. Скоро нощта щеше да излезе на сцената и второто съзвездие на Легендата да се появи в небето. Каравалът щеше да започне отново и Тела не искаше да закъснява.
	Според казаното от Джакс предната вечер, а и според собствената й логика, първата улика, която говореше за част от града с вяра магична, подсказваше, че втората улика е някъде в Храмовия квартал. Тела още не беше ходила там, но знаеше, че той е по-голям от Квартала на подправките и Сатенения квартал, взети заедно. Търсенето можеше да продължи цялата нощ.
	— Може би по-късно — отвърна уклончиво тя. — Слънцето вече захожда и трябва да тръгвам.
	Дори не бе споменала думата „Каравал“, но усмивката на Скарлет се стопи въпреки всичко.
	Тела посегна да я хване за ръката. Сякаш не стигаше, че се налага да я остави точно сега, когато сърцето й бе разбито. Скарлет си имаше достатъчно тревоги и без да се притеснява за сестра си.
	— Знам, че в момента не вярваш на преценката ми. Но мога да се ориентирам кои части са само игра и…
	Скарлет я прекъсна с усмивка.
	— На теб вярвам, скъпа. Но не вярвам на Легендата, нито на онези, които работят за него, и мисля, че ти също не бива да им вярваш. Спомни си какво ни разказваше баба Ана. Че Легендата обича да е злодеят.
	Тела се ухили.
	— Как бих могла да забравя? Това беше любимата ми част.
	Само дето не можеше да е вярно за тази игра. Ако Легендата беше злодеят в това представление, значи двамата с Джакс бяха един и същи човек.
	Дори не искаше да си го помисля, макар че лесно можеше да си представи Джакс с цилиндър и фрак, с червена роза в ръка и зла усмивка на лицето. И ако пръстите й не бяха прокървили в ателието на Минерва, сигурно би се изкушила да повярва, че Джакс е Легендата и всичко е само жестока шега.
	Уви, Тела знаеше, че Джакс е Принцът на сърцата. Знаеше го също толкова сигурно, колкото бе уверена преди, че ако умре, Скарлет ще я върне към живот със силата на обичта си. Усетила бе силата на Джакс още в мига на целувката им. Магията му беше различна от магията на Каравала. Вълшебството на Легендата грееше като звездите, магията на Джакс беше тъмнина. Усещаше я и в момента, във все по-бавния пулс на сърцето си.
	Туп… туп.
	Нищо.
	Туп… туп.
	Нищо.
	Туп… туп…
	Нищо.
	Тиктакащият часовник в гърдите й.
	Тела не искаше да бъде прокълната, да се изправи лице в лице със смъртта. Но копнееше да спаси майка си, да се видят очи в очи, да разбере коя е тя в действителност и защо си е тръгнала. А ако Джакс беше Легендата или някой от неговите актьори, това нямаше да се случи.
	Не беше възможно Джакс да е Легендата. Ала ако все пак беше, значи господарят на Каравала бе по-голям злодей, отколкото Тела си бе представяла някога.


>	Втора нощ на Каравала
>>	18

	Алено съзвездие грееше над Храмовия квартал.
	Погледнато от небесната карета на Тела, съзвездието приличаше на букет разцъфнали рози. Сега, от улиците на квартала, образът губеше ясните си очертания. Вместо на букет рози, рубинените светлинки приличаха на капки разплискана звездна кръв, която огрява света в ниското с неестествен светлик.
	Но дори и без зловещото червеникаво сияние на небето Храмовият квартал би бил странно място. Вой на богомолци, молитвен шепот на грешници, древни напеви и странно облечени хора обграждаха Тела по избелялата мозайка на старите улици под светлината на факли с човешки ръст.
	Тела не знаеше дали тази част на града винаги е така претъпкана, или хората се стичаха насам заради Каравала и втората улика.
	Бръкна в джоба си и препрочете първата улика под трептящата червена светлина на една факла.
C>
	Уликите са скрити из целия град, втората ще откриеш в квартал богат.
	Тази част от Валенда била е трагична, ала днес улиците й вещаят вяра магична.
C$
	Описанието определено пасваше на Храмовия квартал, където се практикуваха всякакви причудливи религии, но можеше да се отнася до почти всеки молитвен дом в него.
	Тела минаваше покрай високи храмове, древни параклиси и съвременни бани, където хората уж можели да се измият със светена течност.
	Религията на Трисда беше простичка и без излишни финтифлюшки. Хората се молеха на определени светци за конкретни неща, а прошка търсеха от жреците, като записваха греховете си на листче хартия, което посветените мъже и жени изгаряха. Тук обаче религията граничеше с представление.
	Чувала бе, че хората могат да практикуват всякаква религия, стига да не излизат от границите на Храмовия квартал, но някои от духовните практики приличаха повече на цирк, чиято единствена цел бе да привлече туристите и да им изпразни джобовете.
	Говореше се, че в Храмовия квартал имало дори църква на Легендата, и беше логично втората улика да е скрита именно там. Само че въпросната църква явно не беше на видно място и намирането й се смяташе за нещо като игра. Тела не би имала нищо против, ако беше във форма, но краката трудно я държаха и лесно се задъхваше.
	Докато обикаляше улиците, видя храмове, посветени на различните стихии. Най-много й харесаха последователите на огъня, които танцуваха пред храма си с горящи пръчки в ръце. В съседство имаше църква, направена от водопади, които се изливаха върху статуи на русалки, а хората хвърляха раковини като символично жертвоприношение. По-нататък Тела мина край редица от храмове, посветени на различни орисии. Ронещите се здания изглеждаха много стари. От някои бяха останали само руини, отломки от времето, когато орисиите са владеели света. Сега малцина им се кланяха, само пред светилището на Късметлийката имаше по-голяма група поклонници, всичките нагиздени с широки наметала и шапки със зелени пера.
	Но колкото и да се оглеждаше Тела, никъде не видя символа на Каравала. Нямаше и рози, ако не броим онези в небето. Нямаше черни сърца. Нито цилиндри. Макар че хора в костюми имаше — или по-точно в „религиозни одежди“, както бе чула да ги наричат. Докато крачеше уморено, но упорито, Тела видя рогати шлемове на главите на онези, които почитаха древни богове на войната, и гердани от кости около вратовете на поклонниците на Смъртта. Не знаеше дали се нуждае от специално облекло за мястото, където отиваше, но всичко необходимо можеше да се купи от множеството амбулантни колички по улицата.
	— Ще искате ли призрачна качулка? — предложи й някой. — Пази от демони. Само три медника.
	— А ако предпочитате да се срещнете с демоните, ние предлагаме мъниста на развалата! — извика друг — Само един медник.
	— Защо решихте, че се интересувам от демони? — подкачи го Тела.
	Продавачът се ухили широко с беззъба усмивка.
	— Ами, тук сте. Хората твърдят, че търсят спасители, но обикновено намират друго.
	— Значи е добре, че онзи, когото търся, никога не се е обявявал за спасител.
	Тела прати въздушна целувка на продавача и се гмурна отново в реката от нетърпеливи туристи, алчни амбулантни търговци и ентусиазирани участници в Каравала.
	Хората по улиците бяха нагъсто като червеи в труп, освен в един участък пред Храма на звездите.
	Тела позабави крачка. Знаеше, че не бива да спира, но гледката беше така изкусителна. Храмът на звездите беше много красив, най-красивият молитвен дом, който беше видяла дотук. Бастион от светъл камък, бял като одеждата на богиня и невинен като дребни жертвоприношения. Но Тела бе чувала, че отвътре Храмът на звездите не е нито бял, нито свят.
	Звездите владеели земята много преди орисиите, толкова отдавна, че за това време се бяха запазили единствено легенди. Ала по един въпрос легендите бяха единодушни — без значение как изглеждат на небето, звездите не са светли ангелски създания. Според някои именно те създали орисиите, което ги превръщало в най-злите създания от всички.
	И въпреки това мнозина доброволно им се кланяха и вярваха, че един ден звездите ще се върнат и богато ще възнаградят своите последователи. Тела беше чувала за богати хора, които залагали свободната си воля, красотата си или първородното си дете, за да ги приемат в паството.
	— Ако искаш да влезеш, ще ти трябват подходящи дрехи! — извика някой от другата страна на улицата. — Продаваме тоги само по пет медника парчето.
	— Не ти трябва да влизаш в онзи храм. Аз мога да ти предложа нещо по-добро и по-евтино — обади се друг търговец. Гласът му й се стори познат.
	Тела се обърна и веднага съжали, че го е направила.
	Джулиан, в зелената роба на търговец, стоеше с широко разперени ръце да привлече вниманието й към редица олтари с вързани за тях хора с побелели устни и застинали усмивки, вперили очи в рубиненото небе като доброволни жертвени животни.
	— Джулиан, какво… какво правиш? — заекна Тела.
	— Простете, прекрасна госпожице, познаваме ли се? — И я огледа, сякаш я вижда за пръв път.
	Тела знаеше, че Джулиан играе възложената му роля, но въпреки това се смути дълбоко при вида на алчния му поглед, сякаш тя е агне, което той се опитва да тласне по грешния път.
	— Не те помня — измърка той, — но си толкова хубава, че ще ти направя отстъпка. Можеш да изпиташ същия екстаз като моите вързани приятели само срещу четири медника!
	— Можеш да се очистиш от греховете си и безплатно. — Жена с ослепително бяло наметало размаха ръце към Тела, откъсна вниманието й от тази стряскаща версия на Джулиан и го насочи към друга страховита гледка. Клетки, от които се разнасяше воня на пот, съжаление и немити тела. Хората вътре не изглеждаха толкова доволни като небесните поклонници на Джулиан, а и Тела не търсеше опрощение. Просто искаше да намери Легендата.
	— Не се заглеждай много, иначе ще го приемат за съгласие и ще натикат и теб в някоя клетка.
	Тя се обърна и видя Данте, застанал срещу фонтана на Кървящия трон. Облегнал бе лакът на врата от потъмняло сребро, цвета на разбитите илюзии и лошите решения. Или пък самият той приличаше на лошо решение.
	В тестетата на съдбата Падналите звезди винаги се изобразяваха като богове или богини в прозирни бели тоги и златни наметала. Сега обаче, загледана в Данте и неговите индигови оттенъци на черното, които така добре се сливаха с нощта, Тела реши, че картинките на картите са сбъркани. Златото винаги блестеше, но малцина можеха да извадят блясък от мрака. За разлика от Данте.
	— Престани да ме следиш — каза тя.
	— А може би ти помагам. — Данте оправи черното шалче около врата си и насочи поглед към вратата зад себе си, към емблемата на Каравала, изобразена над кръглата дръжка.
	Църквата на Легендата.
	— И сама щях да я намеря — изсумтя Тела.
	— Без съмнение. — Данте все така стоеше пред вратата и се усмихваше някак твърде доволно. Тя пристъпи към него.
	— Нали сам каза, че гледаш на момичетата така, както ние гледаме на балните рокли — използват се само веднъж?
	— Явно на теб гледам по различен начин. — Посегна към една непослушна къдрица и я уви около татуирания си пръст. Черната роза върху ръката му се завъртя и бързо придоби червен оттенък под рубиненото небе. С всяко завъртане притегляше Тела по-близо до себе си. Стана й някак по-леко да забрави за схванатите си крака и умиращото си сърце. Данте явно си представяше как върти и нея на пръста си по подобие на къдрицата.
	Сякаш би му позволила такова нещо.
	Нагъл. Самонадеян. Суетен. Невъзможен. Мразеше го, защото постоянно се влачеше след нея и приемаше обидите й така, както други момчета биха приели комплимент, мразеше го, защото интересът му към нея бе просто част от играта. Тогава защо никога не събираше сили да го отблъсне?
	— А ако си дошла да питаш за Легендата — каза той, — аз мога да ти кажа повече от всеки в тази църква.
	— Ще ми кажеш ли кой е той? — попита Тела.
	— Знаеш, че не мога да го направя.
	— Би могъл, ако ти си Легендата.
	Смях оцвети гласа му.
	— Ако бях Легендата, определено не бих ти казал.
	— Защото ми нямаш доверие?
	— Не — отвърна бавно той и нежно я притегли към себе си. — Бих запазил тайната си, защото бих предпочел и занапред да играя с теб в Каравала, а истината би съсипала забавлението.
	Гледаше я право в очите, сякаш се опитваше да й внуши нещо неизречено. Ако друго момче я погледнеше така, Тела би се почувствала специална. Хората рядко се гледаха дълго в очите. В това имаше нещо по-интимно дори от докосването. Когато Данте я погледнеше в очите, оставаше беззащитен за останалата част от света. Забравяше да се пази. Излагаше на риск част от себе си, за да се съсредоточи изцяло върху нея.
	Тела се запита дали това не е истинското вълшебство на Каравала, не магията или загадките, а умението на актьорите да ти влизат под кожата. По време на последната игра Джулиан постоянно бе тласкал Скарлет извън зоната й на комфорт. Сега Данте правеше същото с Тела, но вместо да я тласка, я придърпваше към себе си, опитваше се да я вкара в опияняващата си орбита, като се преструваше, че я обича, че не просто я иска, а част от него има нужда да са заедно. Усети го в едва доловимия начин, по който Данте затаи дъх, докато чакаше отговора й. Не беше за вярване, че нещо толкова дребно може да притежава такава сила.
	Определено го биваше в работата му. Тела знаеше, че Данте просто играе роля. Не я обичаше наистина, нито се нуждаеше от нея. Но вместо да го избута и да влезе в църквата на Легендата, внезапно й се прииска да се включи в играта му.
	— Ако ти си Легендата и с теб сме партньори, как щеше да постъпиш? Ще ми помогнеш ли да спечеля, или ще саботираш усилията ми?
	— Определено щях да ти помогна. — Той измъкна нежно пръста си от навитата къдрица. Топлите му пръсти я погалиха по шията и се задържаха да усетят пулса й. — Дори да не бях Легендата — прошепна той, — пак бих искал да спечелиш.
	Задържа погледа й, сякаш искаше да й каже още нещо. Тела не би му повярвала, разбира се, но би дала всичко да го чуе и това я плашеше до смърт. Всъщност не мислеше, че Данте е Легендата. Вярно, тя бе умна и забавна, но същото важеше за куп други момичета, а господарят на Каравала със сигурност имаше по-важни дела от това да върви по петите на някое от тях. И все пак не успяваше да прогони докрай тази мисъл, защото, макар да вещаеше само беди и унижение, беше и неустоима — мисълта, че нещо в Тела гори толкова ярко, че е уловило неуловимото внимание на Легендата.
	Умореното й сърце прескочи един удар. Данте сигурно го усети, топлите му пръсти още бяха на шията й. Очите му грееха по-силно от усмивката му, но за това можеше да има различни причини. Защото е доловил например че тя започва да поддава, да се влюбва с персонажа, който той разиграваше.
	— Де да можех да ти повярвам. — Подхвърли го уж на шега и се отдръпна леко назад, докато ръката му не се смъкна от шията й.
	Посегна към вратата.
	Данте я сграбчи за китката и я притегли отново към себе си. Имаше нещо отчаяно в движенията му, сякаш се държеше за нея като удавник за сламка.
	— А ако ти кажа каква е истинската причина за тази игра? Тогава ще ми повярваш ли, че искам да ти помогна?
	— Данте, не вярвам и на една твоя дума.
	— Но помниш думите ми достатъчно добре, за да ги повтаряш дословно.
	Тела не отговори, което той изтълкува като покана да продължи.
	— Знаеш ли как Легендата се е сдобил с магията си?
	— С желание? Онова невъзможно желание, което се полага на всички ни, ако искаме нещо достатъчно силно. — Изрече го скептично. Сестра й я беше върнала към живот в предишната игра със силата на желанието си, но въпреки това Тела не вярваше, че прочутата магия на Легендата е дошла от нещо толкова просто. Или пък й харесваше как реагира Данте, когато го предизвикаше, как грейваха очите му, как се стягаха пръстите му около китката й, все едно няма да я пусне, докато не надвие окончателно в спора им.
	— Всеки има право на едно желание, вярно е — потвърди Данте. — Но желанията имат нужда от малко магия, за да се сбъднат. За желанието на Легендата била необходима особено силна магия, затова той издирил вещицата, която прокълнала орисиите.
	— И как я намерил?
	— В една далечна страна. Когато поиска нещо, Легендата обръща света, за да го намери. — Тонът му беше нарочно лековат, сякаш Данте разказваше вълшебна приказка на дете, но ръката му около китката й ставаше по-гореща с всяка следваща дума, докато Тела не придоби усещането, че казаното от него тази вечер има по-голяма тежест от всичко, което й е казвал досега. — Когато прогонила орисиите, вещицата си присвоила половината от магията им, така че дори да се върнат някога, да са значително по-слаби отпреди. Именно тази магия използвала за желанието на Легендата. Но го предупредила, че ако орисиите някога развалят заклинанието й, ще са готови да убиват, за да си върнат отнетата магия. Мисля, че от нейна гледна точка това е било гаранция, че орисиите никога няма да завладеят отново света. Вещицата знаела, че за да запази силата си завинаги, Легендата рано или късно ще трябва да унищожи орисиите или сам ще бъде унищожен.
	Беше толкова близо до нея, че прошепна последните думи в ухото й. Не спомена Джакс, но и нямаше нужда. За Тела беше лесно да свърже онова, което вече знаеше за орисиите, с казаното от него сега. Парченцата от мозайката си пасваха идеално.
	От Джакс бе научила, че орисиите са били заключени в тесте карти. Ако Данте й беше казал истината, значи не просто бяха затворени, а и половината им сила е била отнета. Което обясняваше защо Джакс иска да се докопа до Легендата. Явно той беше избягал от затвора си, но не беше във върхова форма и сега се мъчеше да си върне отнетото.
	От думите на Джакс излизаше, че останалите орисии все още са в капана на тестето. Но Легендата явно знаеше, че Принцът на сърцата се е освободил, и това се бе оказало достатъчно да вдигне мерника на всички орисии. Да ги унищожи веднъж и завинаги.
C>
	Орисиите са заключени от векове, но сега всяка свободата си зове.
	Успеят ли, светът ще е различен, и да ги спреш, печелейки играта, е единственият отговор логичен.
C$
	Тела поклати глава. Точно за това я беше предупредила Скарлет. Че ще дойде момент, в който вече няма да различава кое е истинско и кое е просто игра.
	Тела бе сигурна, че Джакс е истински. Но да повярва, че играта е истинска, би било чиста лудост.
	Тя издърпа ръката си от хватката на Данте.
	— Благодаря ти за тази интересна история.
	— Чакай. Преди да…
	Сетне Данте млъкна внезапно.
	Тела се напрегна от страх, че отново е започнала да кърви, но Данте не гледаше нея. Тя хвърли поглед през рамо и й се стори, че зърва Йован. Само че сега, за разлика от предната вечер, момичето не беше облечено като Лудия шегаджия, а загърнато с роба. Дългата дреха се развя около глезените й, когато тя хукна да бяга.
	Данте се обърна отново към Тела, бръкна във вътрешния джоб на сакото си и извади оттам чифт черни ръкавици, дълги до лакътя.
	— Щом не искаш помощта ми, поне тези приеми — каза той и натисна едно от перлените копчета на ръкавиците.
	Щрак.
	Щрак.
	Щрак.
	Щрак.
	Щрак.
	Пет остриета щръкнаха от върховете на пръстите.
	— Даваш ми ръкавици с вградени остриета? — възкликна Тела, а миг по-късно я заля силно облекчение, че Данте вече не докосва кожата й, която бързо се сгорещи при спомена за казаното от Скарлет. „Ръкавиците са символичен подарък… прието е мъжът да подарява ръкавици на жената, за която иска да се ожени… вероятно като символ на желанието му да се грижи за нея и да я защитава.“
	Кожата й буквално пламна, когато бръсначите уловиха светлината на факлите. Десет миниатюрни обещания за защита. Ала Тела знаеше, че Данте иска да се ожени за нея точно толкова, колкото и Джакс. Сигурно просто е откраднал ръкавиците на излизане от ателието на Минерва, а фактът, че й пасваха идеално като размер, беше просто съвпадение.
	— Какво искаш в замяна?
	— Може би просто искам да съм сигурен, че пак ще те видя. — Данте натисна отново перленото копче да прибере остриетата, преди да сгъне ръкавиците и да й ги даде.
	А после си тръгна, проклетникът.
	Пое в същата посока като девойката, която Тела бе взела за Йован. Тя се изкуши да го последва, но сигурно точно на това се надяваше Данте — да я отдалечи от църквата на Легендата и следващата улика.
	Тела се обърна към вратата, но символът на Каравала беше изчезнал като по магия, което в нейните очи бе само поредното потвърждение, че е попаднала на правилното място.


>>	19

	Религиозният опит на Тела беше силно ограничен — ако не броим отчаяните й молитви, тя бе използвала малката изповедалня на бащиния си остров да предава и получава тайно писма, — но щом пристъпи в светилището, дори тя разбра, че църквата на Легендата не е обикновен молитвен храм.
	— Добре дошла. — Смугло момиче с красив цилиндър посрещна Тела с реверанс, присвити очи и червени воланчета. Много червени воланчета. Тела знаеше, че Легендата обича червения цвят, но това момиче беше прекалило определено. Червени воланчета обточваха платинената й рокля като ивиците на захарно бастунче.
	— Поздравление, че намери вратата ни, но сега трябва да избереш внимателно, ако искаш да влезеш в църквата.
	Момичето махна с ръка, воланчетата се люшнаха и няколко медни канделабъра оживяха сред дъжд от искри. Светлината им окъпа десетина стълбища, всичките настлани с дебели рубинени килими и протягащи се в различни посоки. Нагоре и надолу, настрани, досущ избягали вени, изчезващи в чернота. Някои изглеждаха по-износени от други, но всички до едно светеха с цвета на стар дъб, нашепвайки за отдавна повехнал блясък.
	— Само едно от тези ще те заведе там, където искаш да отидеш, каза момичето.
	— А другите къде ще ме отведат?
	Алената усмивка на момичето изтля, а устните й се извиха надолу.
	— Това е мистерия и риск, който трябва да поемеш, ако искаш да се присъединиш към нашето паство и да служиш на Легендата.
	Тела не възнамеряваше да се присъединява към никого и определено нямаше планове да служи на Легендата. Освен това не й се катереше по стълби, но беше чувала, че да намериш тази църква е нещо като игра.
	Плъзна отново поглед по рубинените стълбища. Всяко имаше свой характер, като например игривите, обточени със злато спирали отдясно. Някои навяваха мисли за приключения, като онова с тежката дърворезба право пред нея, досущ мост към измислена страна на фантазиите. Паянтовите стълби отляво пък изглеждаха неблагонадеждни, както и стълбата от ковано желязо без перила, която Тела отхвърли веднага. Накрая погледът й се спря върху прекрасно стълбище от черен мрамор, излъскано до огледален блясък и застлано с мек, недокоснат сякаш гранатовочервен килим. За разлика от останалите това стълбище се спускаше надолу.
	Тела погледна скришом към момичето с волан четата. Надяваше се погледът му да й подскаже нещо за правилния избор на стълбище, но момичето гледаше неотклонно към нея с присвити очи.
	— Е, реши ли вече?
	Тела погледна отново към мраморното стълбище с мекия гранатов килим. Изражението на момичето не се промени, но раменете му се стегнаха. Явно не искаше Тела да тръгне по този път. Нещо подсказваше на Тела, че неохотата на странното момиче не е продиктувана от загриженост за нейното добруване.
	— Сигурна ли си, че не би предпочела друго стълбище? — попита то.
	— Да. Искам да видя какво ме чака в края на това и мисля, че ще ми хареса.
	Момичето се засмя, но някак насила, когато Тела пое надолу по изящните черни стъпала.
	Мраморното стълбище не се връзваше докрай с Легендата, но полагаше усилия. На всяка следваща площадка въздухът ставаше по-студен. Свещите по стените загасваха, а по недокоснатия килим и гладките перила се появиха петънца като от засъхнали капки кръв. Ала Тела бе виждала достатъчно пролята кръв и знаеше какъв става цветът й, когато засъхне. Това тук не беше кръв, а илюзия.
	За всеки случай си сложи ръкавиците на Данте с остриетата. Миришеха на него, на мастило и тайни. Но за разлика от Данте бяха хладни на допир, също като тежестта на остриетата, скрити при върховете на пръстите.
	След още няколко стъпала Тела спря да вземе една восъчна свещ от скобата в стената и видя, че в зида са пробити дупки, така че въздушното течение да разлюлява пламъка. Хитроумно. Уви, стъпалата ставаха по-стръмни и Тела скоро съжали, че е облякла толкова тежка рокля. Малко по-нататък дупките в стената изчезнаха, заменени от серия портрети с масивни рамки, всичките на млади мъже с цилиндри.
	Отначало Тела реши, че изобразяват членове на паството, но всички лица бяха твърде красиви и с нещо злонамерено в погледа. Легендата.
	Е, не той беше нарисуван на портретите, разбира се. Никой не знаеше със сигурност как изглежда Легендата, но явно членовете на църквата се бяха опитали да го изобразят според собствените си представи. Цветът на кожата му например варираше от прозирно бяло до тъмните нюанси на кафявото. Някои лица бяха тесни и остри като проклятия, други напомняха на херувими със заоблените си извивки или на серафими с релефните си черти. На няколко от портретите Легендата имаше белег на лицето, на други се усмихваше широко, на трети гледаше втренчено. Сърцето на Тела спря съвсем при вида на едно тясно лице, което й напомни за Джакс, със сребристосини очи и златна коса. Последният портрет й намигна, сякаш да каже, че всичко това е един голям майтап.
	Може и така да беше. Може би Легендата отново си играеше с нея и стълбището нямаше край. Уморените й крака се подгънаха при тази мисъл. Може би никой никога не можеше да намери Легендата и църквата символизираше обреченото търсене на човек, който не може да бъде намерен.
	Или пък Тела драматизираше излишно.
	А после стъпалата далеч под нея се обляха в силна светлина, знак, че стълбището все пак има край. Тела пъхна свещта в една празна скоба на стената и ускори крачка.
	След още няколко стъпала се чу писклива музика — цигулка, цимбал и банджо. Не беше най-приятната мелодия, но подхождаше идеално на таверната, която Тела откри в края на стълбището — чудата и мамеща.
	Очакваше и тук всичко да е в червено, но таверната я изненада със зелените си цветове, греещи като съзряваща магия. Осъзна, че вече не чувства старата умора, сякаш въздухът беше също толкова опиващ като питиетата, които се сервираха в таверната.
	Тъмнозелени маслени лампи осветяваха маси от бледоментово стъкло, а на канапета от зелено кадифе седяха хора и смучеха светещи бучки зелена захар или отпиваха от шишенца с лимоненозелена течност. Дори подът беше облицован с миниатюрни смарагдови плочки като опашките на русалки. Тази таверна нямаше нищо общо с кръчмите на Трисда, които бяха убийствено скучни и миришеха на разбити мечти и евтин ром. Не беше и съвсем като таверните на Каравала, но се опитваше да ги наподоби по интересен начин.
	С чудатата си музика и светещите зелени напитки таверната граничеше със сюрреалистичното, което Тела свързваше с картите от тестето на съдбата. Такава карта Тела би нарекла „Изумрудената таверна“. Където да откриеш отговорите на опасни въпроси. В тестето на съдбата имаше една Празна карта и при други обстоятелства Тела сигурно би се запитала дали тази таверна не е липсващата орисия. Но въпреки лъскавата си показност отблизо помещението приличаше на брокат, който се преструва на звезден прах.
	А и множеството стълбища, които бяха посрещнали Тела в преддверието, май нямаше да се окажат толкова опасни, колкото се бе опитало да й внуши момичето с воланчетата. Между масите, бара и малките бал кончета на галерията надничаха краищата на всички останали стълбища. Явно всички те водеха към едно и също място. Също като Каравала, тази църква беше пълна с илюзии и членовете на паството й се наслаждаваха искрено на атмосферата.
	Клиентите на таверната бяха пъстра група от различни краища на света. Тела долови думи на различни езици, видя лица с всякакъв цвят, от светли до тъмни. Модните тенденции на облеклото също варираха, но всички присъстващи имаха едно общо нещо — носеха цилиндри.
	Тела можеше само да гадае защо ги носят, дали като поклон пред Легендата, или защото искаха да приличат на него, но така или иначе почти всички хора в таверната бяха с цилиндри. Някои от шапките бяха по-скоро широки, отколкото високи, други бяха издължени и прави, трети нарочно изкривени или завити. Тук-там цилиндрите бяха украсени с пера, воалчета или друг вид шантави аксесоари. Имаше дори един с рога, а в другия край на таверната млада жена носеше два малки розови цилиндъра на главата си като допълнителен чифт уши.
	Може би затова Данте не беше пожелал да влезе с нея. Може би ревнуваше от всички тези хора и тяхното сляпо страхопочитание пред Легендата. Макар че в момента изобщо не би трябвало да мисли за Данте и какво би казал той, ако я беше последвал.
	Тела обходи за пореден път шумната тълпа с поглед, чудеше се къде може да е скрита втората улика, а после видя неколцина, наредили се на опашка пред две черни кадифени завеси с лъскави златни ресни. Тела поклати глава. Всичко тук наистина беше прекалено ярко и граничещо с кича. Разминаваше се с нейното усещане за Легендата, беше по-близко до начина, по който хората го възприемаха, образ, които господарят на Каравала вероятно одобряваше. По време на последната игра Каспар, актьорът, влязъл в ролята на Легендата, определено бе заложил на прекомерния блясък. Но по някаква причина на Тела не й се вярваше, че Легендата е такъв в действителност.
	Макар още да не беше разкрила истинската му самоличност, тя бе получавала писма от него. Писмата бяха по-скоро обикновени, без никаква излишна украса, някои съвсем кратки, и въпреки това Тела бе усещала магията, пулсираща зад простичките думи.
	Колкото и вълшебна да изглеждаше църквата на Легендата, тя не смяташе, че е уловила духа на човека, когото обожествяваше. Каравалът стигаше до крайности във великолепието си, но Легендата едва ли беше такъв.
	И въпреки това Тела се отправи несъзнателно към завесите със златните ресни. Отвсякъде долиташе развълнуван шепот. Жените пощипваха бузите си да им придадат цвят, мъжете оправяха шалчетата си и някой току посягаше да си нагласи цилиндъра. Само че тук не всички носеха цилиндри, за разлика от клиентите на таверната. Може би тези хора не бяха членове на паството, а просто участници в Каравала, дошли да потърсят следващата улика.
	Тела тръгна към началото на опашката. Не й се чакаше излишно, но и не смяташе за разумно да се вмъкне направо.
	— Простете — обърна се тя към едно момиче с изящна шапчица и тънко алено було пред очите. — Защо всички се редят пред завесата? Какво има зад нея?
	— Ако не знаеш, може би не ти е мястото тук.
	— Не й обръщай внимание — обади се дългурестият младеж до момичето с воала. Облечен беше по-небрежно от останалите, с риза без яка, широки панталони на сиво райе и червени тиранти. — Сестра ми все забравя, че това е игра, и гледа всички съперници накриво.
	— Разбирам — кимна Тела. — Ако питате сестра ми Скарлет, аз съм същата.
	Очите на дългурестия младеж се разшириха, а момичето с воала си пое рязко въздух.
	— Скарлет ли каза? Като Скарлет, която е спечелила последната игра?
	— О, със сестра ми не участвахме в нея — отвърна Тела, но се постара гласът й да трепне малко, колкото да остави известно съмнение у слушателите й. Така рискуваше да издаде истинската си самоличност, но Каравалът не се печелеше, като играеш на сигурно. И май беше избрала правилната стратегия, защото младежът я изгледа с уважение и се дръпна да й направи място при тях на опашката.
	— Аз съм Фернандо, сестра ми се казва Патриша, а това е нашият приятел Каспар.
	Тела се постара да скрие изненадата си, когато един добре познат й актьор протегна ръка да се здрависа.
	— Приятно ми е да се запознаем. — Държеше се съвсем като Джулиан, сякаш я виждаше за пръв път. Този път Тела не се стресна толкова, колкото с Джулиан, но въпреки това се почувства дълбоко несигурна, дотолкова, че да се запита дали наистина познава младия мъж насреща си.
	По време на последния Каравал Каспар се беше преструвал както на Легендата, така и на неин годеник, но сега говореше с мелодичен акцент, който Тела не беше чувала преди от устата му. Нямаше помен и от екстравагантното му облекло, заменено от небрежен тоалет като този на Фернандо.
	— Каспар ни каза, че от другата страна на завесата е човекът, който е създал тази църква — обясни Фернандо.
	— И освен това знае много за орисиите — вметна гладко Каспар.
	— Знае за предмета, който трябва да намерим, онзи, който може да ги унищожи — добави Фернандо.
	Патриша завъртя демонстративно очи.
	— Постоянно забравяте, че това е само игра. Въпросният предмет е нещо символично, трябва ни, за да спечелим. Нали не мислите, че Легендата наистина иска да унищожи орисиите? Те вече са прогонени. Като говориш така, звучиш направо малоумно.
	Страните на Фернандо поаленяха.
	Тела беше съгласна с преценката на момичето, но не й хареса как съзнателно злепостави брат си.
	Двойката пред тях пристъпи зад завесата с ресните. Фернандо и сестра му бяха следващите. Младежът беше свел очи и се взираше унесено със зелените плочки на пода, а Патриша погледна към Каспар за одобрение, че е казала нещо много забавно. Той обаче не я окуражи.
	Тела реши, че това не е достатъчно. Братята и сестрите трябваше да се подкрепят, а не да се засрамват един друг.
	— Мисля, че грешиш. — Говореше на Патриша бързо, така че момичето да не я прекъсне с въздишка и гримаса. — Легендата никога не е организирал два Каравала през толкова кратък интервал. Познавачите твърдят, че сега е направил изключение, защото тази игра е истинска. Ако си по-наблюдателна, и сама ще го усетиш. Във въздуха има магия и тя не е само на Легендата, а и на орисиите, които правят опит да се върнат. А единственият начин това да стане е да отнемат силата на Легендата.
	Каспар вдигна изненадано вежди и стрелна Тела с поглед, от който й се подкосиха краката. Сякаш й казваше, че току-що е разкрила тайна, която дори не е трябвало да знае.
	— И къде си чула всичко това?
	— И аз чух нещо подобно — намеси се Фернандо. — Както и че ако Легендата успее да унищожи орисиите, не само ще запази своите способности, а ще придобие и техните сили.
	Данте не беше споменал нищо такова. Не че Тела беше повярвала на думите му. Но не можеше да отхвърли с лека ръка реакцията на Каспар, който изведнъж пребледня като платно.
	— Ами ако силите на орисиите имат нещо общо с тайнствената награда за победителя? — обади се Патриша, при това с показна увереност, която да скрие защо е променила изведнъж мнението си — дали под натиска на групата, или за да не изпадне от разговора. — Може би Легендата ще даде на победителя силата на някоя от орисиите. Аз бих взела силата на Немъртвата кралица. Тя не остарява.
	— Никоя от орисиите не остарява — казаха едновременно Тела, Каспар и Фернандо.
	Беше ред на Патриша да се изчерви.
	— Не ме оставихте да довърша.
	— Ами, довърши тогава — подкани Каспар.
	Но Патриша явно не знаеше, че истинската сила на Немъртвата кралица беше способността й да контролира всеки, проявил глупостта да й се закълне в служба. Момичето мълчеше нацупено и след миг Каспар се обърна към Фернандо. Погледна младежа с толкова топла усмивка, че Тела се зачуди дали актьорът наистина е пребледнял преди малко, или всичко е само плод на нейното въображение.
	— Ами ти? — попита Каспар. — Силата на коя орисия би си пожелал?
	Фернандо подръпна тирантите си, преди да отговори.
	— Сигурно бих избрал Девичата смърт.
	Тела застина.
	Патриша зяпна ядосано брат си.
	— Какво, искаш да убиваш хора?
	— Девичата смърт не убива никого — възрази Фернандо. — Тя е от добрите орисии. Усеща кога ще се случи трагедия и предупреждава хората. Бих искал и аз да го мога.
	Де да беше прав, помисли си Тела. Собственият й опит показваше, че Девичата смърт не предотвратява съдбата, а я подпечатва. Макар че, ако Тела знаеше какво представлява Девичата смърт, когато бе изтеглила картата й от майчиното си тесте на съдбата преди години, може би нещата щяха да се развият различно. Може би щеше да измисли нещо, така че майка им да не си тръгне.
	Каспар се обърна към Тела.
	— Ами ти? Ти каква сила би си избрала?
	Тела може и да беше обсебена от орисиите, но не знаеше дали иска за себе си някоя от ужасните им дарби. Не всички орисии бяха лоши — Късметлийката носеше слава и късмет, но предвид капризната природа на късмета, дори това предвещание можеше да се окаже горчиво. А макар Оракулът да й показваше услужливо бъдещето, досега това й бе донесло само скръб. Убиецът можеше да се движи през пространството и времето, но колкото и съблазнителна да беше тази способност, навярно вървеше ръка за ръка с пристъпи на лудост. А да притежаваш всичките им дарби сигурно беше още по-лошо. Разбираше защо някой като Легендата би ги искал за себе си. С толкова много магия можеше да управлява света, но не й се вярваше, че това би се отразило добре на когото и да било — нито на Легендата, нито на света.
	Завесите се отвориха да пропуснат Фернандо и Патриша и й спестиха необходимостта да отговори на въпроса. Каспар вече се отдалечаваше, вероятно да потърси друга двойка, с която да си поиграе.
	И толкова по-добре, реши тя. Реакцията му на историята й я караше да си задава опасни въпроси. Тела нямаше представа какво я чака от другата страна на завесата с ресните, но ако беше свързано със следващата улика, значи щеше да се натъкне и на поредния опит да я подведат. По-добре да си събере мислите, преди да влезе.
	По стените на таверната нямаше часовници, само огледала, светилници, бутилки и още портрети на Легендата. Затова Тела не знаеше колко време бе минало, но й се стори много дълго, преди завесата най-после да се разтвори отново и един познат глас да я извика.


>>	20

	Имаше чувството, че се е хързулнала право в шише с отрова. И тук, като в таверната, всичко беше зелено — стъклените плочки на пода, огледалните стени и трите широки кресла. Зелено като зрееща омраза, сурова ревност и изумрудените очи на Армандо.
	Тела си пое рязко дъх, когато го видя.
	Тази нощ зелените очи на Армандо бяха обточени с черно и приличаха на скъпоценни камъни в обков. Елегантният му костюм беше с цвят на слонова кост, ако не броим аленото шалче на врата и черния цилиндър на главата. Цилиндърът беше кривнат под ъгъл, имаше червена сатенена панделка над периферията и нещо в него подсказа на Тела, че шапката е не толкова символ на почитание към Легендата, колкото реквизит, който да подлъже участниците, че Армандо наистина е господарят на Каравала.
	Тела седна спокойно на креслото срещу него, макар че само при вида на претенциозния му бял костюм й идеше да натисне перлените копчета на ръкавиците си и да нареже дрехите му на панделки. Но ако го направеше, Армандо нямаше да й даде следващата улика, а тя най-вероятно беше точно у него.
	Устните му се усмихнаха, но не и очите, сякаш и те бяха част от костюма му. За разлика от повечето изпълнители на Легендата Армандо не се и опита да я предразположи. Така й беше по-лесно да го мрази, да вярва, че негодникът не играе роля, а просто си е такъв.
	— Как е сестра ти?
	Тела настръхна.
	— Предупредих те да не споменаваш за нея.
	— Или какво? Ще забиеш нокти в лицето ми? — Погледът му се насочи към ръкавиците й. — Ако търсиш отмъщение, давай, но аз все още вярвам, че направих услуга на сестра ти. Никой не иска да бъде единственият непосветен в някаква тайна. Скарлет щеше да се почувства много по-зле, ако разкриеше истината след тази седмица.
	— Не беше нужно да се държиш чак толкова отвратително.
	— Ако мислиш така, значи още не разбираш принципите на играта. Всички изпълнители в трупата получават роля, персонаж, в който да се въплътят по време на Каравала, и именно това движи играта напред, а не римуваните улики. Така че, да, госпожице Драгна, нужно бе да се държа отвратително. — Очите му изстиваха с всяка следваща дума, превръщайки го в истински злодей.
	Тела бе готова да се хване на бас, че сегашната му роля искрено му допада. По време на последния Каравал също бе играл ролята на злодей и дори не се беше извинил за злодеянията си след края на играта. Сигурно този тип роли му харесваха и затова Легендата ги възлагаше на него. Или имаше нещо повече?
	Внезапно си спомни думите на баба си от историята, която им разказваше често: „Вещицата го предупредила, че желанията се сбъдват срещу висока цена и че колкото повече играе, толкова повече ролите ще го променят. Ако играе ролята на злодей, ще се превърне в такъв“.
	Баба й все повтаряше, че Легендата обича да играе злодей и че това го е превърнало в лош човек. Но не беше точно така. Щом Легендата се превръщаше в ролите, които играе, значи би се превърнал в злодей само ако играе такива роли — както редовно правеше Армандо.
	Не се беше замисляла за това преди. Мразеше Армандо заради изпитанията, на които бе подложил Скарлет. Но да подозира, че той е Легендата, би означавало да му направи комплимент, а точно на него бе готова да причини единствено силна и продължителна болка.
	— Дори ти имаш роля в това представление. — Армандо посегна към масичката, взе едно тесте на съдбата и започна да разбърква картите. — Сигурно си мислиш, че твоята роля не е по сценарий, но грешиш. Ето, мога веднага да ти кажа, че още щом влезе тук и ме видя, ти се прииска да ме нараниш и сигурно още ти се иска. Легендата те манипулира, води те по пътека, докато не се изчерпят всичките ти възможности и остане само онази, която той е планирал за теб.
	— И защо му е да го прави? — попита Тела.
	— Отговориш ли си на този въпрос, ще спечелиш играта. — Армандо сложи тестето в средата на масичката и махна на Тела да цепи. Картите бяха златни със сребърни спирали и необичайно плътни, сякаш наистина бяха направени от метал. Неразрушими като бъдещето, което предсказваха.
	Тела ги гледаше втренчено, но не посегна да ги докосне. Да, беше обсебена от картите след онзи далечен ден, когато бе намерила тестето на майка си, да, беше надзървала от време на време да види какво показва Оракулът, но никога повече не ги беше използвала да прочете бъдещето си. Спазила бе даденото обещание, а и се беше опарила достатъчно първия път.
	— Не, благодаря. Не дойдох тук да ми гадаят.
	— Но искаш следващата улика?
	— Нали току-що каза, че уликите са несъществени.
	— Не, казах, че играта не се върти около тях, но все пак са необходими, за да насочат хората като теб по правилния път.
	— Може пък да погледна небето и да се водя по съзвездията на Легендата.
	— Съзвездията помагат в играта, но няма да те отведат към победата, а на мен ми се струва, че ти много искаш да спечелиш.
	Побутна тестето към Тела и драсна с нокът по стъкления плот.
	— И защо искаш да знаеш бъдещето ми? — попита тя.
	— Грам не ми пука за бъдещето ти, но Легендата определено се интересува.
	— Сигурно казваш това на всеки, който влезе тук.
	— Вярно е. Но този път говоря сериозно. — Сега усмивката огря цялото му лице. Устните му се разтегнаха в съвършено очарование, зеленото на очите му стана ослепително и за миг Тела си помисли, че ако беше съвсем мъничко по-мил, Армандо щеше да е съкрушително красив. — Или играй с мен, или си опитай късмета в друг храм.
	В същия миг, сякаш чакали сигнал, в далечината прозвучаха камбани. Два след полунощ. Не си беше дала сметка, че е станало толкова късно. Ако побързаше, вероятно би могла да хване някого от актьорите на Легендата в друга църква. Но сигурно и там щяха да поискат от нея същото.
	Тела посегна към металическото тесте.
	Картите бяха толкова студени, че усети ледения им допир дори през ръкавиците. Цепи, после Армандо ги разстла на ветрило пред нея. Ветрило в сребърно и златно. Би трябвало да блестят, но само след миг златното почерня, а сребърните спирали се патинираха, сякаш да я предупредят, че и бъдещето й ще потъмнее.
	— Изтегли четири. Една по една.
	— Знам как става. — Вместо да избере някоя от картите пред себе си, Тела посегна към една в левия край на ветрилото, скрита почти изцяло под другите. Картата изстърга неприятно по плота на масата, преди Тела да я обърне и да види една позната окървавена усмивка.
	Принцът на сърцата.
	Тела се вледени. Явно наистина не можеше да избяга от него.
	Армандо се изхили подигравателно.
	— Несподелена любов. Между теб и Данте май няма да се получи.
	Сигурно би й станало неприятно, ако хранеше илюзии за противното. Само че тя знаеше отлично какво означава картата с окървавения принц. Без значение колко пренебрежително се изказваше Тела за любовта, Принцът на сърцата беше истинската причина да страни емоционално от всички момчета и млади мъже, които показваха интерес към нея. Тела знаеше как да задържи интереса на мъжете, но не го правеше, защото не виждаше смисъл. Защото знаеше, че не е писано да продължи дълго. Съдбата вече беше решила, че онзи, в когото се влюби, няма да отвърне на чувствата й.
	Този път Тела обърна най-близката до себе си карта, най-очевидния избор и следователно най-малко вероятния.
	Или не.
	Девичата смърт.
	Отново.
	— Тази карта винаги ми е харесвала. — Армандо плъзна бавно пръст по перлената клетка около главата на девицата. — Смърт я откраднал от семейството й, за да я направи своя безсмъртна любима. Ала тя го отхвърлила, затова той затворил главата й в перлена клетка, така че никой друг да не я вземе. Но тя продължила да го предизвиква и всяка нощ се измъквала от владенията му, за да предупреди близките на онези, които Смърт ще отнесе.
	— Знам историята — каза Тела.
	— Тогава защо не си притеснена, че ще загубиш човек, когото обичаш?
	— Защото вече загубих.
	— А не е ли възможно да загубиш още някого? — измърка Армандо. Уж твърдеше, че грам не се интересува от бъдещето й, но тъмните краски на предсказаното дотук определено му доставяха наслада.
	Тела не отговори, вместо това обърна третата карта. Просто посегна напосоки, сигурна, че ще изтегли Оракула, че ще се повтори серията от детството й. Но вместо познатото огледало със златната рамка картата показваше черна диадема с остри върхове и лъскави черни опали, строшена на пет неравни парчета.
	Счупената корона.
	Армандо вече не се подхилваше. Устата му се отваряше и затваряше като на марионетка, останала без думи.
	— Какво, тази не ти ли се вижда достатъчно ужасна? — попита го Тела.
	Всъщност тази карта не я плашеше колкото другите. Счупената корона символизираше невъзможен избор между две еднакво трудни пътеки. Но Тела не вярваше в невъзможния избор. Опитът й показваше, че едната пътека винаги е очевидно по-лоша от другата. Ала все пак се поколеба, преди да изтегли четвъртата карта. Счупената корона беше нещо ново. И макар да бе любопитна какви други изненади й е подготвила съдбата, вече се бе уморила орисиите да си играят с бъдещето й.
	— Трябва да изтеглиш още една карта — подкани Армандо.
	— Защо? Вече изтеглих три ужасни. Това не ти ли стига?
	— Нали уж знаеше как се гадае? Всяка история има четири части — начало, среда, привиден край и истински край. Картината на бъдещето ти няма да е пълна, докато не изтеглиш четвъртата карта и не разкриеш истинския край.
	— Все още не разбирам защо Легендата толкова държи на това.
	— Може би трябва да зададеш този въпрос на себе си, не на мен. — Армандо сведе поглед към обърнатите карти, които разказваха история за разбито сърце, тежка загуба и невъзможен избор. Тела не виждаше какво общо има това с Каравала, освен ако и Легендата, също като Джакс, не извличаше удоволствие от болката на другите.
	Този път затвори очи с надеждата да изтегли нещо хубаво, Късметлийката, да речем, или Роклята на Нейно величество, която вещаеше смели промени и великолепни подаръци.
	Гладките металически гръбчета на картите не искряха с магия като Оракула, който тя пазеше скрит. Но все пак усети нещо, когато плъзна бавно пръст над тях. Повечето бяха хладни на допир, но някои бяха ледени, а други по-топли. А после стигна до една, която бе толкова гореща, че Тела едва не дръпна инстинктивно ръката си. Вместо това изтегли картата и я обърна.
	Металът грейна във виолетово. Красива жена в пепеляво лавандулова рокля гледаше към Тела през сребърните решетки на гигантска клетка за птици.
	Затворничката.
	Възел се стегна в стомаха на Тела, и не само защото картата й напомни за майка й, видението, което Оракулът й беше показал. Затворничката можеше да се разчита по два различни начина — понякога образът й обещаваше любов, но обикновено означаваше саможертва. Според легендите Затворничката не била извършила никакво престъпление, но се оставила да я затворят на мястото на любим човек.
	Спомни си казаното от Найджъл: „Помни, че победата в играта ще ти струва цена, за която по-късно ще съжаляваш“.
	Тя изгледа ядно Армандо.
	— Изтеглих картите. Дай ми уликата.
	Устата му се изкриви в разбираемо изражение.
	— Ако сега ми кажеш, че уликата не е у теб…
	— Не е нужно да вадиш ноктите на ръкавиците си. — Армандо стана, отиде при стената и натисна с длан едно от стенните огледала. То се отвори със съскане и разкри сумрачен тунел с пръстени стени и стари паяжини.
	Тела беше чувала, че из цяла Валенда имало тайни тунели. Този явно беше от тях.
	— Тръгни и върви, докато нещо не те накара да спреш. Там ще намериш следващата улика. Но помни, госпожице Драгна, че Каравалът не се върти около уликите. Не отговорите на няколко прости гатанки помогнаха на Скарлет да спечели предния път. Тя спечели, защото бе готова на саможертва, за да получи тези отговори и за да намери теб.


>>	21

	Светът на играта и светът извън нея започваха да се сливат опасно. Тела усещаше как парченцата на двете мозайки си пасват твърде добре.
	Играта не беше истинска. Тела го знаеше. Всички го знаеха. Но докато вървеше по тунела на Армандо към втората улика, откри, че се пита дали играта не е по-истинска, отколкото й се иска на нея.
	Впуснала се бе в Каравала с мисълта, че договорката й с Джакс е реална, че ако спечели играта и му доведе Легендата, ще успее да спаси майка си. След бала през първата нощ беше стигнала до извода, че Джакс е истинският Принц на сърцата, орисия, която незнайно как е избягала от затвора си. Но сега се разколеба.
	Дори изкушението да повярва, че някаква част от играта е истинска, можеше да я тласне в ужасна спирала от умопомрачение. Легендата не се опитваше да унищожи орисиите и орисиите не се опитваха да унищожат Легендата.
	Но ако е права и всичко е само игра, щеше ли наистина да се срещне с Легендата, ако победи? Или пак ще се появи поредният актьор, влязъл в неговата роля?
	Легендата винаги се играеше от актьори. А беше повярвала, че този път ще е различно. Найджъл я беше уверил в това. „Ако спечелиш Каравала, първото лице, което видиш, ще е на Легендата.“
	Когато Найджъл изрече тези думи, Тела бе усетила как светът се променя, почувствала бе силата в тях, същата предсказателска магия, която долавяше, щом докоснеше Оракула. Спечелеше ли Каравала, щеше да се срещне с Легендата. Но щом истинският господар на Каравала щеше да се появи в края на играта, означаваше ли това, че и всичко останало е истинско? Означаваше ли, че и други орисии, освен Джакс, правят опити да се върнат, и ако е така, щеше ли Легендата да пострада?
	Дотолкова се изгуби в мислите си, че дори не забеляза колко дълго е вървяла по тунела, нито накъде завиват серпантините му. Докато не чу гласове да отекват в древните каменни стени на прохода.
	Ускори крачка към гласовете и те я заведоха до покрита с паяжини врата. Беше минала и покрай други врати, но тази бе първата, пред която спря. Позна гласовете, които долитаха през вратата.
	Бяха на Скарлет и Джулиан.
	Чуваха се приглушено иззад мръсната врата, но определено бяха техните. Гласът на Скарлет познаваше по-добре от своя, а този на Джулиан беше незабравим.
	Когато се запозна с него на Трисда, не изпита привличането, накарало сестра й да се влюби в него. Но гласът му наистина беше прекрасен. Кадифен и мелодичен, глас за заклинания. Не и тази нощ обаче. Тази нощ гласът му разваляше вълшебства. Звучеше като сол без море. Празен и все по-кух с всяка следваща дума.
	Тела опря глава във вратата. Миризма на сажди и паяжини се промъкна в носа й. Сигурно стаята на Скарлет в двореца се намираше точно зад тази врата.
	— Благодаря ти, че ми позволи да дойда — говореше Джулиан. — Не вярвах, че ще се съгласиш пак да ме видиш.
	— Винаги ще искам да те видя — отвърна Скарлет. — Точно затова ме боли толкова много.
	Мълчанието се проточи след тези думи. Тела си представи Скарлет от другата страна на вратата. Минаваше три след полунощ. Сестра й сигурно беше по нощница и вероятно е грабнала одеяло да се прикрие. Такава си беше Скарлет. Тела си я представи как придърпва одеялото все по-нагоре, докато благоразумната й глава и болката от лъжата на Джулиан се борят за надмощие с нараненото й сърце и любовта й към него.
	— Сестра ми смята, че трябва да ти дам още един шанс.
	— Съгласен съм с нея.
	— Тогава изтъкни основателна причина да ти повярвам отново. Искам да ти повярвам, но ти ме лъжеш постоянно — почти проплака Скарлет. По тона й личеше, че е на ръба на сълзите.
	Моментът беше твърде личен. Тела поклати глава и понечи да продължи по тунела.
	— А сестра ти? Тя…
	Тела се вцепени.
	— … колко пъти вече…
	— Тела няма нищо общо.
	— Не виждам разликата. Защо на нея прощаваш лъжите за Каравала и Армандо, и за всички други неща, които тя скри от теб?
	— Защото ми е сестра — тросна се Скарлет. — Точно ти би трябвало да го разбираш. Нали затова лъжеш постоянно заради брат си, Легендата?
	Тела направо се вкамени.
	Легендата беше брат на Джулиан.
	И Скарлет го е запазила в тайна? Защо?
	Защото Тела не се беше сетила да я попита.
	Макар че такова нещо Скарлет би трябвало да сподели с нея и без да я питат. Ако беше вярно, щеше да реши всичките проблеми на Тела. Нямаше нужда да търси повече улики, за да спечели играта. Достатъчно бе Джулиан да каже на сестра й кой е брат му. Тела трябваше да убеди Скарлет, че това е необходимо, а Скарлет да измъкне истината от любимия си.
	Но Джулиан беше непоправим лъжец и работеше за Легендата. Можеше ли да се вярва на думите му? Може би и това беше част от играта. Номер, който да отклони Тела от уликите, които биха я завели до истинския човек зад името на Легендата.
	Освен ако това не е следващата улика?
	Според Армандо, ако следваше тунела, щеше да намери втората улика.
	Тела наостри уши за следващите думи на Джулиан.
	— Карлита — казваше той, — моля те. Правя всичко възможно да не те загубя.
	— Може би в това е проблемът — отвърна тъжно Скарлет. — Не искам да се опитваш да ме задържиш. Искам да знам кой си наистина.
	Тела не разбра следващите му думи, после го чу да си тръгва.
	Може би трябваше да изчака малко, преди да нахлуе в стаята, но пак щеше да стане ясно, че е подслушвала.
	Затова натисна дръжката.
	Дървената врата се отваряше в камина, която, за щастие, не беше запалена. Тела изтупа пепелта от полите си и пристъпи в апартамента.
	Стаята на Скарлет беше студена като сълзи. На пръв поглед приличаше на музикална кутийка отвътре — кръгло помещение с мека тапицерия от сапфиреносин сатен по стените, масичките и столовете бяха от деликатен кристал. Дори леглото с балдахин приличаше на нещо ефимерно, направено от стъкло и мечти. Стая за омагьосана принцеса. Само дето Скарлет приличаше на прокълната принцеса. Лицето й беше бледо, тъмната й коса висеше край него като безжизнена рамка. Дори изненадата й при внезапната поява на Тела бе някак вяла.
	Единственото жизнено нещо беше роклята й. Тела бе очаквала да я завари по нощница, но или Скарлет току-що се беше върнала от някакъв таен бал, или носеше вълшебната рокля на Легендата, която бе решила да направи всичко по силите си, за да я сдобри с Джулиан. Корсажът беше от червена коприна, която преливаше в алени поли, така пищни, че заемаха една четвърт от стаята.
	Не й се вярваше Скарлет да е била на бал. Значи оставаше вълшебната рокля на Легендата, което изглеждаше още по-необяснимо. При последната им среща Скарлет бе заявила недвусмислено, че не вярва нито на Легендата, нито на актьорите му, а ето че беше облякла рокля, подарена й от него.
	Не й се искаше да подозира сестра си, но роклята пораждаше въпроси. Възможно ли бе Скарлет да участва в играта? Например, за да си върне на Тела за последния Каравал?
	Тела стисна устни.
	А после видя сълза да се плъзва по бузата на Скарлет. И още една.
	Не. Сестра й не играеше роля. Просто Тела я гонеше параноята. Точно както я беше предупредила Скарлет, бе започнала да губи усета си кое е истинско и кое е само част от играта.
	Ядосана на себе си и на играта, че я е докарала дотам да се съмнява в сестра си, Тела се постара да измисли нещо съчувствено — все пак Скарлет очевидно беше нещастна, а Тела също толкова очевидно бе подслушала разговора й с Джулиан и бе разбрала откъде идва тъгата й, — но накрая от устата й излезе следното:
	— Джулиан наистина ли е брат на Легендата?
	Скарлет се отпусна на леглото като безжизнена купчина червена коприна.
	— Каза ми, че са братя. След края на Каравала. Но започвам да си мисля, че би казал какво ли не, за да ме задържи.
	— Поне знаеш, че държи на теб.
	— Дали? — Нови сълзи потекоха по лицето й. — Когато наистина държиш на някого, не трябва ли да си честен с него, дори това да означава, че може да го загубиш?
	— Не е толкова просто. Аз те обичам повече от всички на света, но въпреки това те излъгах, и то неведнъж — подхвърли с весела усмивка Тела с надежда да разведри малко сестра си.
	Скарлет изду бузи като че щеше да прихне, но после отново застина унило.
	— Не знам дали наистина мислиш, че трябва да му простя, или просто се опитваш да ме успокоиш.
	— Естествено, че искам да те успокоя. А пък дали да му простиш, зависи от това дали Легендата наистина му е брат — отвърна Тела, уж на шега, но не съвсем. За миг я заболя, че се възползва така от сестра си. Но ако не спечелеше играта и не намереше Легендата, ако умреше отново, Скарлет щеше да е по-нещастна и отсега. Тела беше готова да унищожи света, ако нещо се случи на сестра й, но светът на Скарлет щеше да се срине непоправимо, ако нещо се случеше с нея.
	— Вече питах Джулиан, но той не пожела да ми каже кой е Легендата — поклати глава Скарлет и се облегна на колоната на леглото. — Останах с впечатлението, че му е физически невъзможно да разкрие тази тайна, но същевременно не му беше трудно да намекне, че Легендата му е брат. — Изтри ожесточено сълзите от лицето си. — И това ме кара да се питам дали всичко не е било лъжа. На моменти съм склонна да приема, че Джулиан е Легендата, но не иска да ми го каже и е измислил някакъв брат. — Тя зарови глава във възглавницата и стана някак още по-крехка.
	Тела размишляваше над думите й, загледана в роклята. Тя се скъси и стана по-тясна, не като бална рокля, а като нощница, цветът й изсветля до бледорозово. Истинска магия. Тела сериозно й бе завидяла заради роклята по време на предишната игра. Дрехата все едно имаше собствени мисли и чувства, променяше материята, кройката и цвета си по свое усмотрение. Магията й беше изключителна дори по стандартите на Каравала, а Легендата я беше дал на Скарлет. Тела бе чула изпълнителите да си шепнат за това по време на играта, да се чудят защо Легендата й беше направил такъв уникален подарък. Изведнъж й се стори много по-логично Джулиан наистина да е Легендата, както бе предположила току-що сестра й.
	Тела приседна на леглото.
	— Наистина ли вярваш, че Джулиан може да е Легендата?
	— Не знам — измърмори Скарлет. — Мисля, че Легендата има власт над изпълнителите си. Не толкова, че да контролира всяко тяхно действие, но достатъчно, за да не разкриват определени тайни. Така че, ако Джулиан беше Легендата, едва ли би позволил на Армандо да ми каже истината за ролята, която е изпълнявал при последния Каравал.
	— Мразя Армандо — изсумтя Тела.
	— Само си е вършел работата. Но и аз не го харесвам особено. — Скарлет удари с юмрук възглавницата, в която ронеше сълзи допреди миг.
	— А дали той може да е Легендата? — попита Тела.
	— Всеки може да е Легендата. — Скарлет преглътна и последните си сълзи, после погледна решително сестра си. — Ако питаш мен, единственият начин да разберем кои е Легендата в действителност е да използваме Джулиан, за да спечелим играта.
	— Предлагаш да го използваме? — Тела едва не падна от леглото. Направо не можеше да познае Скарлет. — Това пък откъде ти хрумна? Мислех, че не искаш дори аз да участвам.
	— Така е, не искам. Но ако спечелиш и се срещнеш с Легендата, има шанс да разберем истината за Джулиан. — Скарлет извади от ръкава си лист хартия, сякаш бе скрит кинжал.
	О, да, тази страна на Скарлет беше нещо ново.
	Нещо ново, което Тела категорично харесваше.
	— Джулиан ми даде това — каза Скарлет. — Следващата улика. Твърдеше, че искал да ти помогне, но според мен просто се опитваше да умилостиви мен.
	Тела взе бележката. Шрифтът беше същият като на първата карта улика, която беше получила на бала.
C>
	Предназначението на тази игра е различно, за да го видиш, намери жената с пергамент и мастило магично.
	У нея е уликата, за която нетърпеливо трепериш, и само ти ще я намериш.
C$
	— Това описание пасва на една жена, която срещнах онзи ден пред магазин за издирвани престъпници в Квартала на подправките.
	И май наистина беше предназначена само за нея. Едва ли всички участници в играта бяха спрели пред онова магазинче. „Най-издирваните от Елантин“. Тела бездруго беше решила да се върне там през някой от идните дни, но фактът, че сега Легендата я насочваше право към мястото, което й беше помогнало да се свърже с Джакс, й се струваше прекалено голямо съвпадение.
	Играта отново започваше да изглежда твърде реална.
	Тела си напомни номерцата, които изпълнителите на Легендата бяха спретнали в Храмовия квартал. Само пълна глупачка би повярвала, че Каравалът е нещо повече от игра. Не, той беше една гигантска измама, което не му пречеше постоянно да я придърпва в паяжината си.
	Загледа се отново в картата с втората улика, после вдигна очи към Скарлет.
	— Ела с мен утре вечер да проучим това.
	Скарлет прехапа устни.
	— Какво, други планове ли имаш?
	— С кого да имам планове? — попита Скарлет. Само че гласът й прозвуча някак пискливо, а роклята се промени отново. Сякаш примигваше от розово към черно и обратно.
	Тела нямаше представа какво крие сестра й, но определено криеше нещо.
	— Просто не искам да излизам нощем — добави Скарлет. — Не желая пак да се оплета в играта.
	— Разбирам — каза Тела. Но не беше сигурна дали й вярва.


>	Трета нощ на Каравала
>>	22

	Тела би дала година от живота си за още един час сън. Дори не й пукаше, че вероятно не й остава и половин година живот. Просто не искаше да се разделя с благословения син комфорт на леглото си с неговите меки завивки и пухени възглавници. Вчерашният ден се беше проточил безмилостно. Но вече се беше успала, а ако не станеше веднага, нямаше да й остане и месец живот.
	Туп… туп.
	Нищо.
	Нищо.
	Туп… туп.
	Нищо.
	Туп… туп…
	Нищо.
	Нищо.
	Сърцето й биеше дори по-бавно от предната нощ. Но все още биеше. И на Тела се падаше грижата да не спре. След като изпи цяла каничка силен чай и закуси със сладкиши, Тела се почувства почти нормално.
	Приключи с гизденето точно преди да се смрачи. За тази нощ си беше избрала права рокля в тъмносиния цвят на сълзи, изплакали от буреносни облаци. Може и да беше малко тънка за нощно време, но поне не я спъваше и не тежеше. Въпреки това почти бе останала без дъх, докато стигне до сапфиреното крило, където бе отседнала Скарлет.
	Само че Скарлет не си беше в стаята.
	Тела чука цяла минута и едва не ожули кокалчетата си на тежката дървена врата.
	Предвид твърденията на Скарлет, че не искала да излиза от двореца нощем, за да не я улови играта в мрежите си, Тела бе очаквала да я намери в стаята й. Но или сестра й бе изгубила представа за времето, което едва ли беше вероятно, или наистина криеше нещо от Тела.
	Неприятно й бе отново да се усъмни в нея, но наистина беше странно Скарлет да излезе, предвид състоянието й. Особено в нощ като тази, когато цяла Валенда се беше превърнала в игрална дъска на Легендата.
	За разлика от предните две нощи, когато съзвездията на Легендата грееха над конкретни места, сега те покриваха целия небосклон над столицата с експлозии от звездно синьо.
	Добре, че Армандо я беше принудил да си спечели втората улика. Без нея Тела не би имала представа откъде да започне търсенето.
	Напусна двореца с небесна карета. Навсякъде звезди оформяха традиционните символи на Каравала — ослепително син цилиндър, букет сини рози, син пясъчен часовник. Но имаше и други форми в небето. Над хълмовете и кварталите на Валенда висяха съзвездия, напомнящи за орисиите. Тела различи обсипана със скъпоценни камъни превръзка за око, корона от кинжали, ключ от кости, перлена клетка, зашити устни и чифт трептящи тъмносини криле. Крилете вероятно символизираха Падналата звезда, но толкова много приличаха на крилете, татуирани на гърба на Данте, че умиращото сърце на Тела ускори пулса си и прати топла вълна по вените й.
	Когато каретата кацна в Квартала на подправките, Тела откри, че се оглежда за Данте, но, изглежда, тази вечер той не я беше последвал.
	Тя погледна отново към обсипаното със светлини небе и се зачуди под кое ли съзвездие се намира той в момента и дали е сам под него. Представи си как големите му татуирани ръце галят шията на друга млада жена, спират се върху пулса й, докато той я омайва със същите думи, които бе казал на Тела предната вечер: „Дори да не бях Легендата, пак бих искал ти да спечелиш“.
	Стомахът й се сви болезнено при тази мисъл. Не че Данте й беше притрябвал в момента, напротив. Не искаше да я отвлича със загадъчните си шегички и басовия си глас. Тесните улици на квартала я разсейваха достатъчно.
	Всички улички, пресечки и алеи бяха претъпкани с хора. Колоритните обитатели на квартала се смесваха с амбулантни търговци, които подготвяха града за Навечерието, като продаваха костюми и аксесоари на завишени цени. Буквално пред всеки магазин стояха продавачи и викаха на висок глас.
	— Пет медника за короната на Убития крал!
	— Три медника за перлената клетка на Девичата смърт!
	— Четири медника за кървавата маска на Принца!
	— Два медника за ръкавиците на Хаоса!
	— Един медник за булото от сълзи на Невенчаната невеста!
	Тела не видя сред тях нито един от актьорите на Легендата, поне онези, които познаваше, но разпозна други хора, които участваха в играта. Току виждаше някой да чука на тухлен зид с думите „Праща ме Легендата“, сякаш това беше парола за отварянето на тайна врата към следващата улика. Завиждаше им за енергията и приповдигнатото настроение. Представата им за местоположението на следващата улика определено се различаваше от нейната.
	Или Легендата си играеше с нея лично, или не всички участници в Каравала играеха една и съща игра.
	Уликата, която тя бе получила, я насочваше към жена с пергамент и мастило, тоест към старицата, която работеше в „Най-издирваните от Елантин“. Но когато Тела стигна там, в магазинчето нямаше никого.
	Миризма на преувеличени истории, въглен за рисуване и пергамент погъделичка носа й, щом прекрачи прага. В ъгъла на магазинчето имаше нещо като художническо ателие, доста разхвърляно, но иначе с всичко необходимо. Останалата част от помещението беше изцяло покрита с хартия, дори таванът беше облепен с пожълтели плакати, които изглеждаха по-стари дори от липсващата магазинерка.
	Тела плъзна поглед по стотиците изображения, докато чакаше старицата да се появи. Плакатите не бяха парчета хартия с набързо надраскани скици, а истински произведения на изкуството, детайлни портрети на престъпници, за които Тела беше чувала единствено слухове. И много, за които не беше чувала изобщо. Всяко парче пергамент и платно разказваше история колкото мрачна, толкова и чудна.
	Август Набивана на кол. Името беше достатъчно красноречиво само по себе си.
	Там беше и Дукесата на Дао. Издирвана за разбойничество, продажба на отрови и съблазън.
	— Не знаех, че съблазънта е престъпление — промърмори Тела.
	— Зависи кого се опитваш да съблазниш.
	Тела се завъртя рязко. Ала вместо старицата с омастилените ръце, видя момиче, облечено с рокля в пергаментово бяло с едри черни шевове. Приличаше на портрет, слязъл от стената. Айко, от трупата на Легендата.
	Айко винаги й се беше струвала загадка. Девойката рядко се смесваше с другите хора, защото работата й беше да наблюдава. Тя беше историографът на Каравала и обезсмъртяваше историята му, като рисуваше значимите събития в една вълшебна тетрадка. Носеше я и в момента.
	Появата й беше знак, че Тела е на прав път. Въпреки това не беше сигурна, че се радва да види момичето.
	Нямаше нищо против Айко, дори я харесваше, но би предпочела да не я среща по време на играта предвид безмилостните сделки, които момичето предлагаше. По време на предишната игра Айко беше сключила сделка със Скарлет, за която сестра й плати с два дни от живота си. Временната смърт на Скарлет не беше като тази на Тела, но и не беше нещо, което да приеме с охота.
	— Можеш да разглеждаш колкото искаш — каза Айко, — но помисли добре какво ще ме попиташ. Ще отговоря безплатно само на един твой въпрос, а всеки следващ ще ти струва нещо незаменимо.
	— Мога ли просто да попитам за следващата улика?
	— Да попиташ можеш, но аз няма да ти отговоря. Бих могла да те насоча към нея, ако следващият ти въпрос е по-добър.
	По дяволите. Значи питането й не би трябвало да се брои за въпрос.
	Тела стисна решително устни и се загледа отново в плакатите. Търсеше лице от тестето на съдбата с надеждата то да я насочи към следващата улика.
	Орисии не видя, но се нагледа на всякакви престъпления, от кръвопийство и канибализъм до некромантство и продажба на черни заклинания…
	Тела застина неподвижно, внезапно забравила за престъпления, улики и орисии, вперила поглед в един плакат в центъра на задната стена.
	Забрави да диша. Да говори. Да примигне с очи. Да се движи.
	С бордюр от звездици по края, плакатът й се стори по-хубав от другите, може би заради красивото лице под думите „Издирва се“. Лице, което обезпокоително напомняше Палома, изчезналата майка на Тела и Скарлет.


>>	23

#	Рай Изгубената
#	Издирва се за кражби, отвличане и убийство.

	Тела не можеше да откъсне очи от портрета. Не беше сигурна дали иска да повярва.
	Повярваше ли, това би дало отговор на един от множеството отчаяни въпроси, измъчвали я в продължение на години. Но не на такъв отговор се беше надявала. Че майка й е крадла. Похитителка. Убийца. Престъпница.
	Предпочиташе да вярва, че плакатът греши. Майката, която бе познавала, не беше такава. Но после си спомни казаното от Джакс, че не я е намерила, защото Палома не е истинското й име.
	Истинското име на майка й беше Рай, а приликата на Рай с Палома беше несъмнена. Не само заради същото овално лице и гъстата тъмна коса. Начинът, по който устните й се разтягаха в чаровна и загадъчна усмивка, която малката Тела така упорито се беше опитвала да имитира. Големите очи се издължаваха в крайчетата по съвсем същия начин, едновременно закачлив и замислен. В пристъп на неочаквана завист Тела осъзна, че жената страшно много прилича на Скарлет. А и на плаката беше на същата възраст като сестра й.
	Скарлет знаеше ли истината? Затова ли отказваше да говори за майка им?
	— Какво можеш да ми кажеш за Рай Изгубената? — попита Тела.
	— Тя беше специална. — Айко се приближи и плъзна пръст по лицето на Рай. — Досега не го бях забелязала, но много прилича на сестра ти. Макар че Рай беше много по-смела от Скарлет.
	— Какво друго можеш да ми кажеш за нея?
	— За сестра ти или за Рай?
	— Познавам сестра си по-добре, отколкото сама се познава. Питам за Рай.
	Тъмните очи на Айко грейнаха по познат за Тела начин. С вълшебното си историографско тефтерче момичето беше магическо и измамно почти колкото истинска орисия. Или пък Айко беше Легендата… би било гениално, ако се окаже, че великият господар на Каравала е момиче.
	— Ще ти кажа всичко, което знам, но първо трябва да платиш.
	— Няма да ти дам ден от живота си — заяви Тела.
	— Не си в позиция да се пазариш, ако искаш да узнаеш истината за Рай. Тя изчезна отдавна, преди почти осемнайсет години, и повечето хора вече са я забравили. Но аз произхождам от отколешен род на разказвачи.
	Тела вдигна рамене, уж с безразличие. В действителност думите ехтяха в главата й безспир — осемнайсет години, осемнайсет години, осемнайсет години…
	Родителите й се бяха оженили преди почти осемнайсет години. Знаеше това, защото след изчезването на Палома бе търсила информация къде е живяла тя, преди да се омъжи за баща им, но не беше открила нищо. Сега разбираше защо. Тела бе издирвала жена на име Палома, но преди да се озове на Трисда, Палома е била Рай Изгубената, известна престъпница.
	Тела винаги бе усещала някаква горчивина, чувството, че е ограбена, задето е познавала майка си само през първата половина от живота си. А сега разбираше, че изобщо не я е познавала.
	— С безплатната информация бях дотук — изтъкна Айко. — Ако искаш още, ще трябва да получа нещо в замяна. Не се тревожи, няма да открадна дни от живота ти.
	— Какво искаш?
	Айко кривна замислено глава и дългата й черна коса се изсипа настрани.
	— Светът на Каравала е измислен свят и понякога на нас, хората от трупата, ни е трудно да почувстваме нещо истинско. Малцина биха го признали, но всички ние копнеем за реалното. — Замълча, сякаш се канеше да добави още нещо, но после явно се отказа. — Днес ще поискам от теб нещо реално. Спомен.
	— Бъди по-конкретна. Искам да науча още за майка си, но нямам намерение да платя за това със… знам ли, със спомена за собственото си име, да речем.
	— Това дори не ми е хрумвало. — Тъмните очи на Айко грейнаха. — Отлична идея. Но ще я запазя за друг път. Сега искам последния ти спомен за майка ти.
	Тела отстъпи инстинктивно назад.
	— Не. Няма да ти дам нито един свой спомен за нея.
	— Тогава аз няма да ти дам повече информация за Рай Изгубената.
	— Избери си друг спомен.
	— Ти нарече Рай своя майка и аз искам да знам защо.
	— Не съм я наричала така — възрази Тела.
	— О, напротив, направи го. Каза, че искаш да научиш още за нея. А понеже съм експерт по история, мога да ти кажа всичко, което искаш да знаеш. Така че или си намери друг експерт, или ми дай последния спомен за майка си. Давам ти една минута да решиш.
	Тела не можеше да се раздели със спомените за майка си. Бяха твърде малко и твърде ценни. Но ако Армандо беше прав и играта наистина се въртеше около саможертвата, то Тела вероятно би могла да жертва един спомен, ако това ще й позволи да си създаде бъдещи спомени с майка си.
	А и онзи последен спомен я тормозеше открай време. Откакто намери картите в стаята на майка си, Тела постоянно мислеше за тях и се питаше какво би станало, ако не беше обърнала картите с Принца на сърцата и Девичата смърт. Дали майка й щеше да си тръгне, ако Девичата смърт не беше предсказала заминаването й? Дали самата Тела щеше да се е влюбила вече в някого, ако не беше обърнала картата с Принца на сърцата?
	— Добре — съгласи се тя. — Можеш да вземеш последния спомен за майка ми.
	— Чудесно.
	Айко се плъзна към работната маса в дъното на магазина. Изглеждаше някак твърде нетърпелива, което изнерви Тела още повече. Айко отвори вълшебния си тефтер на нова, недокосната страница.
	— Достатъчно е да сложиш ръка върху листа. На някои хора дори им харесва. Спомените ни тежат повече, отколкото си даваме сметка.
	— Не ми обяснявай, че ми правиш услуга. — Тела притисна длан към сухата хартия. Тя се нагря при допира й, почти както Оракулът пареше пръстите й всеки път, когато го докоснеше. Само дето сега топлината се разля нагоре по ръката й и към врата, сякаш я заливаше с разтопено масло. Главата й се замая приятно.
	— Книгата трябва да стигне до спомена, за да го вземе — обясни Айко, но гласът й прозвуча отдалече, като на човек в другия край на дълъг коридор.
	Тела затвори очи, а когато ги отвори отново, видя майчината си стая на Трисда. Майка й седеше на пода до нея, образът бе много по-ясен, отколкото в спомените на Тела.
	Ухаеше на плумерия. Аромат, който Тела смяташе, че е забравила. След като майка им си тръгна, баща им бе забранил да садят тези цветя в имението и Тела от години не се беше сещала за тях. Сега искаше да потъне в аромата и да прегърне крепко майка си, така че да запази завинаги спомена за уханието. Ала спомените не можеха да бъдат променени.
	Малко преди началото на този спомен майка й я беше накарала да обещае, че повече никога няма да докосва тестето на съдбата. И точно него Тела бе очаквала да открадне Айко, ала се оказваше друго. Друг спомен, заровен толкова надълбоко, че Тела го беше забравила напълно. Забравила бе как майка й взема ръцете й в своите и се вглежда съсредоточено в пръстена с опал, който Тела току-що бе откраднала.
	— О… какво е това? — попита Палома.
	— Щях да го върна — увери я Тела.
	— Не, милинката ми. Нека остане у теб, да го пазиш. — И целуна пръстите й, сякаш с това официално й предаваше пръстена. Майка й винаги подпечатваше нещата с целувка. Още един факт, който Тела бе тълкувала грешно.
	— А сега — прошепна Палома, — ще ти кажа една тайна за картите, които прибрах. Нарисуваните на тях орисии някога са владели света, били са много зли и жестоки. Често заключвали хора в карти за игра, просто така, за забавление. И единствено орисия можела да ги освободи… освен ако…
	Не. Тела се опита да задържи спомена, но той вече избледняваше невъзвратимо. Смуглата кожа на майка й стана прозирна, а устните й оформяха думи, които Тела вече не чуваше. Не. Не. Не! Точно тези думи трябваше да чуе. Те съдържаха отговора, който търсеше. Не знаеше какво се кани да каже майка й, но беше сигурна, че е от жизнена важност.
	Тела посегна отчаяно към спомена, опита се да го задържи с нокти и зъби. Ала колкото повече се опитваше, толкова по-мътен ставаше той, превърна се в дим, който не можеш да задържиш, а после се разсипа напълно.
	Когато отвори очи, Тела нямаше усещането, че от раменете й се е вдигнал товар. Чувстваше, че е загубила нещо. Сякаш се бе порязала лошо, но без да кърви. А и нищо не липсваше. Последният спомен с майка й не беше изчезнал. Очаквала бе Айко да го вземе, готова бе да се раздели с него, и сега си отдъхна, че споменът още е там.
	Тогава защо имаше чувството, че Айко й е отнела нещо по-ценно?


>>	24

	Проклетият тефтер на Айко беше затворен, ала Тела можеше да се закълне, че изглежда по-дебел отпреди. Освен това излъчваше слаба светлина.
	Какво беше взела Айко?
	— Я по-бодро — каза й Айко. — Току-що си спечели правото да чуеш фантастичната история на една от най-прочутите престъпници на Валенда. — Посочи към портрета на стената. — Преди да изчезне, тя беше легенда в този град. Хората бяха така омаяни от нея, че й пишеха писма с молба да ги ограби или да ги отвлече. Рай Изгубената беше истинска кралица на престъпленията. Говореше се дори, че принцове от други континенти са писали писма до главатарите в Квартала на подправките, за да искат ръката й.
	Тела я слушаше и се опитваше да задържи чувството на гняв заради откраднатия спомен, ала вместо това пред очите й се редяха картини за майка й, толкова ярки и цветни, сякаш Айко ги рисуваше в злото си тефтерче. Виждаше майка си като красива и дръзка девойка, която оставя след себе си бляскави следи от омайни легенди и си пробива силом път в историята, превръщайки се в мит.
	А после се бе омъжила за бащата на Тела. От всички мъже, сред които е можела да избира.
	— Защо Рай не е приела предложението на някого от онези принцове? — попита тя.
	— Сигурно е знаела, че повечето принцове са жестоки, разглезени и себични. А и Рай копнеела за приключения повече, отколкото за любов. Хвалела се, че може да открадне всичко. И когато я предизвикали да открадне вълшебен предмет, които не можел да бъде откраднат, тя приела предложението. Ала предметът бил много по-могъщ и опасен, отколкото Рай подозирала. Не искала да го върне, не искала да рискува някой друг да го вземе, затова избягала и оттогава никой не я е виждал.
	Тела обаче я беше виждала.
	Сега фактът, че Рай се е озовала на Трисда с баща им, изглеждаше малко по-смислен. Никой не би я потърсил на незначителен завладян остров.
	— Какъв е бил онзи предмет?
	— Ако искаш да ти отговоря на този въпрос…
	— Не — прекъсна я решително Тела. — Никакви сделки повече. Вече платих за отговора на този въпрос, той е част от историята на Рай.
	Ноздрите на Айко се разшириха, спокойното й лице се изопна. Явно беше свикнала да взема, а не да дава.
	Тела грабна омагьосания тефтер от масата и го вдигна над една запалена свещ.
	— Кажи ми какво е откраднала или този тефтер ще стане на пепел.
	Айко разтегли устни в тънка усмивка.
	— По-смела си от сестра си.
	— И двете сме смели, но по различен начин. А сега ми кажи за предмета. — Тела спусна бавно тефтера към пламъка, докато не усети миризмата на нагряваща се кожа.
	— Предметът бил прокълнато тесте на съдбата — изсъска Айко.
	Тела метна тефтера на масата. Наоколо й пергаментовите плакати се развяха, сякаш хартиените им сърца биеха в ритъм с нейното. За пръв път сърцето й биеше толкова бързо след целувката на Джакс. Сякаш това ново разкритие имаше своя собствена магия.
	Единствено портретът на Рай Изгубената остана неподвижен, спокоен център в хартиена буря.
	Тела знаеше, че портретите нямат чувства, но й се стори, че рисунката на Рай, жената, която майка й е била преди, затаява дъх и мълчаливо се моли дъщеря й да събере всички парченца на историята й.
	Тела винаги бе знаела, че майчиното й тесте на съдбата е по-особено, различно от другите тестета. Но от думите на Айко излизаше, че то е единствено по рода си, нарекла го бе „прокълнато“.
	Прокълнато. Прокълнато. Прокълнато.
	Думата звучеше все по-силно в главата й, надвикваше се с плакатите, които все така плющяха по стените. Орисиите също били прокълнати от някаква вещица и ако можеше да се вярва на Джакс, проклятието ги беше заключило в тесте на съдбата.
	„От опит мога да ти кажа, че е мъчително.“ Така бе казал.
	Изглеждаше невероятно, че майка й е откраднала точно това тесте, но колкото повече размишляваше Тела, толкова по-логично й изглеждаше.
	Ако майчиното й тесте на съдбата беше същото, което държеше в капан орисиите, нищо чудно, че майка й се беше ужасила, когато я завари да си играе с картите. А и преди онзи паметен ден тестето беше скрито, изглеждаше като мърлява кесийка с неприятна миризма. Явно прикриващото заклинание е отслабвало и се е развалило точно когато Тела е намерила картите.
	Не можеше да повярва, че е държала в ръцете си тестето с орисиите… легендарните орисии, владели някога света.
	Изглеждаше немислимо, но Тела бе получавала доказателства за това всеки път, когато Оракулът й бе показвал образи от бъдещето. Никога не беше виждала друга такава карта и едва ли щеше да види някога. Защото не беше просто карта. Беше орисия, прибрана в малкия й куфар.
	Разсмя се при тази мисъл. Майка й трябва да е била истинско стихийно бедствие, щом е откраднала орисиите.
	Ала сега беше безсилна, уловена в карта точно като тях.
	Тази мисъл не й се стори забавна. Стана й криво, че се е разсмяла преди.
	От деня, в който майка им изчезна, Тела вярваше, че вината отчасти е нейна, че ако беше послушала майка си и не си беше играла с кутията й за бижута, ако никога не беше обръщала картата с Девичата смърт, която вещаеше загубата на любим човек, майка им още щеше да е с тях. Обвинявала бе както картите, така и себе си. И се оказваше, че е била права, макар и по друг начин.
	Майка й не бе избягала само защото Тела е обърнала конкретна карта. Избягала бе, защото дъщеря й бе намерила картите, а те, оказва се, бяха много по-могъщи и опасни, отколкото предполагаше Тела доскоро.
	Плакатите по стените най-после спряха да се веят и магазинчето потъна в тишина. Ала Тела все още усещаше погледа на майка си от портрета и я измъчваше усещането, че въпреки всичко научено току-що, все още не знае достатъчно. Пропускаше нещо важно… нещо, което бе забравила.
	— Защо ми се струва, че искаш да ми зададеш още един въпрос? — попита Айко.
	Тела съвсем бе забравила за присъствието й, както и защо изобщо е дошла тук. Трябваше да намери третата улика, иначе майка й щеше да остане заключена също като орисиите. Едва ли точно това беше забравила, но забравеното, каквото и да бе то, едва ли можеше да е по-важно.
	Тела извади отново картичката с втората улика.
C>
	Предназначението на тази игра е различно, за да го видиш, намери жената с пергамент и мастило магично.
	У нея е уликата, за която нетърпеливо трепериш, и само ти ще я намериш.
C$
	Тя вдигна очи към портрета на майка си.
	Ами ако уликата не сочеше към жената, нарисувала тези портрети, както бе сметнала Тела в началото? Ако сочеше към жената, нарисувана на един от портретите, към Рай Изгубената например? Портретът беше нарисуван с мастило върху пергамент. А изображението й говореше по начин магичен и предназначен единствено за нея.
	Тела подскочи на пръсти и дръпна плаката от стената.
	Очакваше Айко да възрази, но тя изглеждаше нетърпелива почти колкото нея, дори проточи врат да види какво има от обратната страна на пергамента. Надпис със сребристо мастило.
C>
	Ако държиш това, значи си взела верния завой, но още не е късно да биеш отбой.
	Уликите вече не водят към предмета, който Легендата иска, само сърцето ти знае вярната писта.
C$
	Основно място в сърцето й се падаше на нейната майка и Легендата явно е знаел това, иначе не би оставил уликата тук, на обратната страна на портрета й. Но какво общо имаше майка й с Каравала?
	Тя беше пазила тестето, затворило в капан всички орисии, а Легендата искаше да ги унищожи. Възможно ли бе Рай да е откраднала и предмета, който може да унищожи орисиите? Но ако е така, защо…
	Не. Тела прогони тази мисъл. Да повярва, че играта е истинска, гарантираше единствено лудост. Или пък вече е полудяла, каза си тя, щом сама не е сигурна в какво вярва.
	Трябваше да разбере истината, преди да продължи. Трябваше да говори със Скарлет. Тя щеше да й помогне да изясни мислите си, особено ако подозренията на Тела са били основателни и сестра й знаеше за играта повече, отколкото беше склонна да признае.
	Тръгна към вратата.
	— Преди да тръгнеш — спря я Айко, — трябва да чуеш остатъка от историята.
	— Мисля, че знам как свършва — каза Тела.
	— Знаеш само привидния край. Истинският още не е написан.
	— Тогава какво друго можеш да ми кажеш?
	— Пропуснах една част от средата на историята. Рай открила колко могъщи и опасни са картите, след като ги използвала да погледне в бъдещето си. Според някои избягала не защото искала да опази картите, а за да промени предсказаното й бъдеще. Ала не знаела едно — че когато това конкретно тесте предскаже нещо, то не може да бъде променено, освен ако не бъдат унищожени картите.
	— Благодаря ти, но се боя, че е малко късно за това предупреждение.
	Лицето на Айко се изопна изведнъж.
	И тогава Тела го усети. Нещо по-мокро от сълзи се стичаше по страните й. Събираше се в ямките на ушите й, после преливаше надолу към врата.
	Кръв.
	Гъста, топла и страшна.
	Сърцето й прескочи веднъж, после още няколко пъти, главата й се замая, дишането й спря. Тела посегна да се опре на стената. Кръвта, която бе изгубила в ателието на Минерва, беше нищо в сравнение със сегашния кръвоизлив. Кръвта се стичаше към корсажа й на алени ручейчета. Явно Принцът на сърцата й напомняше за пореден път, че не играе тази игра за забавление.


	Тела се прибираше в двореца. Ушите й все така бяха пълни с кръв и тя изкривяваше звуците. Дори след като кървенето спря, слабостта не изчезна. Сърцето й никога не беше било толкова бавно.
	Туп…
	Нищо.
	Туп…
	Нищо.
	Туп…
	Нищо.
	Скоро щеше да остане само нищото.
	Беше си купила евтино наметало от един уличен продавач, но можеше да се закълне, че слугите, които срещна в двореца, виждаха окървавения й корсаж през него.
	Дори след като се изми и преоблече в една от роклите на Минерва — богата дреха от изящна топазено синя материя, — Тела все още усещаше засъхналата кръв в ушите си. Явно и кръвта й беше прокълната, защото така и не се изми напълно от ръцете и врата й. Би продължила да кисне във ваната, докато не излезе и последното петънце, но се потопи в ароматизираната вода само колкото силата й да се върне поне отчасти. Трябваше спешно да говори със Скарлет за престъпното минало на майка им и за Каравала.
	Нахлузи ръкавиците на Данте, за да скрие петната, и излезе от златната кула. Изгубила бе представа за времето, но явно отдавна бе минало полунощ, когато най-после стигна до сапфиреното крило, където бяха настанили Скарлет. Тук всички сини нюанси изглеждаха позлатени и бляскави. Самотно слугинче подтичваше между големите аплици и подрязваше фитилите на свещи, дебели колкото човешка ръка. Момичето не я заговори, но Тела усещаше погледа му, докато вървеше към стаята на сестра си.
	Скарлет обаче не отговори.
	Тела почука по-силно, в случай че сестра й е заспала.
	Никакъв отзвук.
	Натисна дръжката и разтърси вратата с надежда шумът да събуди Скарлет, но нищо не последва. Сестра й или беше заспала много дълбоко, или не беше в стаята. А би трябвало да е там, защото не участваше в играта. Минаваше полунощ и Скарлет отдавна трябваше да се е прибрала.
	Тела тръгна към младата луничава слугиня, която или подслушваше безсрамно, или се бореше с особено упорита свещ.
	— Мога ли да ви помогна? — попита девойката и се обърна да я погледне, преди още Тела да е отворила уста. Определено подслушваше и явно бе значително по-смела от останалите слуги, които си вършеха работата в двореца с бърза крачка и сведени погледи.
	Момичето с луничките се наведе съучастнически към нея.
	Тела се дръпна инстинктивно, но слугинята, изглежда, не забеляза петънцата засъхнала кръв по врата й.
	— Ако търсите онзи красив актьор с татуировките, мога да ви съобщя, когато се върне. Не излезе с другите. — Нетърпеливите й очи грейнаха по начин, който Тела познаваше до болка.
	— Съжалявам — каза тя. — Нямам представа за кого говориш.
	— Спокойно. — Момичето се изкиска пискливо. — Знам, че сте сгодена, и няма да кажа на никого, че сте го търсили.
	Което означаваше, че ще каже на всички. Но в момента Тела си имаше по-големи грижи.
	— Търся сестра си — уточни тя и посочи към стаята на Скарлет. — Казва се Скарлет. Висока, с гъста кестенява коса и…
	— Знам коя е — прекъсна я слугинята. — Не съм я виждала от вчера. — После пребледня леко и продължи шепнешком: — Чух я да пита къде е Идиличният замък. Не се е връщала.
	Идиличният замък беше замъкът на Джакс. Нямаше причина Скарлет да ходи там.
	— О, сигурна съм, че нищо лошо не се е случило със сестра ви — побърза да добави слугинята, сякаш внезапно си бе спомнила с кого разговаря. — Аз хич не вярвам на приказките за наследника, хората само си говорят.
	— И какво си говорят хората? — попита Тела.
	— Ами че е убил последната си годеница. Но казват също, че е много красив — добави тя, сякаш хубостта му оправдаваше убийството. — Повечето слугини заявяват, че биха се венчали за него въпреки всичко.
	Значи са глупачки, прииска й се да изтъкне. Прииска й се да отметне косата си и да стресне момичето с кръвта по ушите и врата си. Но Скарлет беше изчезнала. Вместо да плаши слугинчета, Тела трябваше да събере сили и да открие сестра си.
	Подхвърли една монета на луничавата девойка, но дори това леко движение не се получи както трябва. Монетата почти не се завъртя във въздуха.
	Когато стигна до гаража с небесните карети, камбаните отброиха три след полунощ — времето се движеше твърде бързо, а тя — твърде бавно. Дори небесната карета, в която се качи, сякаш се влачеше по огряното от звезди небе и се бавеше нарочно.
	В нощта на бала замъкът й беше заприличал на момичешка фантазия. Но след като слезе от каретата и тръгна към каменната крепост, Тела се запита дали лъскавият бял пясъчник не е бил само маскировка, илюзия, създадена от Легендата. Тази нощ каменният градеж тъмнееше като строго пазени тайни, огрян от факли с мътен червеникав светлик, които губеха битката си с нощта.
	Тела спря в подстъпите на моста да си поеме дъх. Чувстваше се малко по-спокойна заради ръкавиците на Данте. Не че долавяше реална заплаха. Всъщност замъкът изглеждаше почти безжизнен.
	Освен вятъра, който развяваше полите й и рошеше косата й, всичко тънеше в тишина. От онази тишина, която обикновено се свързва с гробници, прокълнати руини и други места, където жив човек не стъпва. Тела потръпна зиморничаво. Не се боеше от опасността, но я предпочиташе във вид на самодоволни млади мъже. За втори път тази нощ й се прииска Данте да я беше последвал.
	Не че й беше притрябвал.
	Е, добре де, може би мъничко. Пристъпи тежко напред. Данте явно се беше отказал да я преследва, което си беше победа за нея, макар и победа, която не я зарадва особено. Знаеше, че се мъкне по петите й, защото ролята му го изисква, а дори интересът му да беше искрен, рано или късно пак щеше да я зареже. Всички й обръщаха гръб, освен Скарлет, единствената, която не беше в състояние да затвори сърцето си за нея.
	Сигурно това е едно от нещата, които сестрите правят, помисли си Тела. Не знаят кога да обърнат гръб. Колкото до самата нея, ако имаше по-точна преценка за нещата, сигурно щеше да усети, че действията й са станали безпредметни, и щеше да сложи край още тук, в началото на моста, или поне щеше да се усъмни в думите на младата слугиня, че Скарлет така и не се е върнала от замъка — замък, който сега й се струваше по-празен от очите на счупена кукла.
	Мостът беше сякаш по-тесен, отколкото Тела го помнеше, и по-висок също така, извисяваше се над черни води, които не изглеждаха толкова притихнали като в нощта на бала. Но после си спомни какво й беше казал Данте и побърза да прогони мисълта за Смъртта. Този път нямаше да мисли за Смъртта, за да не налива допълнително масло в огъня на магията й.
	Стъпките й бяха нестабилни, дишането й — затруднено, но тя си повтаряше, че няма да падне, да скочи или да направи нещо друго, което да я хвърли към страшните води долу. Щеше да прекоси моста, да потропа на вратата и да намери сестра си. Ако Скарлет изобщо беше тук.
	Тела мина по моста и спря от другата му страна. За миг й се стори, че чува тих звук на стъпки, но наоколо нямаше никого, дори стражи.
	Събра сили и потропа с юмрук по тежките железни врати.
	— Ехо! — извика жизнерадостно тя.
	Нищо.
	— Има ли някого? — добави тя малко по-остро.
	Отвърна й само плисък на вълни.
	— Аз съм Донатела Драгна, годеницата на престолонаследника!
	Затропа агресивно по вратата въпреки растящата умора.
	— По-леко, иначе може да се нараниш.
	Тела се завъртя бавно. Очакваше да види Джакс, захапал поредната ябълка.
	Но не беше той, а трима други.


>>	25

	Движеха се дебнешком към Тела като призраци, загърнати в тънки и някак овехтели сребристи плащове, отдавна изгубили блясъка си. Едната фигура беше висока. Втората — с много извивки. Третата сякаш място не можеше да си намери. И трите я лъхнаха на силен, стар парфюм със сладникави цветни акценти.
	Изобщо нямаха място в студена и мрачна нощ като тази. Качулките на плащовете скриваха лицата им, а малкото, което се виждаше, или беше неестествено неподвижно, или беше покрито с маска.
	Трите фигури я наближаваха.
	Въпреки студа Тела усети как ръцете й се изпотяват в ръкавиците, когато разбра, че подозренията й за маските са верни. Трите фигури бяха маскирани като орисии — Немъртвата кралица и нейните Придворни дами.
	Тела лесно позна боядисаните в синьо устни и обсипаната със скъпоценни камъни превръзка за око на Немъртвата кралица. Устните на Придворните й дами бяха зашити с ален конец. В тестетата на съдбата картите им символизираха мощ и неумираща лоялност. Ала сега появата им можеше да означава само едно — извънредно лоша поличба. Хората носеха маски само на празник или за да скрият престъпление.
	— Малко сте подранили с костюмите — подхвърли тя. — Навечерието на Елантинин ден е вдругиден. Или го празнувате по-рано, защото сте толкова грозни, та не смеете да си покажете лицата?
	— След края на тази нощ само ти ще си криеш лицето — изсъска фигурата с костюма на Немъртвата кралица. — Освен ако не ни дадеш каквото искаме.
	Тела се обърна към вратата и потропа с всички сили.
	— Това няма да ти помогне — каза Немъртвата кралица. — Той не е тук.
	Трите фигури продължиха да се приближават и хладният нощен въздух отстъпи пред тежкия дъх на парфюма им. Луничавата слугиня явно я беше пратила за зелен хайвер, за да я причакат тук тричките и да я оберат, а Тела се бе оказала достатъчно глупава да се върже. Сигурно би могла да избяга въпреки слабото си сърце, но натрапниците бяха отрязали пътя й към моста. Вече нямаше накъде да бяга, освен ако не скочеше в тъмните води долу.
	Можеше да се закълне, че чува гласа на Смъртта, който я подканя да скочи, ала беше решена да не го слуша. Мастилената вода в крепостния ров изглеждаше дълбока и спокойна, но при втори поглед се виждаха остри скали тук и там като неприятни изненади.
	Тела извади кесията си.
	— Ако сте дошли да просите пари, защото парфюмът ви е ужасен, а кичозните ви наметала отдавна са излезли от мода, ето. — Тела хвърли кесията към малкия участък суха земя вляво от себе си. Надяваше се поне една от досадниците да се спусне след кесията като куче след кокал. Само че кучетата явно бяха по-умни от тези тричките. Вместо да се втурнат след парите, те направиха още една крачка към нея.
	Силният им парфюм я блъсна в носа, изостри се в смрад на гниещи цветя и маниакални копнежи. Тела едва не се задави. Трите дори не забелязаха.
	— Не ти щем мръсните пари — изхриптя Немъртвата кралица. — Искаме да си върнем истинското ни великолепие. Искаме картите, които майка ти открадна, картите, които ти смяташ да дадеш на Легендата, за да ни унищожи и да вземе остатъка от някога божествените ни сили.
	— Богу зъбите. — Които и да бяха тези жени, явно вземаха играта твърде на сериозно. — Вие сте полуди и от отровена риба!
	Странната обида сякаш ги ужили за миг, но не достатъчно дълъг миг, че Тела да се шмугне между тях и да избяга. Би могла да се втурне към моста, разбира се, но тричките едва ли щяха да я пуснат без бой и шансът да стигне до другия му край беше много малък. По-вероятно бе да падне в рова отдолу.
	Повя вятър и в повея му Тела чу смеха на Смъртта.
	— Кажи ни къде са картите и ще обезобразим само половината ти лице.
	Немъртвата кралица даде знак и Придворните дами моментално извадиха ръце от джобовете на наметалата си. Кожата им беше призрачно бяла на лунната светлина, а ноктите — черни, дълги, заострени като на грабливи птици. Това не беше част от традиционния костюм.
	За щастие, Тела също имаше нокти. Натисна черните перли на ръкавиците си и благодари безмълвно на Данте, когато остриетата щръкнаха от върховете на пръстите.
	Ала Придворните дами не се впечатлиха.
	Немъртвата кралица направи нов жест и двете тръгнаха дебнешком напред като смъртоносни марионетки, съскайки през зашитите си устни.
	Тела далеч не беше в най-добрата си форма, но събра каквито сили й бяха останали. Замахна с две ръце и ритна с единия си крак. Искаше да ги уплаши, а не да се бие с тях. Но само след миг-два стана ясно, че Немъртвата кралица не се е шегувала за обезобразеното лице. Придворните дами се целеха в очите и бузите на Тела, дращеха като бесни котки и скоро всичко се превърна в болка и хаос.
	Тела размахваше диво металните си нокти, раздра ръката на едната Придворна дама достатъчно, за да потече кръв.
	Но кръв нямаше.
	От раната избликна единствено дим.
	Тела политна назад миг преди Придворната дама да изчезне.
	— Богу зъбите!
	А сетне Придворната дама се появи отново, леко размазана по краищата, сякаш по-малко материална отпреди. Но категорично не беше призрак. Призраците не деряха така.
	Силно задъхана, Тела продължи да рита и да дере.
	— Какво сте вие?
	— Разочарована съм, че питаш. — Немъртвата кралица сви ръка в юмрук.
	Миг по-късно една от Придворните дами удари силно Тела в корема. Момичето падна тежко назад и сблъсъкът със земята изкара и последния въздух от дробовете й.
	Хряс.
	Пантофка се стовари с все сила върху китката й.
	Тела изпищя. Костите на китката й се бяха счупили. Сърцето й замираше в гърдите, главата й се въртеше. Но дори паднала по гръб на земята, тя продължи да замахва с другата ръка по-ожесточено отпреди. Замахваше наляво и надясно и от горе надолу. При всяка рана, която нанасяше, ранената противничка изчезваше като по магия, но после се появяваше отново. Тела би предпочела да не вярва на очите си — бе получила предостатъчно преобръщащи живота прозрения за един ден, — но тези трите определено не бяха актьори или участници, увлекли се в играта. Бяха си истински орисии.
	Не кървяха, защото не бяха хора.
	Ако вече не лежеше на земята, коленете й сигурно щяха да се подгънат. Как се бяха измъкнали на свобода толкова орисии? Джакс трябваше да я предупреди, че и други като него се разхождат на воля и жадуват за кръв.
	„Защо просто не се откажеш?“ — промъкна се в мислите й гласът на Смъртта.
	— Никога! — изсъска Тела през зъби.
	— Какво означава това? — попита Немъртвата кралица.
	— Картите никога няма да бъдат ваши — изстена Тела. — Ще ги дам на Легендата и той ще ви прогони завинаги.
	Придворните дами се разсъскаха отново и подхванаха с ново ожесточение атаката си, но за миг Тела спря да усеща болка, осъзнала, че неволно е изрекла самата истина — майчиното й тесте на съдбата не просто държеше орисиите в капан. Според казаното от Немъртвата кралица майчиното й тесте беше предметът, който можеше да унищожи орисиите.
	Болката се върна като вълна, но Тела вече знаеше какво трябва да направи. Достатъчно бе да намери майчиното си тесте на съдбата. Него искаше Легендата.
	Ала чувството за триумф, съпровождащо тази мисъл, не трая дълго.
	— Щом няма да ни помогнеш, ще те използваме да дадем урок на онези, които дръзват да разсърдят орисиите — заплаши Немъртвата кралица.
	— Нищо чудно, че вещицата ви е набутала в карти. И аз бих ви заключила само за да не ви слушам — измърмори Тела. Цялото й тяло крещеше от болка, все така лежеше на земята, но поне досега бръсначите в ръкавиците я спасяваха от пълно поражение.
	Просто трябваше да издържи още малко, докато някой не се появи.
	Защо Данте не я беше последвал този път?
	Или е тръгнал след нея, но още не е пристигнал? Ако се появи, ще е по-мила с него, обеща си Тела.
	Тъмни спирали замъглиха зрението й. Тела замахна по-силно и резна нечий прасец. Но и този път Придворната дама изчезна само за кратко.
	— Довършете я — заповяда кралицата. — Времето ни свършва.
	Пантофката се стовари повторно върху счупената й китка и натроши костите на прах. Сълзи на черна болка напълниха очите й. Двете Придворни дами надвиснаха над нея и посегнаха с нокти към лицето й. Тела вече бе наясно, че искат да я обезобразят, ала сега по всичко личеше, че я искат мъртва.
	Тя застина за миг, после изкрещя през болката, замахна с две ръце и заби бръсначите в глезените и на двете.
	Придворните дами нададоха вой и се превърнаха в дим. Тела разполагаше само с миг, преди онези да се появят отново. Отблъсна се със здравата си ръка от земята, ахна от пронизалата я болка и хукна към ръба.
	Още първият допир с водата й подсказа, че е допуснала грешка.
	Размина се със стърчащите скали, но водата беше прекалено студена. Счупената китка я болеше прекалено силно. Роклята й натежа моментално. Но Тела се бореше като демон, възжаждал да се откъсне от преизподнята и да се изкачи на небето. Не обърна внимание на нещата, които я дърпаха за глезените и се плъзгаха покрай босите й стъпала. Не беше избягала от баща си, от три орисии и от всички други беди в живота си, за да се предаде пред малко студена вода и една счупена китка.
	Смъртта трябваше да се постарае повече, ако искаше да си я върне, а тя нямаше намерение да го позволи. Ако умреше, Скарлет би останала самичка, без сестра, която да я забърква в заслужени приключения и да я запознава с момчета, които си струва да целунеш. Скарлет заслужаваше да целуне и други, не само Джулиан. Всъщност Тела също заслужаваше целувки, и то такива, които не завършват със смърт.
	След яростна борба с водата Тела се измъкна на калния бряг мокра, разчорлена и натъртена. Дишаше тежко, кожата й беше посиняла, но беше жива и на крака.
	Уви, това важеше не само за нея.
	Немъртвата кралица и ужасните й Придворни дами я чакаха.
	Тела си каза, че може да ги надбяга. Но успя да направи само няколко крачки, преди онези да я настигнат. Цялата се тресеше от болка, изтощение и яд. Влажният въздух сякаш не стигаше до дробовете й. Дори най-слабият повей на вятъра можеше да я събори.
	Ако Скарлет беше на нейното място, досега някой щеше да се е притекъл на помощ. Джулиан сигурно би долетял с балон, а после би се спуснал с ангелски криле да отнесе любимата си. За жалост Тела не беше от момичетата, които хората хукват да спасяват. Не, тя беше от момичетата, които хората изоставят.
	Но също и от онези момичета, които хората подценяват.
	Напомни си, че е дъщеря на двама опасни престъпници.
	Неотдавна бе заложила живота си на сестрината си любов.
	Целунала бе Принца на сърцата и беше оцеляла.
	Тези орисии нямаше да я убият.
	Всяка орисия си имаше слабост. Слабостта на Джакс беше единствената му истинска любов, онази, която ще съживи сърцето му. Придворните дами бяха просто марионетки, а Немъртвата кралица притежаваше ужасяващата способност да контролира напълно онези, които й се врекат във вярност. За да надвие Придворните дами, Тела трябваше да надвие кралицата. Кралицата беше споменала, че времето им изтича, а Придворните дами се превръщаха в дим при всяка нанесена им рана… означаваше ли това, че още са вързани към картите на майка й? Че не са свободни колкото Джакс? Може би ако Тела нападне кралицата, трите ще се върнат в хартиения си затвор.
	За щастие, Тела знаеше коя е слабостта на Немъртвата кралица. „Говори се, че е разменила окото си срещу ужасните си сили.“
	Просто трябваше да забие бръснач в превръзката на окото й и току-виж доживяла утрешния ден.
	— Ако наистина си всемогъща орисия, ела и се бий лично. — Тела размаха оцелелите остриета. Останали й бяха само четири.
	Немъртвата кралица кривна глава. Не личеше да е впечатлена от предизвикателството.
	Още едно от остриетата падна, останаха само три.
	А после Тела приключи. Сигурно би успяла да се задържи още малко на крака, но бе понесла достатъчно удари през живота си и знаеше кога е дошъл моментът да се престори на победена.
	Падна на колене, после се свлече във водата, купчина подгизнали дрехи и провал.
	Смрадлива вода плисна в лицето й, когато една от орисиите тръгна към нея. Тела не смееше да отвори очи, не още. Надяваше се Немъртвата кралица да идва към нея, най-после решила да си изцапа ръцете лично. Усещаше как орисията шари из смрадливата водя и я търси. Дълги, жестоки ръце я ръчкаха безмилостно. Търсеха пулс.
	Тела погледна бавно през мигли. Гърлото на жената се белееше на тъмния фон. Наистина беше кралицата. С вдигната маска. Тела зърна хубаво лице, загрозено от злобно изражение.
	Пое си лекичко въздух. Цялата трепереше отвътре. Въпреки демонстративната си дързост Тела не беше правила нищо подобно в живота си. Предпочиташе да бяга, вместо да се бие. Ако не беше умирала вече, сигурно щеше да се предаде и да пробва късмета си със Смъртта.
	Но онова момиче, което беше преди, буквално беше умряло.
	Отвори очи и замахна.
	Политна назад и се стовари по гръб в плитката вода, но плясъкът се изгуби, заглушен от пронизителния писък на кралицата.
	— Мръсна смъртна! — изпъшка кралицата, притиснала ръка към нараненото си око. Черна кръв се стичаше по лицето й. — Какво направи?
	— Трябваше да те предупредя. С мен не си струва да се заяждаш.
	Тела вдигна отново съсипаните си ръкавици, но в същия миг Немъртвата кралица и нейните Придворни дами се превърнаха в дим и изчезнаха.
	И този път не се появиха отново.
	Успяла бе. Сълзи замъглиха зрението й. Сама не знаеше защо плаче, дали от болката в натрошената си китка, или от облекчение, че е отървала кожата. Победила бе, но рядко се беше чувствала толкова зле. Никога не бе понасяла толкова сериозни наранявания, които да не я убият.
	Усещаше мускулите си като разнищени въжета, цялата беше в синини. Напрягаше очи в мрака, сълзи на изтощение се стичаха по страните й. Пътят до гаража за карети беше тъмен и много дълъг. Можеше да се хване на бас, че се е удължил по време на битката.
	Явно Скарлет изобщо не беше идвала в Идиличния замък. С малко късмет, вече се бе прибрала в двореца и щеше да помогне на Тела, да я позакърпи. Но преди това Тела трябваше да стигне до нея.
	Уви, краката й бяха на друго мнение. Коленете й се подгънаха и тя потъна отново във водата, която сякаш не беше толкова студена, колкото я помнеше. А калта беше изненадващо мека. Щеше да затвори очи за миг. Само колкото да събере силите си, да се изправи и да пропълзи до гаража с каретите. Плискащата се вода бе изненадващо приятна, отнемаше болката от ранената й китка и отмиваше кръвта, мръсотията и вонята, докато тя потъваше все по-дълбоко във…
	Стъпки. Тежки стъпки.
	— Донатела?
	Гласът прозвуча познато, но Тела беше толкова замаяна, че не разбра дали е на Данте, или на Джакс. Беше силен като на Джакс, но заповеден и звучен като на Данте. Трябваше да отвори очи, ала усилието й се стори непосилно. Ако гласът не беше на Данте, предпочиташе просто да заспи, и да спи…
	— Донатела! — Този път гласът прозвуча по-отблизо и по-тревожно, а чифт силни ръце извадиха главата й от водата и я заляха с уханието на мастило и разбити сърца. Данте.
	Идеше й да проплаче от облекчение. Ала болката беше толкова силна… Сигурно би се опитала да потопи отново глава под водата, но кучият му син я държеше здраво.
	Придърпа главата й върху гърдите си.
	— Отвори очи, моля те.
	— А може би искам да спя тук — измърмори Тела. — На бас, че е по-безопасно от твоите обятия.
	— Че какво им е опасното на обятията ми?
	— За мен — всичко. — Тела бавно повдигна единия си клепач.
	Ранна утринна мъгла увенчаваше тъмната глава на Данте като мрачен ореол. От колко ли време бе лежала тук, зачуди се Тела.
	И защо Данте й приличаше на ангел отмъстител?
	Очите му бяха черни. Челюстта му тъмнееше ъгловата, устните му бяха разкривени в хищна гримаса. Изобщо не приличаше на младия мъж със засмените очи, който й беше казал, че винаги трябва да се облича в цветя. Изглеждаше достатъчно вбесен да се сбие с изгряващото слънце, макар свирепият му поглед да се вледени, докато го местеше между увисналата й китка и издраното лице.
	— Кой ти стори това? — попита той.
	— Немъртвата кралица и нейните Придворни дами. Започвам да си мисля… — Тела замълча за миг, усетила, че заваля думите. — Че не е просто игра…
	Очите й се затвориха отново.
	— Хей, не заспивай, чу ли? — Данте я измъкна от водата.
	Кап. Кап. Кап. Изцеждаше се като мокра черга, а се чувстваше по-зле и от това.
	Данте я притегли към себе си. Нищо меко нямаше в него. Гърдите му бяха като мраморен блок, ала Тела пак би затворила с радост очи, би се прислонила в него и би спала така до края на времето.
	— Недей, моля те — смъмри я той. — Няма да се предаваш, чу ли! Трябва да останеш в съзнание, докато те отнеса на сигурно място.
	— И къде е това място? — Тела затвори подутите си очи. Главата й подскачаше върху гърдите му при всяка негова крачка. Кога я беше понесъл и защо се отклоняваха от пътеката покрай рова?
	Не отиваха в замъка, но май не отиваха и към гаража с каретите. Тела се запита в полусън дали не получава видение за бъдещето си, защото й се струваше, че вървят през гробище. Виждаше само неясните очертания на обрасли с мъх надгробни плочи с изронени херувими или плачещи статуи с воали. Дърветата сякаш също скърбяха в траур и ронеха сухи вейки, които хрущяха под ботушите на Данте.
	— Не е ли малко рано да ме погребваш? — попита тя.
	— Няма да умреш. Ще намерим някого да ти помогне. — Данте пое надолу по изронено каменно стълбище покрай голяма скулптура на мъже с дълги роби и криле, които държаха ковчег над главите си.
	Тела би изсумтяла, ако имаше сили. Явно смъртта и злата орис я следваха навсякъде.
	— Излъгах те в ателието за дрехи — промълви тя. — Ти беше прав за Джакс… — Насили се да отвори отново очи. Главата й се въртеше. Виеше й се свят. Искаше това да спре. Искаше всичко да спре. — Дори не знам защо го целунах. Не беше от страх, че ще ме изрита от двореца заради лъжливия годеж. Май исках да ревнуваш.
	— Е, успя — каза грубо той.
	Тела би се усмихнала, ако не я болеше толкова много.
	Данте я прихвана още по-крепко и махна внимателно кичур коса, залепнал за лицето й. После плъзна нежно пръсти по извивката на устните й.
	— Никога не бях завиждал толкова много на друг човек, както когато го видях да те целува на дансинга.
	— Ами, да ме беше поканил пръв да танцуваме.
	— Следващия път ще го направя. — Целуна я леко по челото. — Ти само се дръж, Донатела. Стискай зъби, докато те отнеса някъде на топло, а аз обещавам повече никога да не те оставям сама. Заедно ще оправим нещата.
	Острите ъгли на лицето му се загладиха и за миг Данте й се стори невъзможно млад. Тъмните му очи бяха широко отворени и обточени със звездна светлина, очи, в които да се взира вечно. Косата му падаше на разчорлени кичури от разлято мастило, а опасните му устни бяха леко разтворени и уязвими, сякаш всеки миг ще разкрият ужасна тайна.
	— Ти си най-красивият лъжец, когото познавам. — Понечи да добави още нещо, но устата й отказа да сътрудничи. Всяко мускулче в тялото й беше на прага на пълното изтощение.
	Данте я притисна плътно към гърдите си и продължи напред. Скоро стигна до някакъв мавзолей и отвори вратата. Тела си каза, че ще затвори очи само за миг. Данте говореше нещо и тя държеше да го чуе, защото й се стори важно. Но в мавзолея беше топло, а и нали често се бе питала какво би било да заспи в обятията на този мъж?


>>	26

	Тела се събуди и съжали моментално. Ако изобщо се беше събудила, защото това задушаващо състояние едва ли можеше да се нарече будност. Очите й не се отваряха. Устните й не помръдваха. Но виж, болката усещаше, остра и пронизваща. Целият й свят се състоеше от счупени кости и срязана кожа, отрязъци от звуци и несвързани думи, сякаш и слухът й не можеше да реши дали да функционира или не.
	Два гласа, мъжки и ехтящи. Тела смътно си представи каменни стени, заровени дълбоко под земята.
	— Какво…
	— Аз…
	— Спаси… я…
	— Знам какви са рисковете… но орисиите… Няма как да се изцели…
	— Мислех, че принцът… е единствената освободила се орисия.
	— Тези орисии… или са се крили с години… или задържащото ги заклинание отслабва.
	Другият глас изруга тихо.
	И тогава Тела го усети, нещо различно от болка, нещо мокро по устните й. По-гъсто от вода и с металически вкус. Кръв.
	— Пий.
	Нещо топло се притисна силно към устните й, докато тя не усети кръв да стига до езика й. Инстинктивната й реакция беше да я изплюе. Но все още не можеше да се движи, а и вкусът й хареса, вкус на сила, мощ и нещо толкова ожесточено, че да раздвижи унилото й сърце. С цената на огромно усилие успя да изпие няколко глътки.
	— Добро момиче. — Беше един от гласовете, които бе чула преди, но сега, след като болката поутихна, успя да прибави и име към него. Джулиан.
	— Това би трябвало да стигне. — Вторият глас беше по-нисък и заповеден. Данте.
	Сърцето й заби още по-бързо.
	Вече не усещаше вкуса на кръв. Болката още я имаше, но беше станала поносима.
	— Иди да намериш сестра й — каза Данте. — Заведи я в стаята на Тела в двореца. Не искам да е сама, когато се събуди.
	Проточи се тишина и Тела реши, че слухът отново й изневерява, но после гласът на Джулиан наруши мълчанието.
	— Наистина държиш на нея, нали?
	Още една пауза.
	— Държа да намерим картите, а тя е най-доброто средство за тази цел, братко.


>>	27

	Тела дойде в съзнание отново. Би трябвало да се чувства на крачка от смъртта. Би трябвало да изпитва непоносима болка по цялото тяло. Би трябвало да се събуди в агония заради натрошената китка, отеклото лице и издраните стъпала. Вместо това се чувстваше цяла и отпочинала, а сърцето й биеше по-силно от предната нощ. Нямаше представа къде е попаднала, но тази нова вселена беше приятна и уютна, сякаш някой я е положил на меко легло посред ваканция.
	Нещо припукваше… огън със слаб аромат на канела и карамфил. Чуваше се игрив смях, някак пресекващ и задъхан. Така се смееше сестра й, когато бе в приятна компания.
	Щом Скарлет се смееше, значи положението не беше трагично.
	Тела отвори предпазливо очи.
	И ги стисна моментално. Е, опита се, но те отказаха да се затворят, хипнотизирани от гледката — Скарлет, облечена в съблазнителни оттенъци на червеното, и Джакс, обвит от меко сияние и излегнат лениво на едно от меките канапета в дневната. Двамата, сестра й и годеникът й, се смееха, приказваха си и се гледаха ненаситно в очите.
	Тела седна в леглото. Не беше завита. Предпочиташе да не знае нито как, нито кой е съблякъл съсипаната й рокля. Така или иначе, сега беше с друга, чисто нова, в същото сребристосиньо като очите на Джакс, с голи рамене, богати поли и корсаж, стегнат с тъмносини панделки. Приличаше на наполовина разопакован подарък.
	Данте не се виждаше никъде, Джулиан също го нямаше. Тела обходи с поглед стаята. Мътната прасковена светлина, която влизаше през прозореца, оставяше впечатлението за мързеливо утро, но по нищо не личеше Данте или Джулиан да са били тук. При мисълта за Данте главата й се замая отново и тя затвори неволно очи. Кожата й се затопли при спомена за крепката му прегръдка от предната нощ. Ала миг по-късно пламна заради последните думи, които Данте бе казал на Джулиан. Ако само можеше да повярва, че всичко чуто е било само сън. Но кой я беше изцелил тогава? И как се беше озовала тук?
	Джакс и Скарлет още си говореха пред загасващия огън и явно не бяха забелязали, че Тела се е събудила. Джакс подхвърляше една бледосиня ябълка, после каза нещо, но толкова тихо, че Тела не го чу, затова пък Скарлет се изчерви до ушите.
	Тела се изкашля силно.
	— О, сестричке! — Скарлет скочи от канапето. Тела можеше да се закълне, че страните й станаха още почервени. — Толкова се радвам, че вече си будна. С Джакс толкова се притеснихме за теб.
	Тела завъртя глава към гореспоменатия злодей.
	— Нали уж нямаше право да влизаш в покоите ми?
	— Харесва ми как все забравяш, че съм наследникът на трона — меко рече Джакс. — Този палат на практика е мой. Но дори да не беше, никой не би ми попречил да те навестя, макар след такава незначителна злополука.
	Той се приближи до леглото и впи в нея сребристите си очи, сякаш мълчаливо й нареждаше да се включи в играта му.
	— Знам, че просто понечи да слезеш твърде рано от каретата, падна от няколко стъпки височина и си удари главата. За щастие, аз бях там да те хвана и да те донеса тук, любов моя. — Изрече го с нескрита обич, сякаш Тела бе първа радост за очите му.
	Дълбоко умиление изпълни погледа на Скарлет.
	Тела започваше да се чуди дали не сънува, макар случващото се да приличаше повече на кошмар. Сестра й изглеждаше прекалено омаяна от Джакс, а той изобщо не би трябвало да е тук. Данте и Джулиан я бяха спасили… ала къде бяха _те_?
	Джакс взе ръката на Тела и стисна лекичко китката й. Изглеждаше искрено загрижен. Не че тя му вярваше.
	— Пулсът ти е силен. Но сигурно си гладна — каза той и се обърна към Скарлет. — Би ли била така добра да донесеш на сестра си нов поднос с плодове, чай и бисквити? Ще отнеме повече време, ако позвъним на прислугата, а не ми се ще да припадне отново от глад.
	— Разбира се — съгласи се Скарлет и излезе с бърза стъпка. Тела и Джакс останаха сами.
	Огънят припукваше, а Джакс я гледаше с тревога в сребърните си очи. Имитирането на чувства му се удаваше по-добре сега, отколкото при първата им среща.
	— Какво правиш тук? — попита Тела.
	Безразличието се върна в очите му.
	— Имам шпиони из целия дворец — отвърна той. Прозвуча отегчено, сякаш е останал разочарован, че не му е задала по-оригинален въпрос. — Нищо не убягва от погледа ми. Предупредиха ме още щом онзи актьор те е внесъл в тунелите, и толкова по-добре. Сестра ти се появи броени минути след мен и се наложи да измисля онова за каретата, защото тя беше останала с впечатлението, че едва не си загинала.
	— Наистина едва не загинах! Защо не ми каза, че и други орисии са на свобода?
	— Кого си видяла? — попита хладно той.
	— Немъртвата кралица и нейните Придворни дами.
	Джакс отхапа небрежно от синята си ябълка, но чертите му се изостриха едва доловимо, докато дъвчеше, сякаш демонстративното му безразличие беше само маска.
	— Извадила си късмет, че са слаби.
	— Хич не ми се сториха слаби. Придворните дами едва не ме убиха. Още колко орисии са на свобода?
	Джакс се изсмя горчиво.
	— Само защото няколко от нас са излезли от картите, не значи, че сме свободни. Когато ни прокълна, вещицата отне половината ни сила. Самият аз съм бледа сянка на прежното си величие. Сериозно ли мислиш, че смъртоносната целувка е единствената ми сила? Не ме наричаха Принца на сърцата само защото мога да контролирам нечий пулс. С едно докосване можех да вдъхвам или отнемам чувства, емоции. Ако бях във форма, изобщо нямаше да водим този разговор. Щеше да си толкова влюбена в мен, че да правиш всичко, което ти кажа, без да задаваш въпроси.
	Тела дори не си направи труда да сдържи смеха си.
	— Никаква сила не може да ме накара да се влюбя в теб.
	— Ще видим. Освен ако не се споминеш преди края на тази седмица. — Джакс метна ябълката в огъня. Лумнаха искри в небесносиньо и обляха за миг стаята в нежен блясък, които никак не се връзваше с неприятния им разговор. Искрите напомниха на Тела за звездите на Легендата от предната нощ.
	Или бяха звездите на Данте?
	Крайно време беше да си отвори очите за дочутия разговор между Данте и Джулиан. Бяха я изцелили с кръв, а после Данте беше нарекъл Джулиан свой брат.
	Ако Джулиан не е излъгал Скарлет, че Легендата му е брат, значи Данте беше Легендата. Но ако Данте беше Легендата, защо беше донесъл Тела за изцеление при Джулиан? Може би Джулиан беше Легендата.
	Ако само си беше отворила очите тогава и беше видяла чия кръв са й дали да пие. Не беше изключено кръвта да не е била на нито един от двамата, а Джулиан просто да е имал подръка запаси от магическа кръв. Звучеше крайно невероятно обаче. Ала също толкова невероятно изглеждаше един от братята да е Легендата и да й е дал от кръвта си, за да я опази жива.
	Така или иначе, мисълта да предаде Легендата на Джакс в края на играта вече я караше да се чувства различно. Съвсем различно.
	И въпреки това едно силно гласче й нашепваше, че би било добре Данте да е Легендата. След като го беше чула да казва на Джулиан, че държи на Тела само защото може да му намери картите, тя би трябвало с радост да го предаде на Джакс… макар дълбоко в себе си да разбираше, че това би било ужасно.
	Тела погледна отново към Джакс, усетила, че е заплел пръст в една от къдриците й. Жестът я вледени, почувства се потрошена и насинена отново. Опита се да прогони усещането. Вместо това неволно се замисли какъв би бил Джакс в пълната си сила. Говореше се, че когато владеели света, орисиите били повече богове, отколкото хора. Тела си представи устните му вовеки изцапани с кръв, а в краката му купчина мъртви девойки.
	— Затова ли искаш Легендата? — попита го тя. — За да си върнеш остатъка от силите?
	— Мисля, че вече знаеш отговора на този въпрос — проточи той.
	— Какво ще стане с Легендата, след като ти го предам?
	Раздразнение блесна в очите на Джакс.
	— Ти да не би да се тревожиш за безсмъртния господар на Каравала?
	— Не, но се тревожа какво ще стане, ако чудовища като теб и Немъртвата кралица си върнат силите докрай.
	— Чудовища ще се сдобият с още сила, без значение как свърши тази история — каза с приятна усмивка Джакс. — Какво си мислиш, че ще стане, ако Легендата ни унищожи и се сдобие с цялата ни магия? Аз обичам силата, но никой не би трябвало да разполага с толкова много от нея, било то обикновен човек или безсмъртен. Ако Легендата постигне своето, ще се превърне в злодей, какъвто този свят не познава.
	— Значи вярваш, че играта е истинска?
	— Може би не за всички участници, но е истинска за теб, мен и Легендата. Това променя ли нещата за теб, малката? Защото, ако си се разколебала, позволи ми да ти напомня две неща. Ако не изпълниш своята част от договорката ни, в края на тази седмица ще си мъртва, ти, както и майка ти. Има само два начина да освободиш някого от карта. Или простосмъртен трябва доброволно да заеме мястото му, или безсмъртен с голяма мощ трябва да развали заклинанието и да освободи _всички_, които са заключени в хартиения затвор. Легендата никога не би освободил орисиите. Ако се добере до картите, ще ги унищожи и майка ти ще умре. — Наведе се към нея, докато хладните му устни не докоснаха ухото й. Приглади назад непокорната къдрица и прошепна: — Картата, в която е затворена майка ти, е свързана с тестето, което държи всички орисии. Освен ако не искаш смъртта й, веднага щом спечелиш играта, трябва да се свържеш с мен чрез злополучната монета и да ми предадеш Легендата, както обеща.
	— Мразя те — изръмжа Тела.
	Джакс се изхили на сантиметри от ухото й, сякаш намираше казаното за вълнуващо.
	— Прекъсвам ли нещо? — пропя Скарлет откъм прага.
	Тела погледна натам и видя сестра си с тежък поднос, отрупан с храна, и твърде широка усмивка на лицето.
	— Просто си вземах довиждане. — Джакс приглади отново косата й назад, смръщил вежди сякаш му е крайно неприятно да си тръгне.
	Скарлет само дето не припадна от умиление. И сигурно наистина изглеждаха достойни за умиление, помисли си Тела, тя — полегнала бледа сред възглавничките, той — целият усмивки, светлина и злато с русата си коса и прибулените очи.
	— Ще ми се да можех да остана още, любов моя — каза той. — Но не се тревожи, ще дойда да те взема по-късно за вечерята ни с императрицата.
	Скарлет ахна и побърза да остави подноса до леглото.
	— Ще вечеряте с императрицата?
	— О, да — потвърди Джакс, преди Тела да е реагирала на тази нова информация. — Нейно величество няма търпение да се запознае с девойката, откраднала сърцето ми. Последната ми годеница не й допадна особено, но знам, че ще обикне Донатела не по-малко от мен.
	Каза го с тон сладък като мед, било за да заблуди Скарлет, било за да притесни още повече Тела. Ако императрицата я обикнеше колкото него, значи изобщо нямаше да я хареса.
	Вечерята не предвещаваше нищо добро.
	В известен смисъл за Тела императрицата беше митологично създание, също като орисиите. Могъща владетелка, за която Тела беше чувала, но никога не беше виждала. И макар да бе любопитна, изобщо не държеше да се запознава с Нейно величество. Нещо повече, една вечер с нея означаваше една вечер по-малко в търсене на майчиното й тесте, което, извън всяко съмнение, беше ключът към спечелването на играта.
	— Не мога да вечерям с теб — каза тя. — Остават само три нощи до края на Каравала.
	— Все забравяш, че съм важна персона — поклати глава Джакс. — А това означава, че ти също си важна. Казах на императрицата колко много харесваш играта и тя отмени всичко, планирано за довечера, така че да не изостанеш от другите участници.
	— Но…
	— Вече е сторено — измърка Джакс и стрелна с поглед сестра й. В тона му имаше твърда нотка, която явно трябваше да напомни на Тела какво ще изгуби, ако истината за измисления им годеж излезе наяве.
	Искаше й се да го попита защо това е толкова важно за него. При първата им среща беше казал, че ако лъжата се разкрие, това ще съсипе репутацията му и ще изложи живота му на опасност. После, когато разбра, че престолонаследникът всъщност е орисия, Тела реши, че я е излъгал, ала сега започваше да си мисли, че наистина е уязвим, докато не си върне цялата мощ.
	— Е — каза той с по-силен глас, — вече наистина трябва да тръгвам.
	Сбогува се набързо със сестра й. За щастие, не понечи да й целуне ръка или да допре устни до бузата й. Макар че, предвид как Скарлет запърха с ресници след него, сигурно не би имала нищо против да го направи.
	— Скар, трябва да внимаваш с него.
	— Виж ти. — Скарлет обърна рязко глава към Тела. — Канех се да ти кажа същото.


>>	28

	Скарлет стисна стъклената дръжка с побелели пръсти и притисна гръб към вратата, сякаш от страх, че Джакс може да се върне.
	— Тела, какви ги вършиш с този човек? С престолонаследника! — От медената сладост в гласа й не беше останал и помен, нито от усмивката.
	— Аз пък тъкмо реших, че го харесваш. Как му се усмихваше само…
	— Има репутация на опасен човек, освен това е наследник на трона. Негови портрети има из целия замък. Как иначе да се държа? — Скарлет тръгна с решителна стъпка към леглото и седна на ръба с изправен гръб като алена птичка, готова да нападне. — Какво става, Тела? Когато по-рано Джулиан ми каза да дойда тук, останах с впечатление, че едва не си умряла, а после Джакс ми разказа онази тъпа история как си паднала от карета. Той ли те нарани?
	— Не, Джакс и с пръст не ме е докоснал.
	— Тогава ми кажи какво точно се случи. Джулиан не пожела да ми обясни. Буквално избяга, а никога не го прави, без аз да съм го прогонила.
	Тела подръпна развързаните панделки на корсажа си, колкото да избегне настоятелния поглед на сестра си. Скарлет все така я гледаше укорно, сякаш Тела е направила нещо лошо. Само че Тела нямаше да се озове в тази ситуация, ако сестра й не пазеше тайни.
	— Искаш да знаеш какво е станало? — тросна се тя. — Търсех теб. Отидох до стаята ти след полунощ, но ти беше излязла. — Тела вдигна очи да я погледне. — Къде беше, Скарлет?
	— Никъде — отвърна с равен тон сестра й. — Бях в стаята си. Спях.
	Тела присви очи.
	— Почуках.
	— Явно не съм чула.
	— Тропах силно и продължително. Ожулих си кокалчетата.
	— Бях много уморена. — Скарлет приглади несъществуваща гънка на полите си. — Знаеш колко дълбоко спя понякога.
	Тела не искаше да се съмнява в сестра си. Скарлет изглеждаше искрена, но продължаваше да заглажда ненужно полите си и това подсказа на Тела, че дори да казва истината, със сигурност премълчава нещо. А сестра й заглаждаше ли, заглаждаше.
	А после Скарлет сякаш долови растящите й съмнения.
	— Не участвам в играта. Къде бих могла да отида по това време на нощта, миличка?
	— Може би не участваш, защото работиш за Легендата — обвини я Тела.
	— Какво… смяташ, че съм част от трупата? — заекна Скарлет.
	— Вече не знам какво да мисля! След всичко, което се случи снощи, дори не знам дали това е само игра — призна Тела.
	Скарлет не й напомни, че точно за това я е предупредила. А би могла. Вместо това си пое дълбоко дъх и приглади отново полите си, преди да каже спокойно:
	— Нима вече си забравила на какво ме подложи Легендата предния път? Наистина ли вярваш, че бих се включила в нещо, което да ти причини същото? Не ми отговаряй. По лицето ти личи, че го мислиш. Никога не бих те наранила така, Тела. Кълна се, че не работя за Легендата, а ако ти вярваш в обратното, значи триковете му замъгляват сериозно преценката ти.
	Скарлет взе ръката й в своите и я стисна силно, макар пръстите й да трепереха едва доловимо. Това можеше да означава както че Скарлет я лъже, така и че е искрено наранена от недоверието на Тела.
	Прониза я остро чувство на вина.
	— Съжалявам — промърмори тя. — Права си. Не биваше да прибързвам със заключенията. Само защото не си ми отворила снощи, не значи, че работиш за Легендата.
	Едва не се разсмя, като се чу да го изрича на глас. Наистина бе прибързала със заключенията. Но и беше рано да се шегуват. Скарлет все още стискаше ръката й, но връзката помежду им изглеждаше необичайно крехка, сякаш тежестта на многобройните тайни, които Тела пазеше, можеше да я скъса.
	Погледна към прозореца. Светлината се бе променила от лениво прасковено към ярко кайсиено и позлатяваше всичко в стаята. Тела не беше обърнала внимание на камбаните, но сигурно беше минало пладне. Имаше предостатъчно време до заник-слънце и вечерята й с императрицата, така че можеше да разкаже всичко на Скарлет. Може би наистина трябваше да го направи. От друга страна, не мислеше, че Скарлет ще приеме на вяра дори едно от нещата, които Тела беше научила от началото на Каравала, а това я плашеше почти толкова, колкото и мисълта, че сестра й ще повярва на всичко.
	Почти й се искаше Скарлет отново да я увери, че всичко е само игра. Но ако този път Каравалът беше истински, а снощният й сблъсък с Немъртвата кралица определено сочеше натам, то да се преструва, че всичко е само игра, с нищо нямаше да помогне на Тела. Но да убеди сестра си, че е истинско, също нямаше да помогне. Само щеше да засили тревогите на Скарлет.
	Ала може би една от тайните си Тела можеше да сподели с нея. Тайна, която да подобри нещата, вместо да ги влоши.
	— Мисля, че Данте може да е брат на Джулиан.
	— Ти пък. — В тона на Скарлет се долавяше единствено скептицизъм. — Та те дори не си приличат.
	— Снощи дочух нещо.
	— Сигурно е било част от ролите им в играта.
	— Прозвуча много убедително.
	Скарлет присви очи.
	— Ти наистина започваш да вярваш, че не е само игра, нали?
	— Не — излъга Тела.
	— Но смяташ, че Джулиан и Данте са братя?
	— Да. Така мисля. — Или поне го мислеше, преди сестра й да я погледне сякаш е полудяла.
	Скарлет си пое дълбоко дъх.
	— Де да можех да ти повярвам. Но не участвам в този Каравал и това ме кара да се съмнявам във всичко. — Махна към вратата. — Още не мога да разбера защо с престолонаследника се преструвате на сгодени. Сигурна съм, че е свързано с играта, но не знам как. Обаче ме плаши, Тела. А щом аз съм толкова объркана, колко ли объркана се чувстваш ти? — Гласът на Скарлет се пречупи и нещо в Тела последва примера му.
	Не искаше отново да лъже сестра си, но си даваше сметка, че не може да й каже цялата истина.
	— Играя в отбора на Джакс — призна Тела. — Ако спечеля играта и му дам наградата, той ще ни събере с майка ни.
	Изражението на Скарлет се вкорави, но тя не продума.
	Секундите се проточиха.
	Тела се уплаши, че и този път сестра й ще замълчи, ще подмине темата, както правеше винаги. Но не стана така и промяната не беше за добро.
	Скарлет произнесе всяка дума като проклятие, все едно би предпочела новината, че майка им е мъртва.
	— Защо продължаваш да търсиш тази жена?
	— Защото не е някаква си жена, а нашата майка. — Тела се замисли дали да не отиде при малкия куфар и да не извади картата, в която бе заключена Палома, само че онази карта не беше неразрушима като Оракула, а Скарлет изглеждаше склонна да направи нещо крайно, като да я скъса на две, да речем.
	Роклята на Скарлет промени цвета си, потъмня от жежко алено до гневно бордо, в хармония с тъмния тон на гласа й.
	— Знам, че ти се иска да вярваш в нея. Дълго време и аз исках същото. Но тя си тръгна, Тела. Не просто си тръгна, а ни заряза с баща ни. Ти още се надяваш, че е имала основателна причина да го направи, знам. Но истината е, че ако ни е обичала, щеше да остане или поне да ни вземе със себе си.
	Тела се замисли дали да не каже на сестра си, че майка им си е тръгнала в стремежа си да ги опази от прокълнато тесте на съдбата, което държи в затвор всички орисии, но казано така, звучеше повече от нелепо. Пък и ако й кажеше за картите, трябваше да признае, че майка им е престъпница, откраднала е тестето, а това определено нямаше да помогне.
	— Съжалявам, че гледаме толкова различно на това — въздъхна Тела.
	— Просто не искам да страдаш отново. — Скарлет облегна гръб на една от колоните на балдахина. — Само като си помисля, че… че си се съюзила с опасен човек като престолонаследника, за да я намериш… Това няма да свърши добре, сигурна съм.
	— Знам, че не ти харесва — каза Тела, — но ако се тревожиш заради Джакс, знай, че отношенията помежду ни ще приключат с края на играта.
	— Сигурна ли си? — настоя Скарлет. — Останах с впечатлението, че не иска да те губи от поглед.
	— Добър актьор е.
	— Не мисля, че играе.
	— Именно по тази причина те моля да ми имаш доверие. — Тела стисна ръката й. — Аз ти повярвах, когато ми се закле, че не работиш за Легендата. Обещавам ти, че след три дни Джакс ще изчезне от живота ни.
	— Много неща могат да се променят за три дни — отбеляза Скарлет.
	Но повече не възрази, което само наля масло в съмненията на Тела, че сестра й все пак пази някаква своя тайна.


>	Вечерта, която трябваше да е четвъртата нощ на Каравала
>>	29

	Тела вплиташе цветя в косата си и не можеше да спре. Съзнаваше, че са твърде много, че главата й вече прилича на градина, разцъфнала в сини плумерии. Но упорито добавяше нови.
	След като Скарлет си тръгна, донесоха в стаята й букет плумерии, без бележка. Тела реши, че са от Джакс, защото допълваха балната рокля, която й беше изпратил за предстоящата вечер. Тела бе понечила да ги изхвърли през прозореца, но нещо в аромата им я докосна по начин, който не й позволи да го направи. Втъкна едно синьо цветче в косата си, после още едно и още едно, докато не се изгуби в сладкото им ухание. Вместо да мисли за предстоящата вечеря с императрицата на Меридианната империя тя с радост се потопи в простичката задача да вплете цветята в къдриците си.
	Самата мисъл за вечерята я изкарваше от равновесие.
	Баща им беше губернатор и Тела бе получила полагащото й се обучение как да се държи в компанията на благородници. Друг въпрос беше доколко е усвоила правилата. Ала за вечерите с членове на кралското семейство не знаеше нищо.
	Измъкна още една плумерия от смаляващия се букет.
	Някой се изсмя откъм прага на спалнята й.
	Тела се завъртя рязко и видя Джакс, облегнат на касата.
	Очаквала бе поне този път да се облече подобаващо на ранга си. Но също като в нощта на Орисания бал, Джакс дори не беше сложил сако или фрак върху широката риза с цвят на разлято бренди. Ризата беше разшита на раменете, сякаш Джакс е отпрал оттам еполети или някаква друга украса, и висеше над кафеникавите му панталони, натъпкани в нелъснати кожени ботуши. Облеклото му беше повече от небрежно, но въпреки това около него все още пулсираше магия като сияние с пламтящ меден цвят.
	Не носеше ръкавици. Държеше ябълка, бяла и недокосната като чаршафите на девственица.
	— Добър вечер, Донатела.
	— Не е учтиво да се вмъкваш така в стаята на млада дама.
	— Мислех, че сме оставили любезностите зад гърба си. Но… — Джакс се оттласна изящно от касата на вратата и й протегна ръка — обещавам тази вечер да се държа прилично.
	— Това не е гаранция за нищо. — Тела стана от столчето пред тоалетката и приглади широките си поли. Тази рокля беше по-тежка от всички, които Джакс й беше изпращал досега. Едната й половина беше от изчистена перлено синя коприна, другата тежеше от скъпоценни камъни, тъмносини кадифени цветя и леденосиня дантела, и всичко това се спускаше към пода в опасна комбинация, досущ съдържанието на обърната кутия за бижута.
	— Не се тревожи — каза Джакс. — Сигурен съм, че _Ел_ много ще те хареса.
	— Наистина ли нарече императрицата Ел?
	— Елантин е много дълго.
	— Мен ме наричаш Донатела.
	— Харесва ми как звучи. — Зъбите му се забиха бавно в ябълката. Отвътре плодът беше аленочервен.
	Тела се насили да приеме ръката му. Знаеше, че всеки признак на неудобство или отвращение само засилват насладата му. Но за нейна изненада той наистина се държеше прилично, почти като джентълмен, докато се изкачваха по стъпалата в златната кула към последния етаж, където щяха да вечерят с императрицата.
	Джакс я придържаше съвсем леко и изглеждаше по-заинтригуван от ябълката си, отколкото от нея, поне в началото. След като изкачиха няколко етажа, той пусна ръката й и се обърна внезапно да я погледне.
	Вместо да се забият отново в ябълката, зъбите му прехапаха собствените му устни, докато сребърните му очи танцуваха по косата на Тела. Няколко от цветчетата бяха паднали. И толкова по-добре. Само че Джакс май не мислеше така, ако се съдеше по навъсената му физиономия.
	— Какво? — попита Тела.
	— Императрицата трябва да повярва, че сме влюбени. — Замълча, сякаш да подбере внимателно следващите си думи. — Отношенията ми с Ел са сложни. Бих я убил, ако можех, но тя разполага със защита, която ми пречи. И макар да е стара, още не е близо до смъртта. Но пък… е близо до това да ми предаде трона си. Ала за да се случи, трябва да я убедя, че съм намерил жена, която е подходяща да сподели трона с мен.
	— И смяташ, че аз съм подходящата? — подхвърли Тела и се разсмя.
	Джакс дори не се усмихна.
	— Убедила си Легендата да ти помогне, умряла си и си се върнала към живот, дръзна да ме целунеш. Естествено, че си подходящата. — Задържа за миг погледа й, после го плъзна покрай нея.
	Тела се обърна да види накъде гледа. На стената висеше огледало, което улавяше образа им. За нейно удивление в огледалото Джакс изглеждаше различно, явно то не бе в състояние да отрази истинската му природа. С разпраната си риза и неизлъсканите ботуши Джакс все така приличаше на човек, който току-що се е изтъркалял от леглото или е паднал от нисък прозорец… но също така изглеждаше по-млад, като непокорно момче, а не като въплъщение на злото. Очите му бяха наситено сини, без следа от студенината на среброто. Кожата му беше все така светла, но по страните му се разливаше руменина, а устните му бяха извити нагоре, сякаш на езика му се върти закачлива шега.
	— Не мен трябва да гледаш, скъпа. — Джакс натисна леко бузата й, колкото да насочи погледа й към собственото й отражение.
	Повече от час беше вплитала цветя в косата си, но явно не се беше видяла истински в огледалото на тоалетката. Случваше се, щом погледне в огледало, да види в него сянката на Смъртта, а не собствения си лик. Ала сега не видя Смъртта. Кожата й грееше и не само заради физическото усилие, а с обещание за живот, изпълнен с приключения, които тепърва предстоят. До нея дори Джакс бледнееше. Неговата светлина означаваше, че той няма да умре от естествена смърт или убийствени рани, а нейната — че ще живее истински.
	— Други хора може и да те подценяват, Донатела, но не и аз.
	Тя се опита да подмине думите му с безразличие. Цял живот я бяха подценявали — баща й, който я смяташе за безполезна, сестра й, която я обичаше, но я мислеше за лекомислена, баба й, която се гневеше на пакостите й. Понякога дори самата Тела се подценяваше. Беше жестоко, че единственият, който наистина вярваше в нея, е същият, който я убиваше бавно.
	— Ако се проваля, ще ме убиеш, както си убил предишната си годеница.
	Лицето на Джакс се сгърчи.
	— Не я убих аз.
	— А кой, тогава?
	— Някой, който не е искал да седна на трона.
	Джакс пусна ябълката и тя се търкулна надолу по стълбите. После хвана отново ръката на Тела, по-здраво този път, почти закрилнически. Продължиха нагоре по стълбището в мълчание, сякаш напомнянето за покойната годеница искрено беше разстроило Джакс. Ако му имаше доверие, Тела сигурно би се почувствала виновна. Но той беше Принцът на сърцата, а всички знаеха, че принцът не може да обича. Според легендите имал само една истинска любов, ала на Тела не й се вярваше, че я е открил. А предвид колко небрежно бе споменал за убийството на императрицата, едва ли се впечатляваше от загубата на човешки живот.
	— Защо тронът е толкова важен за теб? — попита след малко Тела. — Защо й е на една орисия да се товари с простосмъртна власт?
	— Може би ми допада мисълта да нося корона. — Джакс кривна глава и още един златен кичур падна върху лицето му. — Виждала ли си императорската корона?
	— Не. — Но беше виждала колко небрежен е Джакс към облеклото си, а пък и не можеше да си представи, че Принцът на сърцата ще полага толкова усилия да вземе трона само за да носи корона на главата си. Освен ако короната не беше магична, митична или нещо друго такова, и единственият начин да се докопаш до нея е като станеш император.
	Тъкмо щеше да попита какво й е толкова специалното на короната, когато най-после спряха.
	Тела не беше броила колко етажа са изкачили, но имаше чувството, че са близо до върха на кулата. Пред тях имаше двойна врата от лакирано черно дърво, охранявана от стражи в броня. Явно познаваха Джакс, защото отвориха дверите, без да задават въпроси.
	Безброй свещи висяха под белия куполообразен таван като дъждовни капки от пламтящ восък и изпълваха стаята с треперлива златна светлина. Тела успя да хвърли само един поглед на пищния пир под свещите и сцената с богата дърворезба в дъното на помещението, преди женски глас да наруши тишината.
	— Най-после дойдохте! — Императрица Елантин се изправи от мястото си в края на банкетната маса.
	Тела бе очаквала да види бледа, почти призрачна жена, кльощава, кокалеста и по-студена от баба й Ана, но Елантин се оказа розовобуза, смугла и пухкава, направо да я прегърнеш.
	— Ти, скъпа моя, си прекрасна. — Елантин се усмихна и усмивката й беше изобилна, сякаш императрицата бе пестила усмивки специално за Тела. Цялото й лице грейна, а златната диадема на главата й и скъпоценните камъни по кралскосиния й плащ заблестяха още по-силно.
	Тела приклекна в реверанс.
	— Радвам се да се запознаем, Ваше величество. Джакс много ми е разказвал за вас.
	— А казвал ли ти е за плановете си да ме убие?
	Тела едва не се задави.
	— Не се стряскай. Шегувам се! Джакс е любимият ми престолонаследник дотук. — Елантин й намигна и я прегърна крепко.
	Заради баба си Ана, тънка като дървесен клон, Тела винаги бе възприемала възрастните хора като нещо крехко и чупливо, но Елантин явно обичаше да прегръща, при това силно, без да я е грижа, че ще намачка безупречната си одежда.
	След като пусна Тела, Елантин прегърна и Джакс, даже му разроши косата като на малко момче.
	— Ще си много красив, ако се постараеш поне малко с облеклото си — каза тя.
	За изумление на Тела Джакс се изчерви. Е, полилавя по-скоро, синият оттенък доминираше над червения, но все пак… Тела не подозираше, че е възможно да имитираш изчервяване — нямаше начин Джакс искрено да се е смутил от поведението на императрицата, — но бледите му страни определено се сдобиха с цвят. След миг той добави крива усмивка към изчервяването, несъмнено за да внуши на Елантин, че макар да е срамежлив, вниманието й му харесва. Не беше за вярване колко добре играеше ролята си.
	Императрицата се усмихна широко, но само за миг.
	— Много си слабичък, Джакс. Надявам се тази вечер да хапнеш добре, а не само да гризеш поредната си ябълка — каза тя, после се обърна към Тела. — Гледай да се храни добре. Разни хора постоянно се опитват да го отровят милия, затова той не хапва нищичко на малките ми банкети. Дано поне тази вечер се забавлява. Поръчах пир, достоен за… ами, за мен.
	Елантин се засмя и ги поведе към отрупаната с храна маса. Блюдата сякаш нямаха край, от високи медени пити, украсени с ядивни цветя, до захаросано прасенце с ябълка в устата. Имаше миниатюрни плодни дръвчета, по чиито клони висяха потопени в шоколад сливи и праскови със захарна глазура. Резенчета сирене надничаха от кутии за бижута, направени от тесто за торти. Супата беше поднесена в коруби на костенурки. Малки сандвичи с издължена форма приличаха на изящни пръсти. Пъстрееха блюда с осолени репички. Вода с лавандулови мехурчета и вино с прасковен цвят в чаши с диви плодове на дъното.
	— Ще забележите, че няма прислуга. Исках вечерята да е интимна, така че да те опозная добре.
	Елантин седна начело на масата. Имаше само два други стола, и двата с лице към театралната сцена в другия край на помещението. По дървената арка над сцената се редяха резбовани овални маски с всякакви изражения — намръщени и засмени, гневни и ухилени, всички вперили поглед в дръпнатата зелена завеса отдолу.
	— Е, разкажи ми за себе си — подкани императрицата. — Джакс казва, че си във Валенда да търсиш изчезналата си майка?
	Тела отвори уста да отговори, докато сядаше на един от столовете, но Елантин не й даде възможност, вместо това продължи да изброява впечатляващо дългия списък на другите неща, които Джакс й е казал за нея. Включително и че рожденият й ден наближавал, затова смятала непременно да й организира малко празненство по този повод.
	— Джакс ми спомена също, че си обсебена от орисиите. Преди много време и аз имах специално тесте на съдбата. Предсказваше само лоши неща — добави Елантин и се засмя отново.
	Звукът изненада Тела почти колкото първия път. Не беше очаквала Нейно величество да е толкова добронамерена. Нито да е толкова привързана към Джакс. Посрещаше всяка негова дума с одобрително кимване или смях и трупаше храна в чинията му, макар Джакс да не посягаше към нея. Той взе ябълката от устата на прасето, но дори нея не опита. Само я въртеше в дланта си.
	А после другата му длан се озова върху тила на Тела и студените му пръсти се заиграха лениво с косата й. Беше демонстрация, разбира се, но на пръв поглед изглеждаше съвсем импулсивно. Сякаш за него нямаше нищо по-естествено от това да я докосва. Тела усещаше и погледа му, студен като сутрешна слана и прикован в устните й при всяка нейна хапка.
	— Непременно опитайте от тези. — Елантин посочи табла с кексчета, оформени и декорирани като подаръци в различни цветове. От мандаринено и синьо-зелено до сребърно и морски мраз като очите на Джакс. — Това е традиционно годежно блюдо за кралски особи. Прави ги само кралският пекар. На другите пекари е забранено. Във всяко кексче има изненада, която показва какво ви готви общото ви бъдеще. Някои са пълни със захарен крем, който вещае сладък живот, в други има захаросани яйца като символ на голяма плодовитост. — Елантин й намигна отново и Тела едва не се задави с водата, която пиеше.
	Джакс, който не беше хапнал нищо след ябълката на стълбището, си взе кексче с глазура като синьо кадифе, в същия цвят като роклята на Тела, и го вдигна към устата си. Когато го свали, от кексчето бликна малинов конфитюр.
	Елантин плесна с ръце.
	— Е, явно страстта помежду ви ще трае вечно. А сега е твой ред, скъпа.
	Тела никога нямаше да се омъжи за Джакс — по-скоро би приела да я заключат в карта, — затова не би трябвало да има значение кое кексче ще избере. Само че изобщо не искаше да участва в това, не искаше да избира. И бездруго беше затрупана с предсказания за бъдещето си. Ала Джакс и императрицата я гледаха с очакване. Не беше молба, а предизвикателство.
	— Интересно — промърмори Елантин.
	Тела погледна надолу и видя, че вече е направила своя избор — посегнала бе към катраненочерно кексче с панделка от глазура в среднощно синьо. Цветът на крилете, татуирани върху гърба на Данте.
	— Напомня ми за безлунната нощ, в която се запознах с Джакс — излъга тя.
	— О, нямах предвид кексчето. — Елантин спря кралския си поглед върху пръстена с опал на ръката й. — Отдавна не бях виждала такъв пръстен.
	— Беше на майка ми — каза Тела.
	— И тя ти го е дала? — поинтересува се Елантин с точно толкова топъл глас, с колкото говореше досега тази вечер, но очите й се бяха присвили леко в ъгълчетата и сякаш този път усмивката й не беше докрай искрена. — Обясни ли ти за какво служи?
	— Не, пръстенът беше сред малкото нейни вещи, които ни останаха след изчезването й.
	— И сега го носиш, за да ти напомня за нея? — Изражението на Елантин се смекчи. — Наистина си малко съкровище. Когато Джакс ми каза, че отново се е сгодил, признавам, че приех новината скептично. Боях се, че… е, всъщност няма значение какви са били страховете ми. Сега разбирам защо те е пожелал. Но ти внимавай с това свое майчино наследство — добави тя и гласът й се сниши до шепот: — Прилича ми на ключ от Храма на звездите и ако съм права, значи майка ти е платила много висока цена за него.
	Тела сведе поглед към ръката си. Изглеждаше съвсем невероятно, но безнадеждният оптимист в нея се запита дали пръстенът, който носеше вече седем години, не е ключът към тайните на майка й.
	— Простете, че ви прекъсвам — чу се гъгнив глас откъм сцената.
	Тела вдигна глава и видя Армандо, облечен като Убития крал — орисия, която символизираше две неща. Предателство или възвръщането на нещо изгубено. Той се усмихна на малобройната си публика със смразяващо като костюма му изражение. На кръста му висеше окървавен меч, гърлото му уж беше прерязано, а на главата му се кипреше грозна корона от кинжали.
	— За мен е удоволствие да съм тук тази вечер.


>>	30

	Половината висящи от тавана свещи угаснаха и банкетната маса потъна в сенки. Само Армандо и сцената се къпеха в светлина.
	— О, чудесно! — плесна с ръце Елантин. — Забавлението започва.
	— Благодаря ви за поканата, Ваше величество. — Армандо се поклони ниско и с учудващо смирение. — От коронацията ви насам най-голямото желание на Легендата е да доведе своята трупа във Валенда. Дълбоко сме ви признателни, че приехте неговото предложение. В чест на Ваше величество тази вечер ще представим специална постановка, която ще покаже какъв е бил животът, когато владетелите не са били така мъдри и милостиви като вас. Дано да ви хареса.
	Завесите се вдигнаха.
	Пиесата изглеждаше като пародия на пародията.
	Декорът представляваше древна тронна зала, но цветовете бяха твърде ярки и крещящи, всичко беше боядисано в оттенъци на лимоненозелено, светещо виолетово, флиртаджийско розово, космическо синьо и пулсиращо жълто. Сякаш дете беше нарисувало фона, костюмите и престола, на който седеше Армандо. Йован, нагиздена като Немъртвата кралица с прилепнала черна рокля и превръзка на едното око, се беше облегнала на ръката му.
	Тела потръпна, спомнила си случилото се на моста пред Идиличния замък.
	Йован изкриви устни в нехарактерна за нея жестока гримаса — точно като истинска орисия — и обходи с поглед сборището от придворни.
	Тела също погледна натам. Разпозна неколцина от актьорите; някои бяха облечени като благородници, други — като орисии. Сред множеството на сцената Тела различи Бременната слугиня, Придворните дами на Немъртвата кралица и Отровителя.
	Не видя никъде Данте. А после се ядоса на себе си, че го е търсила.
	Йован, Немъртвата кралица, въздъхна дълбоко на сцената.
	— Толкова ми е скучно.
	— Може би аз ще ти помогна. — Каспар се появи с ленива крачка. Облечен беше с червен кадифен фрак, кръв със същия цвят капеше от устата му и от ъгълчето на едното око. Явно играеше Принца на сърцата.
	Тела стрелна Джакс с поглед, любопитна как ще реагира той. Изражението му си остана безстрастно, почти отегчено, но Тела усети как ръката му около раменете й изстива съвсем, когато Каспар махна да извика на сцената двама млади изпълнители.
	Тела не ги познаваше. Момче и момиче на нейната възраст или няколко години по-малки. Имаше нещо смущаващо в облеклото им. Всички останали изпълнители бяха с костюмите на лесно разпознаваеми герои, докато момчето и момичето просто носеха най-хубавите си дрехи, грижливо изгладени и мъничко старомодни в сравнение с труфилата на придворните, сякаш рядко имаха повод да се обличат официално и следователно нямаха причина да обновяват гардероба си. Изглеждаха по-реални от останалите, сякаш Каспар ги е избрал напосоки от улицата и им е обещал голяма торба с бонбони, ако тръгнат с него.
	— Как се казваш? — попита той момичето.
	— Агата.
	— Какво хубаво име, Агата. А ти? — обърна се той към момчето.
	— Хюго.
	— Още едно прекрасно име. — Тонът на Каспар стана не просто сладък, а чак лепкав. — Всъщност толкова много харесвам имената ви, че ще си ги запиша, за да не ги забравя никога.
	Агата и Хюго се спогледаха смутено, сякаш усещаха, че нещо не е наред, но после кимнаха едновременно, нетърпеливи да угодят на една орисия.
	Каспар извади от джоба си две картончета с формата и размера на карти за игра.
	— О — простена той, — май нямам мастило. Явно ще трябва да използвам безсмъртната си кръв.
	Взе кинжал със скъпоценни камъчета по дръжката и го притисна към върха на пръста си. Потече кръв и Каспар се направи, че пише с нея върху една от картите. После валмо театрален дим закри половината сцена. Когато димът се разнесе, Агата я нямаше, а мястото й беше заето от карта.
	Каспар я взе от пода и я размаха към Йован и Армандо.
	— Превърна я в карта! — извика Йован. — Направи го пак! Направи го пак!
	Хюго понечи да избяга, но окървавеният пръст на Каспар вече пишеше името му върху втората празна карта.
	Ново валмо дим и момчето изчезна.
	Каспар отиде да вземе картата от пода.
	Йован плесна с ръце.
	— Колко време ще останат така?
	Каспар тръгна с бавна крачка към трона.
	— Можеш да ги държиш вътре, докато те забавляват. — Каспар облиза една от картите с дълъг розов език, преди да я даде на Йован. — Ще ти направя цяло тесте, за да играеш истинска игра.
	Ръката на Джакс върху раменете на Тела стана още по-тежка и студена.
	— Така ли е било? — прошепна тя. — Това ли сте правили? Превръщали сте хората в карти, за да си играете с тях?
	Джакс изсъска в ухото й:
	— Никога не съм облизвал карта по този начин.
	— Но останалото… — Тела се обърна да види лицето му, да потърси някакво чувство на вина там. Знаеше, че орисиите са зли, Джакс я беше прокълнал, за да постигне своето, но да затвориш човек в капан, да го превърнеш в безсилно парче хартия и да го разиграваш за забавление беше зло от съвсем нов порядък.
	Джакс се усмихна лениво и пошушна:
	— Какво се опитваш да намериш, Донатела? Търсиш нещо добро у мен? Откажи се. Няма да намериш, защото не съществува.
	— Знам и без да ми го казваш.
	— Тогава защо ме гледаш така, сякаш търсиш отговори?
	Тя кимна към сцената.
	— Това ли ще направиш с истинското име на Легендата? Ще го използваш, за да заключиш Легендата в карта?
	— Той иска да ме унищожи — тихо отвърна Джакс. — Просто искам да се защитя.
	— Тогава защо изведнъж реши, че само името няма да ти е достатъчно? Защо искаш нещо повече?
	— Защото мога да имам повече. — При последната дума ледената му ръка натежа още върху рамене й.
	— Как? — попита Тела. — Как смяташ да вземеш повече от Легендата?
	— Ако ти отговоря, ще се почувстваш още по-нещастна.
	— В тази ситуация предпочитам информацията пред щастието.
	— Ще изпия кръвта му, право от вените. Така се дава и отнема сила. Не върши работа, ако е бутилирана. Е, бих могъл да взема част от магията му по този начин, но не и да я задържа за себе си.
	И беше в състояние да го направи. Тела отлично помнеше как бе спрял сърцата на хората в цялата зала след злополучната им целувка. Продължило бе само минута, но повече нямаше да му е нужно.
	Без да каже друго, Джакс насочи поглед към сцената и се усмихна, сякаш пиесата искрено го забавляваше, но Тела подозираше, че доброто му настроение се дължи на нейния смут.
	Приятно му беше да я измъчва, точно както Принцът на сърцата от пиесата си играеше с децата, които бе заключил в карти.
	С тази пиеса Легендата не вървеше по границата на приличието, а я пресичаше.
	Вероятно си въобразяваше, но Тела имаше осезаемото усещане, че представлението не е предназначено за Елантин, а за самата нея и цели да я убеди колко зли са орисиите и колко по-разумно би било да помогне на Легендата и така да ги унищожи, а не на Джакс и така да възвърне силите му в целия им блясък.
	И тогава й хрумна нещо друго. По-рано през деня Джакс й беше казал, че има само два начина да освободиш затворник в карта. „Или простосмъртен трябва доброволно да заеме мястото му в картата, или безсмъртен с голяма мощ трябва да развали заклинанието и да освободи _всички_, които са заключени в хартиения затвор.“
	Джакс беше обещал, че ще освободи майка й, но Тела беше сигурна, че никога не би се съгласил да заеме мястото й в картата. Ами ако Джакс искаше Легендата не само за да възстанови силите си? Ако искаше магията му, за да развали проклятието и да освободи всички орисии? Може би се стремеше така отчаяно към трона, за да властват отново орисиите както преди.
	Пиесата на сцената продължаваше.
	Припукване и още дим. Тя погледна натам и видя, че всички благородници са изчезнали, заменени с карти.
	Тела гледаше с ужас как Каспар ги събира на тесте и започва да ги размесва за Армандо Убития крал и Йован Немъртвата кралица.
	— Ако тези ви омръзнат, винаги мога да ви направя още — каза Каспар. — А и лесно може да заменим някого, като напишем друго име върху картата.
	— Представяте ли си, че са ни управлявали по този начин? — засмя се с цяло гърло Елантин, но после се задави изведнъж, точно когато зелената завеса се затвори за антракта.
	Императрицата посегна към чашата си с вода, но я събори, а също и чашата на Джакс. Виното се разля по масата.
	Тела понечи да подаде на Елантин своята чаша, но императрицата поклати глава, сякаш й нямаше доверие.
	— Джакс — изграчи тя.
	Джакс скочи от мястото си и излезе от стаята да донесе вода.
	Елантин се закашля за последно. А после изражението й стана съсредоточено и тя погледна Тела с ясни, умни очи. Гласът също прозвуча различно — вече не беше сладката императрица, която обгрижваше Джакс като дете. Тонът й беше остър като лъвски зъб.
	— Излъжи ме — каза Елантин — и ще те изхвърля от тази стая, преди Джакс да се е върнал. Или ми кажи истината и се сдобий с могъщ съюзник. А сега ми отговори бързо — какво те свързва с този млад гадняр, който иска да ми вземе трона?
	Устата на Тела пресъхна внезапно. Първата й мисъл бе, че е номер, че Джакс я изпитва, но после се сети как Елантин я беше попитала за плановете на Джакс да я убие. Уж само се бе пошегувала, но въпросът й не беше прозвучал докрай шеговито.
	— Времето ти изтича — сопна се Елантин.
	— Той държи майка ми в затвор — призна Тела, Не че й имаше доверие, но жена, която съумяваше да управлява сама цяла империя, трябваше да е по-хитра от лисица и да прозре истинската природа на Джакс. — Докато майка ми е затворена, аз ще съм под властта на Джакс.
	Елантин стисна устни.
	Пулсът на Тела се ускори.
	Но преди императрицата да е отговорила, Джакс се върна и й подаде голяма чаша вода.
	Благодаря ти, момче мило. — Елантин вдигна чашата към устните си, но Тела можеше да се закълне, че не отпи от водата. Вместо това изрече, вероятно за да отклони вниманието на Джакс: — Тъкмо казвах на прекрасната ти годеница, че бих искала да се присъедини към нас в Навечерието за фойерверките, които с теб ще гледаме от върха на тази кула.
	Тела не помнеше много от случилото се след това. Джакс и Елантин продължиха да си говорят, но тя не чу и една дума от разговора им. Мислеше за пиесата, за орисиите, които я бяха причакали пред Идиличния замък, и на какво щеше да обрече както Легендата, така и цялата империя, ако спечелеше играта и предадеше Легендата на Джакс.


	Веднага щом се върна в апартамента си, Тела извади Оракула.
	Образът беше неясен, докато Тела не си представи как печели играта и предава Легендата на Джакс според ангажимента, който беше поела. Образът мигновено се избистри. Показа Тела, сестра й и майка им да се прегръщат щастливи. Картинка твърде хубава, за да е вярна. И може би точно така стояха нещата.
	Години наред Тела беше вярвала на Оракула безрезервно. Но ако в картата беше уловен истинският Оракул, нямаше ли да й покаже онова, което би му помогнало да избяга от затвора си?


>	Пета нощ на Каравала
>>	31

	Отначало й се стори, че няма звезди. Погледнато отдолу, небето приличаше на лъскаво черно огледало. Но отвисоко, от прозореца на небесната карета, за миг й се стори, че небосклонът не е изцяло черен. Миниатюрни бели звездици грееха в очертанието на сърце, което обхващаше почти цялата столица, като звезден прах по краищата на древния град, намек за вълшебство, заклинания и детски мечти.
	Тела залепи нос за прозорчето на каретата. Беше твърде тъмно да различи хората долу. Но лесно си представи как участниците в играта обикалят трескаво улиците. Дочула бе слугините да говорят колко недоволни били всички, задето Елантин е отменила четвъртата нощ на Каравала.
	Понеже животът й зависеше от изхода на играта, Тела също не бе искала да пропусне една нощ от Каравала. Но тялото й се бе зарадвало на почивката. След вечерята при Елантин Тела беше потънала в дълбок и продължителен сън. Очаквала бе да се събуди с кръв в очите и по цялото лице. Но или Джакс й беше дал почивка от злодеянията си, или кръвта, която Данте и Джулиан й бяха дали да пие, все още противодействаше на смъртоносната му целувка.
	Уви, заклинанието не беше развалено напълно. Сърцето й отново биеше по-бавно от нормалното.
	Туп… туп.
	Нищо.
	Туп… туп.
	Нищо.
	Туп… туп.
	Нищо.
	Нищо.
	Тела притисна ръка към гърдите си и прокле Джакс. Допълнителното прескачане на сърцето й беше като напомняне да побърза.
	Каретата започна да се спуска към Храмовия квартал и Тела извади третата улика, която беше преписала от плаката с портрета на майка си.
C>
	Ако държиш това, значи си взела верния завой, но още не е късно да биеш отбой.
	Уликите вече не водят към предмета, който Легендата иска, само сърцето ти знае вярната писта.
C$
	Тела вече бе сигурна, че предметът, необходим й да спечели Каравала, беше майчиното й тесте на съдбата. Също така вярваше, че този път играта не е само игра и че Легендата наистина иска тестето. Но явно не знаеше къде е то. Затова чрез уликата я насърчаваше да следва сърцето си с надеждата Тела да знае къде майка й скрила картите.
	Облак със силно ухание на тамян обви Тела, когато каретата й кацна в Храмовия квартал. По улиците още имаше богомолци, звучаха религиозни химни, но нямаше и помен от предишната навалица. Никой не споменаваше и името на Легендата.
	Изглежда, тя беше единственият участник, чието сърце го е довело тук. Макар да я беше довело не толкова сърцето, колкото майчиният й пръстен с опал, който според Елантин беше нещо като ключ, свързан с Храма на звездите.
	Тела се надяваше императрицата да е права и пръстенът наистина да е ключ, който да отключи тайните към майчиното й тесте на съдбата. Но едва ли щеше да е толкова лесно, а връзката на пръстена с храма я изпълваше с лоши предчувствия.
	Религиите, които се практикуваха във Валенда, приличаха повече на забавление, отколкото на истински вероизповедания. Но Тела беше чувала, че богомолците в Храма на звездите вярват искрено и са готови да принесат в жертва младостта си, красотата си и каквото друго бъде поискано от тях. И макар да не знаеше много за звездите, беше чувала, че тези древни създания са без душа и приличат на хора по-малко и от орисиите. Не разбираше как някой би искал да се присъедини към това паство.
	Стегна въжето на кръста си около тънката роба, с която се беше сдобила с помощта на слугиня в двореца. За да я пуснат в светилището, трябваше да изглежда като послушница, кротка и непретенциозна, и да е облечена в това ужасно одеяние.
	Потръпна, когато вятърът се мушна между краката й. Никога не беше страдала от излишна скромност, но сега имаше чувството, че се загърнала в чаршаф, вързала е краищата му на едното си рамо, а на талията го е пристегнала с въже, което се влачеше по земята. Крайно непривлекателна одежда и доста неподходяща, ако се наложи да тичаш.
	А всичко в Храма на звездите й нашепваше да избяга по най-бързия начин.
	Върху куполообразния покрив на храма стърчаха гигантски криле, блеснали като пламъци, но въпреки великолепието им пред входа на светилището нямаше никого. Сигурно точно затова по широките, огрени от лунната светлина стъпала се редяха толкова много статуи, създаващи измамното впечатление за живот. Макар че вгледаш ли се по-отблизо в тях, никога не би ги сбъркал с хора.
	Масивни и високи като храмови колони, мъжете бяха с мускулести ръце, дебели колкото дървесни стволове, а жените имаха нереалистично големи гърди и очи от аквамарин. Сигурно изобразяваха звездите, реши Тела. Вероятно би ги взела за красиви все пак, ако не беше забелязала и други статуи. По-малки и по-тънки. Които пълзяха в краката на звездите. Смущаващо реалистични, живи почти. Горящи факли хвърляха червеникава светлина върху човешките фигури, огряваха капчиците пот по челата им и мазолите по ръцете. Всички бяха боси, някои се бяха превили в знак на подчинение, други протягаха ръце нагоре, поднасяйки в дар повити бебета и малки деца.
	Погнуса задави Тела и тя неволно се запита какво ли е заменила майка й срещу пръстена с опал.
	— Ако това не ти харесва, почакай да видиш какво има вътре. — Данте се беше облегнал на една от колоните край масивните врати на светилището, целият бронзова плът и лъскави татуировки…
	И да му се не види, гол до кръста.
	Съвсем гол.
	Тела си каза, че не трябва да го зяпа, а просто да мине покрай него, без да му обръща внимание, ала не беше в състояние да откъсне погледа си, нито да спре горещата вълна, заляла гърдите и шията й. И преди беше виждала разсъблечени млади мъже, дори можеше да се закълне, че вече е виждала и Данте без риза… но сега, на върха на стълбището, той изглеждаше различен. По-висок и по-едър. По-хищен. Облечен беше като статуите, само с широк бял чаршаф, увит около долната половина на тялото, който подчертаваше допълнително бронзовото съвършенство на прасците и гърдите му.
	Тела захлопна рязко уста, но беше късно — Данте вече я бе видял да се излага като последната глупачка и се хилеше самодоволно. Бели зъби и съвършени устни, като да беше от звездите, на които се кланяха в светилището. И наистина приличаше на тях, проклет да е. Убедителен в лъжите си, точно както я беше убедил, че наистина го е грижа за нея.
	Виждаше го за пръв път, след като я беше пренесъл на ръце от Идиличния замък. Сигурно очакваше да му благодари, задето я е спасил онази нощ. Но след онова, което беше казал на Джулиан — че държи на нея само защото ще ги заведе при картите, Тела нямаше намерение да му благодари за каквото и да било. Искаше да му каже нещо остроумно или пренебрежително, вместо това обаче за свой ужас избълва:
	— Никога не трябва да носиш риза.
	Усмивката му беше опустошителна. Данте се оттласна от колоната и облегна лакът на една от статуите близо до Тела. Лунната светлина затанцува по дебелите черни тръни, татуирани върху ключицата му, докато тъмните му очи се взираха в Тела. Плъзнаха се по една от цепките на тогата й и…
	Веждите му се свъсиха.
	Нещо се преобърна в стомаха на Тела.
	— Защо ме гледаш така?
	Без да отговори, Данте посегна, хвана единия край на въжето около кръста й и го дръпна.
	Кожата на Тела пламна внезапно.
	— Какво правиш?
	— Помагам ти.
	Данте посочи към една от женските статуи, която беше облечена като Тела, само че въжето беше стегнато под гърдите й, а после се увиваше и кръстосваше няколко пъти преди възела на кръста, така че само две къси крайчета висяха на нивото на ханша й.
	— Лошо си го вързала — обясни Данте и хвана другия край на въжето. — Трябва да го развържем и да го стегнем наново.
	Тела издърпа двата края на въжето от ръцете му и отстъпи назад.
	— Няма да ми развързваш дрехата на стълбите.
	— Значи мога да я развържа на друго място? — Гласът му тегнеше от тъмни обещания.
	Тела го перна с въжето.
	— Шегувам се. — Данте вдигна ръце с изненадващо момчешка усмивка. — Нямах намерение да те събличам тук или другаде. Но трябва да ти оправим чаршафа, иначе няма да те пуснат вътре.
	— Не е чаршаф, а тога — възрази Тела. — И няма значение как е вързана.
	— Напротив. Май не знаеш достатъчно за това светилище. Зад мраморните врати започва друг свят. Но ако искаш да влезеш така, заповядай — каза той и перна единия край на въжето в ръцете й.
	Тела изръмжа.
	— Мисля, че просто обичаш да ме тормозиш.
	— Ако ти е толкова неприятно, защо не си тръгваш?
	— Защото си застанал на пътя ми.
	Глупаво извинение. Тела го знаеше, а подозираше, че същото се отнася и за Данте.
	Много по-лесно й бе да го презира в мислите си, отколкото лице в лице. Постоянно се сещаше как я бе гледал, докато я носеше от Идиличния замък. И онзи миг, когато й се беше сторил така измамно млад и почти уязвим. Но дали причината беше в страха му, че може да я изгуби? Или просто се е боял, че така ще се прости и с шанса си да намери тестето на съдбата?
	Изкушаваше се да го попита, да хвърли дочутото в лицето му, да види как ще реагира.
	Думите натежаха на върха на езика й.
	Но нито една не излезе на бял свят.
	Не искаше да чуе отговора на Данте, защото така или иначе историята им беше обречена на лош край. Все още не знаеше дали Данте, или Джулиан е Легендата. Разговорът й със Скарлет беше посял семената на съмнението. Но ако се окажеше, че Данте е Легендата, то Тела непременно трябваше да убие в зародиш чувствата си към него.
	След пиесата снощи и след като бе стигнала до извода, че Джакс смята да освободи всички орисии, Тела беше преосмислила плановете си. Не искаше нейна да е отговорността, че е пуснала орисиите на воля и е обрекла империята на жестокото им владичество. Но и не искаше да умира отново, пък и вече беше само на крачка да спаси майка си и да й зададе множеството въпроси, натрупали се след деня на изчезването й.
	Нямаше да се държи като страхливка и да се преструва, че няма избор, само защото възможностите не й харесват. Имаше възможност да избира и беше избрала. В края на играта щеше да предаде Легендата на Джакс.
	Можеше само да се надява, че Данте не е Легендата. Но дори да не беше, двамата нямаха общо бъдеще.
	Тела не се гордееше с този свой избор, нито че избягваше неизречените неща помежду им. Избираше по-лесната пътека, като премълчаваше случилото се при Идиличния замък и след това — как тя едва не бе загинала, а той я беше спасил. Ала Данте също не повдигаше въпроса. Може би и той предпочиташе да не говорят за това.
	— Добре. — Тела му връчи двата края на въжето. Щеше да му позволи тази последна волност, после да го отпрати. — Само побързай.
	Стисна решително горния край на дрехата си. Напомни си, че не е от свенливите. Защо ли обаче имаше чувството, че стиска не просто дрехата, а собствените си юзди? Всеки сантиметър от кожата й потръпна, когато той скъси разстоянието помежду им. Данте миришеше на мастило и други тъмни, изкусителни неща.
	Тела стисна по-силно тънката материя. Данте намери възела на кръста й и бавно започна да го разхлабва, теглеше и подръпваше, докато тя не се озова толкова близо до него, че виждаше само релефа на татуираната му гръд. Ръцете му бяха покрити със символи, но гърдите му разказваха цяла история. Кораб с разкъсани платна се беше разбил върху корема му под погледа на умиращи звезди. Гора в пламъци покриваше ребрата му от едната страна. Под ключицата черно сърце като онова на ръката му ронеше кървави сълзи и изглеждаше толкова истинско, че сякаш пулсираше. А когато Данте се извърна леко, Тела зърна върховете на чифт широки криле, татуирани на гърба му.
	Повтаряше си да не зяпа. Но когато затвори очи, усещанията станаха още по-наситени. Лекият допир на пръстите му по ханша й караше сърцето й да препуска. Натискът на палеца му край възела на кръста й я накара да затаи дъх. Миг по-късно тънкото въже се предаде и падна в ръцете му. А тя остана само по чаршаф.
	Тела отвори рязко очи.
	Данте прокара език по устните си като тигър, който току-що е надвил коте.
	Тела стисна чаршафа като за последно.
	— Да не си посмял да си тръгнеш с въжето!
	Той вдигна вежда.
	— Наистина ли мислиш, че ще те зарежа на стълбите, след като положих толкова усилия да спечеля доверието ти?
	— Нали уж работеше за Легендата?
	Той се наведе към нея.
	— Мисли си каквото щеш, но ако наистина вярваш, че това е единствената причина да съм тук в момента, значи не си толкова умна, за колкото те смятах.
	После въжето се плъзна около нея.
	Кръвта й кипна, когато Данте я обгърна с ръце да го прекара под гърдите й.
	— Много ли е стегнато? — попита той.
	— Не.
	— Сигурна ли си? Защото ми се стори, че затаи дъх. Или просто аз ти въздействам така?
	Устните му докоснаха ухото й, а тихият му смях погъделичка нежното местенце отдолу.
	Би го зашлевила, но не смееше да пусне чаршафа.
	— Това ти е приятно, нали? — попита вместо това.
	— Би ли предпочела да ми е неприятно, че те прегръщам? — Ръцете му я обгърнаха отново и този път не се размина с едва доловим допир. Тела усети натиск по ребрата си, докато Данте прехвърляше двата края на въжето около нея, за да ги кръстоса малко над пъпа й.
	Не би трябвало да се изчервява до ушите заради подобно нещо, нали? Това беше краят на историята им, а не интересната част.
	Данте прехвърли още веднъж въжето около нея и ръцете му се задържаха на талията й.
	— Как е?
	— Добре.
	— Питах за въжето.
	— Знам — каза Тела, макар да беше сигурна, че пресекващият й глас издава лъжата. — Разкажи ми за татуировките си — помоли тя, с надежда да отвлече вниманието си. — Означават ли нещо, или са просто хубави картинки?
	— Наистина ли ги смяташ за хубави?
	— Нещо против думата ли имаш?
	— Когато я използваш във връзка с мен — не. — Гласът му беше хладен като коприна, но Тела можеше да се закълне, че Данте стегна въжето на гърба й малко по-силно от необходимото, преди да каже: — Играя толкова много роли, че татуировките ми помагат да си спомня кой съм в действителност. Всяка разказва истинска история от миналото ми.
	— Черното сърце, което рони кървави сълзи? — посочи Тела. — Какво е то, спомен за момиче, което си обичал?
	— За него не говоря никога. Но ще ти кажа за кораба с разкъсаните платна. — Пръстите му се плъзнаха за миг по ребрата й, сякаш да й напомнят къде върху неговото тяло се намира въпросната татуировка. — Когато бях малък, баща ми реши да се отърве от мен. Продаде ме на едно благородно семейство от друг континент. Но съдбата или е била на моя страна, или искрено се е старала да ме убие. Корабът на аристократите бе нападнат от пирати, които избиха всички. Сигурно щяха да убият и мен, но аз ги излъгах, че съм избягал принц.
	— И те ти повярваха?
	— Не. Но им стана толкова забавно, че решиха да ме пощадят.
	Тела се усмихна неволно при мисълта за малкия Данте, който се опитва да излъже екипаж от кръвожадни пирати.
	— Значи владееш разни пиратски трикове, така ли?
	— Владея всякакви трикове. — Данте стегна за последно възела, но ръцете му се задържаха още миг върху талията й, топли през тънкия плат. — Ще те науча на няколко, ако поне за малко спреш да ме отблъскваш.
	— Изглежда ли, че те отблъсквам?
	— Не, но ти се иска. — Сложи два пръста под брадичката й и повдигна лицето й към своето. Една от ръцете му все още беше върху въжето на кръста й, с другата погали леко брадичката й. Винаги бе смятала, че очите му са почти черни, но сега, под силната светлина на факлите, й се сториха обточени със злато и пълни с нещо като копнеж. Гледаше я, сякаш искаше Тела да се загуби в очите му и той да е единственият, който ще я намери.
	Но Тела знаеше, че не става въпрос за нея. А за едно тесте карти. За орисиите и магията. За живот и смърт. Искаше й се да узнае какво би било да се изгуби в очите на някого като Данте и да вярва, че той ще я намери. Ала можеше да вярва единствено на себе си.
	— Благодаря ти за съдействието, но вече мога и сама да се справя.
	Отстъпи назад да се откъсне от ръцете му и мина покрай него.
	Когато сърцето й прескочи отново, беше по-скоро от тъга, отколкото от заклинанието на Джакс. Но тя се насили да продължи напред. Да не поглежда през рамо.
	Стигна до вратите и почука. Въздухът стана сладък като нектар, приспивен почти.
	Чу Данте да застава до нея, но не се обърна да го погледне.
	— Защо не можеш да ме оставиш на мира?
	— Мога. Но не искам, а мисля, че и ти не го искаш.
	Тела отвори уста да възрази, но перлените врати я изпревариха.
	Всичко от другата им страна беше бяло като крилете на гълъб или златно като паднали звезди. За разлика от църквата на Легендата това място приличаше на истински храм. А младият мъж, който беше отворил вратите, изглеждаше досущ като богоподобните статуи на стъпалата.


>>	32

	Тела бе очаквала да види Каспар, Найджъл или друг от актьорите на Легендата, но този млад мъж й беше напълно непознат. Още едно потвърждение, че играта е съвсем истинска. Или че Тела е на грешен път. Вярваше, че за да спечели Каравала, е достатъчно да намери майчиното си тесте на съдбата… но вярата в нещо не го правеше истина.
	Пристъпи в Храма на звездите, изпълнена с нови съмнения.
	Мъжът, отворил вратата, наистина приличаше на оживяла скулптура. Ръцете и краката му, както и останалите части от тялото, непокрити от кожената му одежда, приличаха повече на камък, отколкото на плът. Е, може и да не беше чак толкова висок като статуите пред светилището, но беше по-висок от Данте. Толкова висок, че Тела трябваше да извие глава назад, за да го погледне в лицето.
	Ахна неволно, когато видя бузата му.
	Дясната половина на лицето му беше съвършена, от четвъртитата челюст до правия нос и тъмния грим, подчертаващ издължените очи. Но лявата му буза беше жигосана дълбоко — осемлъчна звезда със сложен символ в средата, който бе непознат за Тела.
	Опита се да отклони поглед, макар да беше сигурна, че е късно. Сякаш да подчертае това, мъжът плъзна пръст по очертанията на звездата.
	Въпреки дамгата на лицето си младият мъж носеше сребърна диадема на челото и плащ в кралско синьо, прикачен на дясното рамо със сребърна брошка, също като пръстена с печат на пръста, с който бе задържал вниманието й върху жигосаната звезда. Явно бе човек с власт, което допълнително изнерви Тела. Ако този храм беше толкова опасен, колкото твърдяха всички, значи високият млад мъж беше извършил неописуеми неща, за да се издигне толкова високо в йерархията.
	— Аз съм Терон — представи се той и даде небрежно знак на Тела и Данте да влязат в преддверието.
	Таванът се издигаше над тях като застъпващи се криле, всичките черни с пръски от злато, сбрани на групи като съзвездия. Осмоъгълното пространство отдолу бе заето от триетажен фонтан, от който се лееше светлина на свещи. Подът беше от бял мрамор, толкова лъскав, че отразяваше блясъка на двойната врата в дъното.
	Беше от онези места, където се чувстваш длъжен да шепнеш. Тела инстинктивно посегна да събуе пантофките си, сякаш можеха да изцапат чистия под. Ала въпреки блясъка си помещението изглеждаше някак зловещо. Още статуи се редяха покрай стените, също толкова реалистични като онези отвън, само че тези изобразяваха шок, ужас и болка.
	— Нашият храм се захранва от древната магия на звездите — поде Терон. — Трезорите в подземията ни са непробиваеми, но все се намира по някой глупак, който решава да се промъкне там и да открадне нещо.
	— Значи е добре, че не смятаме да крадем каквото и да било — каза Тела.
	Терон се усмихна бегло.
	— А за какво сте дошли?
	— Имам въпрос за…
	— Ако сте тук заради играта, ще ви разочаровам — прекъсна я Терон. — При нас няма улики, не сме и туристическа атракция като много от другите храмове. За да минете в следващата зала и да получите отговори на въпросите си, трябва да докажете, че мотивите ви не са омърсени и че наистина търсите звездите. — Поведе Тела и Данте към самотен пиедестал от слонова кост, върху който имаше очукана медна купа, стара и похабена в сравнение с всичко останало. — За изпитанието ще е необходима капка от кръвта ви.

	* * *

	Данте хвърли кос поглед на Тела.
	Но и без него тя знаеше отлично на какво е способна капка кръв. Данте и Джулиан я бяха изцелили с кръв след нападението на Немъртвата кралица и нейните Придворни дами, но с кръв можеха да се крадат неща, като дни от живота ти например.
	— Едно убождане по пръста, това е всичко. — Терон протегна дясната си ръка и Тела видя на пръста му халка от тъмен метал с корона от опал, достатъчно остър да среже кожата и познат до болка.
	Пръстен, който много приличаше на майчиния й.
	Елантин се беше оказала права.
	Тела погледна крадешком към собствената си ръка. Камъните и на двата пръстена бяха грубо обработени и с еднаква форма. Но не и по цвят. Опалът на Терон беше черен с вътрешни пламъци в пулсиращо синьо и нишки в зелено. Този на Тела беше огнен, горяща лавандула с център от черешов пламък и тънка златна нишка в средата като искра, която всеки миг ще се възпламени. Но дори преди да смени цвета си след изчезването на Палома, камъкът беше много по-светъл от този на Терон.
	— Пръстенът ви — каза тя. — Само за кръвопускане ли го използвате, или означава и нещо друго?
	— Не сте си спечелили правото да отговоря на този въпрос.
	— Ами ако ви кажа, че имам същия пръстен? — попита Тела и протегна ръка.
	Данте свъси вежди, загледан в пръста й.
	Бръчка се вдълба между гримираните очи на Терон.
	— Как се сдобихте с него?
	— Беше на майка ми.
	— Тя мъртва ли е?
	— Не.
	— Не е трябвало да ви го дава.
	— Защо? Какво означава пръстенът?
	— Означава, че има дълг към нас, който не е бил платен.
	Тела усети как Данте се напряга.
	Новината не беше добра, но беше за предпочитане пред липсата на информация.
	— Пръстенът на ръката ви е ключ — обясни Терон. — Ако наистина е принадлежал на майка ви, значи тя е прибрала в трезорите ни нещо, което може да бъде взето единствено с негова помощ. Ала цветът му показва, че е пръстенът е бил прокълнат.
	— Как да разваля проклятието?
	— Като изплатите дълга й — отвърна с равен глас Терон. — Докато плащането не бъде извършено, пръстенът не ще може да отвори трезора на майка ви.
	— Тела… — вметна предупредително Данте.
	Но тя не искаше да слуша предупреждения. Майка й не просто е била тук, в храма, но и е оставила нещо свое в трезорите му. Вероятно тестето на съдбата, което Тела трябваше да намери. Или нещо друго, с чиято помощ да разбере постъпките й.
	— Какъв е дългът й? — попита тя. — Какво е оставила в трезора?
	— Не мога да отговоря на тези въпроси — заяви Терон. — Но пръстенът може. Той има памет, която се активира с кръв. Ако наистина е бил притежание на майка ви, вашата кръв би трябвало да отключи видение, което ще покаже какво ни е обещала. Просто убодете пръста си с някой от острите ръбове на опала и нека капката кръв падне в купата.
	— Тела… — изръмжа Данте. — Не мисля, че трябва да…
	Но тя вече притискаше пръст към стария пръстен на майка си. Червена капка кръв се оформи като миниатюрна розова пъпка, падна в медната купа и побеля.
	Тела гледаше със затаен дъх как бялата капка кръв се превръща в мъгла, в отражение на жена, застанала пред медна купа, съвсем същата като тази пред нея. Но не беше просто някаква жена. Беше Палома, майката на Тела. По-възрастна, отколкото на портрета в магазинчето с най-издирваните престъпници, долу-горе на възрастта, на която беше изчезнала. Но изглеждаше много по-напрегната, отколкото я помнеше Тела. От загадъчната й усмивка нямаше и помен, нито от искриците в тъмните й очи. Една много по-корава версия на жената, която Тела познаваше.
	Във видението Палома не беше увита в чаршаф като Тела, или пък бялата тога се криеше под тъмносиния й плащ. Изглежда, говореше с някого, но от събеседника й се виждаше единствено сянка.


	— _Рай Изгубената — казваше сянката. Мъжки глас като оживял дим. Гъст, тежък и задушаващ. — Нали се закле повече никога да не сключваш сделка с нас?_
	— _Клетви се дават и се нарушават — отвърна Палома. — Явно същото важи и за заклинанията, защото онова, с което скрихте картите ма, отслабва._
	— _Точно затова предложихме да ги оставиш в трезора ни при другите неща, които ти пазим._
	— _Предложили сте? — изсумтя Палома. — Тъкмо обратното. Казахте, че не мога да ги прибера в трезора ви._
	— _Не, обяснихме ти, че ще трябва да платиш допълнително за това._
	_Палома застина._
	— _А, спомняш си, все пак — каза гласът. — И понеже сме великодушни и благородни, предложението ни още е валидно._
	— _И цената е същата?_
	— _Да. Бъди благодарна, че не искаме повече срещу защитата на един толкова страшен предмет._
	— _Какво повече може да се поиска от една майка? Какво повече от първородното й дете?_
	— _Бихме могли да поискаме и второто._
	— _Никога няма да ви дам и двете — каза Палома. — Но можете да вземете втората ми дъщеря._
	— _За какво ни е втората — попита сянката, — освен като украшение?_
	— _Видях бъдещето. Тя ще владее голяма сила. Ако не ми вярвате, мога да го докажа с картите. Макар че ще е по-добре за всички, ако не ги използвам повече. — Палачът вдигна упорито брадичка. — Проклятието, което държи орисиите заключени, губи от силата си. Отслабва всеки път, когато картите се използват._
	— _Това не ни засяга._
	— _А би трябвало. Още орисии ще се измъкнат от затвора си. Позволете ми да скрия картите в подземията ви, докато търся начин да ги унищожа. Освен ако не искате този ваш молитвен дом да се превърне в храм на Падналата звезда… Защото ви гарантирам, че върнат ли се орисиите, хората ще могат да се молят единствено на тях._
	_Сенчестият силует потъмня почти до черно._
	— _Добре — каза гласът накрая. — Дай ни втората си дъщеря и ще ти позволим да прибереш прокълнатите си карти в нашите подземия._
	— _Разбрахме се, значи. — Палома сряза с нож дланта си. — Дъщеря ми…_


	— Не! — Тела събори медната купа от пиедестала и разруши образа, преди да й е показал още ужасни неща. — Майка ми не е трябвало да прави това. Не е имало право! — Тя тръсна глава, зарови пръсти в косата си и заотстъпва. — Дори образът да показва истината, майка ми не е имала право да ме дава. Не съм нейна, за да ме дава.
	— Но го е направила — подчерта Терон. — Впечатано е в кръв. Веднага щом ти…
	Тела хукна, преди Терон да е довършил изречението. От думите му излизаше, че Тела трябва да стори нещо, преди да я вземат, а тя никога нямаше да допусне това, никога. Никога нямаше да принадлежи комуто и да било.
	Терон не тръгна след нея. Може би това означаваше, че всичко е било само изпитание и видяното в купата не е истинско. Или просто не се налагаше да я гони, защото тя вече му принадлежи.
	Не чу и Данте да я следва, затова само хвърли бърз поглед през рамо, докато слизаше на бегом по стъпалата пред светилището. Едва не се спъна в смотания чаршаф, но продължи да тича.
	Скарлет е била права. Майка им е била по-лоша и от баща им. Той поне бе изчакал Скарлет да навърши пълнолетие, преди да я продаде като коза. Тела никога не се беше чувствала толкова отчаяна. Направила бе толкова жертви за майка си, рискувала бе живота и свободата си, убедена, че майка й все още я обича и се нуждае от нея. А излизаше, че никога не я е обичала. Не само я беше изоставила, а я бе подарила като стара рокля.
	Сигурно щеше да продължи да тича, докато не падне от изтощение, но пантофките й се прокъсаха, а мястото, където се наложи да спре, й беше непознато.
	Под краката й имаше трева, която тъмнееше в нощния мрак. Вместо на тамян и ароматни масла въздухът миришеше на силна бира и сайдер. Тела хвърли поглед около себе си и видя временни сцени и театрални завеси, опънати между дървета.
	Озовала се бе в някакъв парк. Нямаше представа в коя част на града се намира.
	Определено не беше в Квартала на подправките. Всичко тук беше твърде хубаво. От пържените лакомства на уличните продавачи, поръсени със счукани виолетки и захар, до красивите рокли на жените и богато украсените колани на мъжете. Само че мечовете на коланите не изглеждаха истински, нито бижутата на жените.
	Явно се бе озовала насред някакъв малък фестивал с улични представления или панаир в чест на наближаващия празник. Забавление за онези жители и гости на Валенда, които не участваха в Каравала. Хората я стрелкаха с любопитни погледи, но едва ли биха я взели за актриса от театрална трупа. Освен ако някоя от пиесите не включваше жертвоприношение на девица, костюмът й беше крайно неподходящ. Жените наоколо бяха облечени в широки рокли с дълги ръкави, а Тела беше с голи крака и ръце. Изведнъж й стана много студено. Умората я застигна като ледена вълна. Трепереше цялата, не й стигаше въздух, а сърцето й не изпомпваше достатъчно кръв, за да я топли.
	Зърна един търговец, който продаваше наметала, и грабна от сергията му тъмен плащ със своя размер.
	— Крадла! — развика се търговецът.
	Тела понечи да хукне.
	— Дай ми го! — Тежки ръце я събориха на земята, после дебелакът се метна отгоре й.
	— Махни се от мен! — писна тя и взе да се гърчи. — Ще ти върна тъпото наметало!
	Търговецът се претърколи и дръпна наметалото от раменете й. Но ръката му остана на врата й и го стисна силно. Много силно. Толкова силно, че прешлените й изстъргаха.
	— Мръсна крадла — изсъска дебелакът, все така притиснал лицето й в тревата. — Това да ти е за урок друг път да не…
	— Пусни я! — ревна някой.
	Натискът върху врата й изчезна внезапно. После нечии ръце я вдигнаха и я прислониха крепко към развълнувана гръд, която миришеше на мастило, пот и ярост.
	— Незаконно е да убиеш някого само защото е взел плащ назаем — изръмжа Данте на търговеца.
	Гневна червенина изби по брадатото лице на продавача.
	— Не го взе назаем. Открадна го!
	— Не мисля така — възрази Данте. — Наметалото е в твоите ръце. Не го видях в нейните. Но определено видях как се опитваше да я убиеш.
	Търговецът избълва серия от ругатни.
	— Дай ни плаща и няма да извикам стражата — предложи Данте.
	От мястото си Тела виждаше само гърдите му, но лесно можеше да си представи как изглежда Данте в момента — като воин, гол до кръста в цялото си божествено великолепие, като жадна за мъст звезда, току-що паднала от небето.
	— Добре де — изръмжа мъжът. — И без това плащът се изцапа.
	— Ще взема един и за себе си, черен. — Гласът му беше безмилостен, но не и прегръдката му. Данте подпъхна нежно наметалото около голите й рамене и треперещите крака.
	— Добре ли си? — попита той.
	Би искала да кимне, да се изсмее или да го подразни с някоя остроумна реплика. Опита да се засмее, но звукът изобщо не приличаше на смях, после пробва да кимне, но главата й падна безсилно на гърдите му.
	Не искаше да плаче. Нито гадният търговец, нито майка й заслужаваха и една нейна сълза. Но макар да се отърси лесно от спомена за грубите ръце на продавача, споменът за думите на майка й не искаше да си отиде. Не само я бе изоставила, а я бе продала. Не и Скарлет обаче; категорично бе отказала да даде Скарлет. Изглежда, все пак е обичала една от дъщерите си, но тази дъщеря не беше Тела.
	Сълзи напълниха отново очите й.
	— Да пукне дано! — Не беше сигурна дали го прошепна, или го извика. — Години наред се молих на всички светци да я опазят жива, докато намеря начин да я открия. Толкова молитви нахалост, а тя ме е дала като мръсен парцал. Но сега си връщам молитвите обратно! — Този път наистина го извика. — Връщам си ги обратно! Да пукне или да гние до живот в хартиения си затвор, не ми пука. Не ми пука…
	Нямаше представа колко пъти е повторила последните три думи.
	Данте все така галеше утешително косата й със силните си пръсти. От време на време я целуваше леко по върха на главата. Не каза нищо, докато тя не утихна, после попита:
	— Къде искаш да те отведа?
	— Някъде, където да забравя.


>>	33

	Тела отпусна глава на гърдите му. Беше толкова уморена. Уморена от игри и лъжи, от разбити сърца, от опитите да спаси себе си и майка си. Искаше да забрави за всичко. Може би бе затворила очи и бе заспала, или пък на него му бе отнело броени минути да я изнесе от парка. Така или иначе, когато отново чу тихия му глас, имаше чувството, че е минал само миг.
	— Ще можеш ли да ходиш?
	Тела успя да кимне и Данте внимателно я свали пред някакви тесни изронени стъпала, полазени от мъх и разкъсани паяжини. Руини, изоставени толкова отдавна, че дори насекомите си бяха тръгнали. Но и някак огрени от звездите. Тела погледна нагоре и видя, че са в края на искрящото бяло сърце, което Легендата беше запалил на небето.
	— Какво е това място? — попита тя.
	— Според старите легенди принадлежало на губернатор, който управлявал този район много преди Меридианната империя да се появи, по времето, когато орисиите владеели света. — Данте я поведе нагоре по стъпалата към руините на старо имение. Баба й Ана често казваше, че красотата се определя от костите на човека. Ако това важеше и за сградите, то скелетът на тази къща говореше за прежно великолепие.
	Изронените колони и обраслите вътрешни дворове нашепваха за древно богатство, а напуканите статуи и избелелите стенописи по тавана — за вкус към изкуството. Само една реликва сякаш бе избегнала смъртоносната милувка на времето. Фонтан в средата на централния двор с формата на жена, облечена по подобие на Тела, с кана в ръцете, от която се лееше червена вода в басейна около глезените й.
	— Казват също, че мястото е прокълнато — продължи Данте. — По време на едно от многобройните празненства, устройвани от губернатора, съпругата му открила, че е планирал да я отрови, за да се ожени за младата си любовница. Вместо да изпие отровата, съпругата добавила към нея три капки от своята кръв и я изляла като жертвоприношение към една от орисиите — Отровителя. Заклела се до края на живота си да му служи като придворна дама, стига той да й изпълни едно желание.
	— Какво било желанието й?
	— Не знаела коя е любовницата на мъжа й, но знаела, че е на празненството. Затова си пожелала съпругът й да помни единствено нея, съпругата.
	— И какво станало после?
	— Отровителят изпълнил желанието й. Мъжът изпил чаша омагьосано вино и забравил всички, които бил познавал през живота си, освен своята съпруга. — Данте погледна към статуята, която изливаше бездънната си кана.
	— Това съпругата ли е? — попита Тела.
	— Ако може да се вярва на историята. — Данте седна на ръба на фонтана и продължи да разказва под тихите звуци на леещата се вода: — Съпругата не останала доволна. Отровителят бил изтрил всички от паметта на мъжа й, а един губернатор е безполезен, ако познава единствено съпругата си. Веднага щом новината за недъга му се разпространила, хората го свалили от поста му и заплашили да ги изгонят от къщата. Затова, макар първата сделка да приключила зле, съпругата призовала отново Отровителя и го помолила да върне спомените на мъжа й. Той я предупредил, че ако го направи, съпругът й отново ще се опита да я убие. И все пак съпругата обещала да служи на Отровителя и след смъртта си, ако той й изпълни още едно желание. Поискала от него да заличи само един човек от спомените на мъжа си. Отровителят се съгласил, но отново я предупредил, че ще има последствия. Но жената държала да запази титлата и къщата си, другото не я интересувало.
	— Май се сещам как завършва историята — подхвърли Тела.
	— Искаш ли сама да я разкажеш? — предложи Данте.
	— Не. — Тя приседна до него на фонтана. — Ти имаш глас на разказвач.
	— Естествено.
	— И си самовлюбен освен това. — Тела се наведе да го сръчка в ребрата, а Данте се възползва от възможността да я прегърне през кръста и да я придърпа към себе си.
	Беше толкова топъл, човешки щит, който да я пази от останалия свят. Тела се сгуши в него, заслушана в гласа му.
	— Отровителят върнал спомените на мъжа й. После казал на жената, че ако вземе кана с вода и я излее в басейна в средата на двора, водата ще се превърне във вино, което ще изтрие другата жена от спомените на съпруга й. Тя се подчинила, но докато изливала водата, която се превръщала във вино, самата жена започнала да се променя, вкаменявала се под погледа на съпруга си, който я гледал от един балкон. Бил си върнал спомените само от няколко часа, но те били достатъчни да призове на свой ред орисия.
	— Значи той е пожелал съпругата му да се вкамени?
	— Поискал смъртта й, но Отровителят вече й бил обещал, че ще запази къщата и титлата си, а орисиите винаги спазват обещанията си.
	Обърнаха се да погледнат още веднъж вкаменената жена. Тя не изглеждаше гневна, нито приличаше на човек, който се бори с проклятие. Напротив, сякаш се забавляваше, изливаше омагьосаното вино като на шега.
	— Говори се, че ако пиеш от този фонтан, ще забравиш онова, което искаш да забравиш — добави Данте.
	— А аз реших, че ми разказваш историята с тази цел.
	— Успях ли? — попита той.
	— За кратко — призна Тела. Уви, този миг на забрава беше отминал. Тя потопи пръст във фонтана и течността се раздвижи в нюанси на горчиво бургундско. Би било толкова лесно да сложи пръста в устата си, да затвори очи и да заличи спомена за думите и постъпките на майка си.
	Но дори да приемеше на доверие легендата, разказана й от Данте, не беше сигурна, че иска да забрави. Тела дръпна ръка и изтри омагьосаното вино в бялата си тога.
	— Знаеш ли кое е най-тъжното в цялата история? Че е трябвало и сама да се досетя. Бях предупредена — каза тя. — Когато бях малка, видях бъдещето си. Принцът на сърцата беше в него. И оттогава знам, че съм обречена на несподелена любов. Не допусках никого до себе си, освен Скарлет, от страх, че ще ми разбие сърцето. И за миг не ми хрумна, че трябва да се пазя от собствената си майка. — Тела се закашля. Прозвуча като стон и като наранен смях. — Май са прави онези, които твърдят, че човек не може да промени съдбата си.
	— Не го вярвам — заяви Данте.
	— А в какво вярваш?
	— Съдбата е само идея, на която ние даваме плът с вярата си. Самата ти току-що каза, че си бягала от любовта, защото си вярвала, че не ти е писано да бъдеш обичана, а така сама си я отблъснала.
	— Не само тази карта изтеглих. Изтеглих и Девичата смърт. Малко след това майка ми изчезна.
	— Било е просто съвпадение. От малкото, което знам за майка ти, съдя, че тя е щяла да си тръгне, без значение дали си изтеглила онази карта, или не.
	— Но… — Тела едва не му призна за Оракула и всичките му предсказания. Но дали картата наистина й беше показвала бъдещето, или я беше манипулирала през цялото време? Дали не беше използвала образи от възможни варианти на бъдещето не за да й помогне, а да я насочи към Джакс, така че той да освободи орисиите?
	Смятала се бе за толкова смела, че дръзва да промени съдбата на майка си и сестра си. Ами ако годеникът на Скарлет е всъщност свестен човек? Ами ако Оракулът беше излъгал и за майка й? Беше я показал в килия и мъртва, но ако Тела не спечелеше Каравала, ако оставеше картите заключени в трезора под Храма на звездите, майка й нямаше да умре или да се озове в затвор. Просто щеше да си остане заключена в карта.
	„Пада й се“ — каза си наум.
	Сякаш прочел мислите й, Данте добави:
	— Освен това не вярвам, че видяното днес доказва каквото и да било. Че майка ти не те е обичала, например. Стореното от нея изглежда ужасно, но да я съдиш само по него е същото като да прочетеш една страница от книга и да решиш, че знаеш цялата история.
	— Смяташ, че е имала основателна причина да ме даде?
	— Може би. Или просто ми се иска да вярвам, че е по-добра от собствената ми майка. — Каза го със същия небрежен тон, с който й бе разказал за татуировките си, за неща, случили се толкова отдавна, че вече нямат значение. Само че хората не татуираха по тялото си истории, за които не им пука, и Тела усещаше, че Данте още страда за майка си. Тя вече не беше част от живота му, но той още помнеше болката, която му е причинила.
	Тела откри ръката му в тъмното. Някъде между Храма на звездите и това прокълнато имение отношенията им се бяха променили. Преди връзката им беше същата като Каравала. Игра. Но в мига, когато Данте я остави да стъпи на краката си в подножието на изронените стъпала, двамата сякаш прекрачиха в реалността. Когато му зададе следващия въпрос, Тела не се опитваше да разбере дали Данте е Легендата. Всъщност отчаяно се надяваше да не е.
	— Какво е направила майка ти?
	— Ами, да речем, че ме заряза в цирка.
	— За Каравала ли говориш?
	— По онова време още не беше Каравал, а само група бездарни изпълнители, които живееха в палатки и обикаляха континента. Хората все казваха, че майка ми е постъпила така за мое добро, но аз научих истината от баща си. Той пиеше много и една вечер ми обясни каква жена е била тя.
	— Да не би да е била…
	— Не е каквото си мислиш. Макар че бих я уважавал повече, ако е била проститутка. Спала с баща ми, за да открадне от него нещо, което бил намерил по време на пътуванията си. Прекарали заедно само една нощ и когато тя се върнала малко след моето раждане, за да ме остави при него, написала и писмо на съпругата му, подробно писмо, така че никога да не ме приемат пълноценно в семейството.
	Тела си представи един малък Данте, слабичко дете с дълга тъмна коса, която скрива болката в очите му.
	— Не бързай да ме съжаляваш. — Той я притегли още по-близо до себе си и я целуна малко над ухото. — Ако майка ми беше свястна, аз сигурно щях да се превърна в добър човек, а както знаем, добрите хора са много скучни.
	— Аз определено нямаше да съм тук, ако ти беше от добрите. — Опита се да прикачи думата „добър“ към Данте, но не се получи. Тази и производните й думи хората използваха, за да кажат, че са се наспали доволно, или за да опишат хляб, току-що изваден от пещта. Само че Данте беше повече като огъня в пещта. А никой не нарича огъня „добър“. Огънят пари и изгаря, той е нещо, с което децата не бива да си играят.
	Ала като никога, този път Тела не изпита импулс да се отдръпне. Доскоро смяташе, че цялата идея е абсурдна — защо едно момиче би дало сърцето си на момче, щом знае, че така му дава и силата да го унищожи? Давала бе други неща на разни момчета, но не и сърцето си, и макар че все още не смяташе да отстъпи тази част от себе си на Данте, вече започваше да разбира, че можеш да отдадеш сърцето си бавно, на части, несъзнателно. Че се случва един поглед или рядък миг на уязвимост, какъвто Данте току-що бе споделил с нея, да открадне частица от сърцето ти.
	Тела вдигна глава да го погледне. Небето над тях се беше променило, накъсали го бяха панделки с цвета на синини, сякаш вместо да продължи напред нощта се беше върнала назад, назад към залеза, преди да изгреят звездите шпиони, а те двамата са останали съвсем сами в прокълнатата градина.
	— Значи — предпазливо попита тя, — искаш да ми кажеш, че ти си злодеят, така ли?
	Той се изсмя в мрака.
	— Е, определено не съм героят.
	— Това вече го знам — подхвърли шеговито Тела. — Историята е моя, значи аз трябва да съм главната героиня.
	Устните му се извиха нагоре, очите му грейнаха, горещи като пръста, който той плъзна леко по линията на челюстта й.
	— Ако ти си героинята, тогава кой съм аз?
	Пръстът му се спусна бавно по шията й.
	Заля я горещина. Крайно време беше да се дръпне, ала вместо това Тела затаи дъх и вложи предизвикателство в гласа си:
	— Още се опитвам да реша.
	— Искаш ли да ти помогна? — Ръката му се плъзна под талията й.
	Тела съвсем забрави да диша.
	— Не. Не искам помощта ти… само теб.
	Погледът му пламна, устата му покри нейната.
	Нямаше нищо общо с пиянските целувки, които си бяха разменили в гората. Онова беше груба комбинация от лъст и желание за временна наслада. Тази целувка беше като изповед, силна, сурова и откровена, каквито рядко са целувките. Данте не се опитваше да я съблазни, а да я убеди, че добротата е без значение, защото онова, което правеше с ръцете си, определено не можеше да мине за добро. Но устните му бяха толкова сладки. Там, където другите настояваха, той молеше, милваше бавно устните й със своите, докато тя не отстъпи и езикът му не се плъзна в устата й, миг преди Данте да я намести в скута си.
	Може би магията на фонтана й действаше, помисли си Тела, защото целувката на Данте бързо заличаваше спомените за всяко друго момче, докосвало устните й със своите.
	Устните му се спуснаха към шията й, хапеха я нежно, а ръцете му намериха въжето около кръста й. Той подпъхна пръсти под възела и я придърпа още към себе си, докато цялата вселена не изчезна. Светът се сви до тях двамата, до ръцете им, устните и местата, където кожата им се докосваше.
	Още не се бяха отлепили един от друг, а Тела вече си мислеше как ще го целува отново и отново, ще опитва вкуса не само на устните му, а на всяка татуировка и всеки белег, докато светът не свърши и от тях не останат само сенки и дим, и тя не забрави какво е да свали наметалото от раменете му и да плъзне ръце по голия му гръб. Или какво е устните му да мълвят думи върху нейните, обещания, които тя се надява Данте да спази.
	И за пръв път в живота си Тела поиска нещо повече. Искаше нощта да продължи вечно, а Данте да й разкаже още за орисиите, за миналото си или за нещо друго. В този миг, в тази целувка, тя искаше да знае всичко за него. Искаше го и вече не се страхуваше.
	Той беше прав. Тела предпочиташе да вини орисиите за несполуките си, но истината бе, че самата тя бягаше от любовта. Все пак дълбоко в себе си знаеше, че не орисиите са виновни. Виновна е била майка й, която я беше изоставила, без да погледне назад.
	Тела твърдеше, че не й трябва любов, често казваше, че любовта вкарва сърцето ти в капан, контролира го и накрая го разбива на парчета. Но в действителност знаеше, че същата тази любов изцелява и събира хората, и дълбоко в себе си копнееше за нея. Обичаше да се целува, но всеки път, когато се разделеше с някое момче, тайничко си мечтаеше то да хукне след нея, да я моли да остане и да обещае, че никога няма да я напусне.
	Приела бе раздадените й карти и ги беше превърнала в своя съдба, защото това е бил единственият начин да се защити след изчезването на майка си. Но ако решеше да отхвърли пророчествата на картите, дали това нямаше да промени съдбата й? Нова съдба, в която има място за любов без страх?
	Когато целувката им най-после приключи, наметалата им се валяха на земята, ръцете им се сплитаха в прегръдка, а небето се беше върнало на логичното си място към най-тъмния час точно преди зазоряване. Само луната още се помай ваше и несъмнено си мечтаеше да има устни след онова, което беше видяла.
	Данте прошепна отново върху устните й, този път достатъчно силно, за да го чуе Тела:
	— Мисля, че бих те харесвал, дори ти да беше злодеят.
	Тя се усмихна.
	— А аз май бих те харесвала, дори да беше героят.
	— Но не съм — напомни й той.
	— В такъв случай може би съм тук, за да те спася. — Този път тя го целуна първа. Но целувката не беше сладка като преди. Имаше горчив вкус. Металически. Не би трябвало да е така.
	Тела се дръпна и сякаш звездите се върнаха за миг, по-силни, за да са по-жестоки. Светлината им огря Данте и кръвта, която капеше от ъгълчето на устата му. Бавна, червена и прокълната.


>>	34

	Тела скочи от ръба на фонтана и се обърна. Хукна слепешком нанякъде, като триеше с ръце устата си. Кръвта все така течеше и безмилостно я връщаше към истината за положението й, към играта, в която двамата с Данте бяха на противникови страни. Майка й не заслужаваше да бъде спасена, да, но Тела все още трябваше да спаси себе си.
	Туп…
	Нищо.
	Туп…
	Нищо.
	Туп…
	Нищо.
	Сякаш Джакс я е наблюдавал и само е чакал да се почувства щастлива, за да й отнеме този рядък миг на блаженство.
	Между бавните удари на умиращото си сърце Тела чу тежките стъпки на Данте зад себе си.
	— Тела, моля те, не бягай. — Гласът му беше нежен като ръката, която сложи на голия й гръб. Цялото й тяло беше изстинало, освен мястото, където я докосваше дланта му. Толкова различно от ледените ръце на Джакс и небиещото му сърце. Ала в крайна сметка именно той, Джакс, щеше да триумфира.
	Тела може и да беше единственият човек, способен да вземе прокълнатото тесте от трезора в Храма на звездите и да спечели Каравала, но истинските победители щяха да са Джакс и орисиите, които той планираше да освободи. Щом предадеше Легендата на Джакс, Тела щеше да се освободи от заклинанието, но щеше да се превърне в робиня на звездите, задето е използвала майчиния си пръстен. Свободата, за която се беше борила така упорито, щеше да остане само спомен. А с нея най-вероятно щяха да изчезнат Легендата и Каравалът.
	Излизаше, че в крайна сметка Тела е злодеят в тази история.
	Сигурно би могла да оправдае пред себе си плана да предаде Легендата на Джакс, ако още вярваше, че си струва майка й да бъде спасена. В момента обаче предпочиташе Палома да си остане заключена в карта.
	— Тела, кажи нещо, моля те — настоя Данте.
	— Няма да бягам. Само ми дай минутка.
	Върна се при фонтана, като се постара да скрие лицето си от Данте. Загреба вино от басейна и изплакна кръвта от устата си, като внимаваше да не глътне и капка. Изплю виното в храстите, взе наметалото да си изтрие лицето, после го нагласи на раменете си. Протакаше. Данте я беше виждал да плаче, да кърви, виждал я бе на прага на смъртта. Малко кръв по устата й едва ли щеше да го уплаши.
	— Още не ми вярваш, нали? — попита той.
	Тела се обърна.
	Нощта беше почти непрогледна, но тя видя бръчките, набраздили челото на Данте. Ръцете му бяха изопнати покрай тялото, сякаш му костваше усилие да не я прегърне.
	— На себе си не вярвам — призна тя.
	Данте пристъпи бавно към нея.
	— Защото вече знаеш, че не е игра?
	— Има ли значение какво ще кажа? Ако те попитам дали е истинско, ще ми кажеш ли истината?
	— Щом питаш, значи не ми вярваш.
	— Ами, опитай — подкани Тела.
	— Отговорът е „да“. — Данте направи още една стъпка към нея. — За всичко.
	— Дори за нас?
	Той сведе леко глава.
	— След случилото се преди малко смятах, че е очевидно.
	— Но може би все пак държа да го чуя от теб. — И по-важно, имаше нужда да го чуе. Тела вярваше, че играта е истинска.
	Искаше да повярва и че случващото се между двама им също е истинско. Най-после бе признала пред себе си, че иска нещо повече с него, но това още не означаваше, че и той изпитва същото. Играта може и да беше реална, но това не беше гаранция за искреността на техните отношения. — Данте, моля те. Трябва да знам дали си тук само заради Легендата, или защото това между нас е истинско.
	— Какво прави нещо истинско, Тела? — Пъхна пръст под въжето на тогата й. — Достатъчно ли е да го видиш, за да стане истинско? — Дръпна я към себе си, докато лицето му не изпълни полезрението й. — Или да го чуеш? — Дрезгава нотка се прокрадна в гласа му. — А ако го почувстваш, това прави ли го истинско? — Другата му ръка се плъзна под плаща й и се спря върху сърцето й. Ако сърцето на Тела биеше нормално, сигурно щеше да скочи в шепата му, съблазнено от дрезгавия глас и тъмните му, бездънни очи. — Кълна ти се, че това… че _ние_… никога не е било част от плана на Легендата. Първия път те целунах, защото току-що бях умрял и се бях върнал към живот, но не се чувствах жив. Имах нужда от нещо истинско. Но тази нощ те целунах, защото те исках. Не съм спрял да те искам от нощта на Орисания бал, когато ти дръзна да рискуваш живота си, за да ме ядосаш. Оттогава не мога да се отделя от теб. — Наведе се към нея и плъзна бавно ръка към тила й. — Връщах се постоянно при теб не заради Легендата, нито заради играта. А защото си толкова истинска и жива, безстрашна, дръзка и красива, и ако това между нас не истинско, не знам какво е.
	Пръстите му се напрегнаха на тила й и той я целуна отново, сякаш не знаеше друг начин да завърши речта си.
	Не трая достатъчно дълго. Но преобърна света й. Накара я да се запита дали бижутата, скрити в тайни кутии, не копнеят да бъдат откраднати… защото той определено крадеше сърцето й в момента, а тя искаше да й открадне и друго.
	Дори когато отдръпна устните си от нейните, Данте продължи да я прегръща нежно през кръста, в мек контраст с острия тон на следващите му думи:
	— А сега ми кажи защо кървеше.
	Тела си пое пресекливо дъх.
	Време беше да признае истината.
	— Случи се на бала, когато Джакс ме целуна — каза тя. Смятала бе да го обясни накратко, но щом отвори уста, всичко се изля бързо и на изблици като вода от счупена стомна. Цялата история на отношенията й с Джакс, защо бе сключила първоначалната си сделка с него, как не беше спазила своята част от уговорката, как той й бе дал картата, в която бе затворена майка й, как я бе заплашил, ако се провали отново.
	Колкото до Данте, той стоеше неподвижен и неразгадаем като статуята, която лееше червена течност зад гърба му, освен в моментите, когато Тела споменеше името на Джакс. Тогава скърцаше със зъби. Извън това бе болезнено спокоен.
	— Да видим дали съм разбрал — каза той. — Ако не спечелиш играта и не предадеш Легендата на Джакс, ще умреш.
	Тела кимна.
	Данте раздвижи челюсти, сякаш се канеше да избълва нова серия ругатни.
	— Той каза ли защо му трябва Легендата?
	— Твърди, че иска да си върне силите в пълния им размер, но според мен има и друго. Мисля, че иска да впрегне силата на Легендата, за да освободи всички орисии от картите, в които са заключени.
	Ръцете му се стегнаха около нея.
	— Всичко е по моя вина. Трябваше просто да призная, че е станала грешка и затова името ти не е в списъка с гостите. Ако не бях измислил онази лъжа за годежа…
	— Вероятно пак щях да целуна Джакс — прекъсна го Тела. Вече не искаше да вярва в съдбата, но онази нощ безспорно беше съдбовна. Дори без лъжата на Данте, Джакс пак щеше да я намери на бала. Тя пак нямаше да е изпълнила своята част от уговорката и нещата щяха да се развият по същия начин. — Не си виновен ти. Джакс ми направи онова заклинание. Всичко е по негова вина.
	— Бих могъл да го убия. — Ръцете му я пуснаха миг преди лъч лунна светлина да пресече лицето му. Лице, изопнато от дилема. Като на човек, който се чуди в разгара на ожесточен спор дали да каже каквото трябва, или каквото му се иска.
	А после Данте я прегърна отново, сякаш стигнал до внезапно решение.
	— Вярваш ли ми?
	Тела си пое накъсано въздух. Когато Данте го нямаше, тя копнееше за присъствието му. Когато беше при нея, го искаше по-близо до себе си. Обичаше допира на ръцете му, звука на гласа му. Харесваше й какво казва и искаше да вярва на думите му. Искаше да вярва в него. Но не беше сигурна дали е така.
	— Да — отговори накрая с надеждата, че изречени, думите ще станат по-реални. — Вярвам ти.
	Бегла усмивка.
	— Добре. Има начин да оправим тази каша, но трябва да ми вярваш. Легендата е най-силен по време на Каравала, а магията му има същия произход като тази на Джакс. Ако спечелиш играта, Легендата ще те изцели. Джакс не ти трябва.
	— Но за да спечеля, трябва да се предам на звездите, а не съм сигурна, че мога да го направя.
	— И няма да го правиш — каза сериозно Данте, сякаш изричаше обещание. — Ще намеря друг начин да влезеш в подземията на храма.
	— Как? Нали чу Терон? Той каза, че само пръстенът ми може да отвори трезора, но е прокълнат и няма да проработи като ключ, докато дългът на майка ми не бъде платен.
	— Тогава ще измисля друг начин да го платим.
	— Не!
	Усмивката му се разшири.
	— Ако се боиш, че възнамерявам да дам себе си на звездите вместо теб, недей. Не съм чак такъв алтруист.
	— Тогава какво ще направиш?
	— Всяко заклинание може да бъде развалено. Винаги има задна вратичка. Ако звездите не приемат друго плащане, което да развали заклинанието върху пръстена ти, аз ще намеря задната вратичка.
	След кратък размисъл Тела стигна до заключението, че казаното от Данте има смисъл. Връзваше се с думите на Джакс, че съществуват само два начина да освободиш някого от карта — или да развалиш заклинанието, или да заемеш мястото на затворника. Второто сигурно беше задната вратичка. Но мисълта за това я плашеше повече, отколкото мисълта за разваленото заклинание.
	— Не се тревожи. — Данте притисна горещи устни към челото й и прошепна: — Довери ми се, Тела. Няма да позволя нищо лошо да ти се случи.
	Само че сега тя се тревожеше за него. А и не беше свикнала да доверява другиму тайните си, още по-малко живота си. Долавяше подобни противоречиви чувства и у Данте.
	Облак закри залязващата луна и окъпа лицето му в сенки. Той се отдръпна в мрака, но личеше, че вътрешната му борба продължава.
	— Ще можеш ли да се върнеш сама в двореца? — попита я.
	— Защо? Ти къде отиваш?
	— Имам да свърша още нещо тази нощ. Но ти не се тревожи, ще те чакам на стъпалата пред Храма на звездите утре вечер, след фойерверките.
	Говореше за последната нощ на Каравала. Фойерверките щяха да са в полунощ, да отбележат края на Навечерието и началото на Елантинин ден. Каравалът щеше да приключи на зазоряване.
	Тела искаше да възрази, че времето няма да им стигне, но Данте вече се отдалечаваше. Вървеше към изхода на градината, но щеше да я чуе, ако извика след него. Вместо това Тела го последва на пръсти.
	Повтаряше си, че му вярва и че е тръгнала след него само защото се тревожи какво би могъл да направи, за да я спаси. Но истината беше, че й се искаше да му вярва повече, отколкото му вярваше наистина. Дълбоко в себе си още не беше отхвърлила възможността той да е Легендата. Но ако беше Легендата и наистина държеше на Тела, щеше да я освободи от заклинанието още тук, в градината, с кръвта си, а не да я окуражава да вземе картите на майка си и да спечели играта.
	Или Данте наистина я обичаше, или беше господарят на Каравала и пет пари не даваше за нея.
	Може би, ако откриеше къде изчезва постоянно, щеше да разбере отговора на този въпрос. Но се оказа твърде бавна. Или Данте беше разбрал, че го следва. Така или иначе, докато стигне изхода на градината, от него нямаше и следа.
	Тела огледа руините наблизо. Дори събра смелост да се върне в парка, където бе откраднала плаща. Но Данте го нямаше никъде, а нейните крака вече се подгъваха от изтощение.
	Наближаваше изгрев-слънце, когато небесната й карета наближи двореца. Съзвездието на Легендата беше угаснало. Запалени факли блещукаха като точици по земята, но въздухът още беше студен след нощната си раздяла със слънцето. Тела нямаше търпение да затвори очи в апартамента си, но каретата й спря, преди да е кацнала. Пътниците в каретата преди нейната явно се мотаеха.
	Тела отвори прозорчето и подаде глава навън, сякаш гневният поглед към пътниците отпред можеше да ги пришпори. И се оказа точно така, за нейна изненада.
	Вратата на каретата се отвори, мярна се дреха в познат черешов цвят. Тела не можеше да е докрай сигурна — освен роклята, зърна само гъста тъмна коса, — но погледната в гръб, младата жена изглеждаше досущ като Скарлет.
	Тела не я изпускаше от поглед, но Скарлет така и не се обърна. Подтичваше бързо и влезе в гаража още преди каретата на Тела да е потеглила отново. А после вратата на предната карета се отвори пак. И този пътник Тела видя единствено в гръб, но моментално позна небрежната походка, омачканите дрехи и златната коса. Джакс.


>>	35

	Надяваше се слънцето да изгрее скоро, защото тази странна нощ трябваше най-после да свърши. Ако светът й се преобърнеше още веднъж с главата надолу, щеше да се разпадне на съставните си части.
	Какво бе правила сестра й с Джакс?
	Е, Тела не беше сигурна, че младата жена, слязла от каретата, е Скарлет. Така и не беше видяла лицето й. Но познаваше сестра си, познаваше и Джакс и знаеше, че той е достатъчно долен да въвлече Скарлет в тази каша.
	Тела изскочи от каретата си веднага щом тя допря земята и едва не си изкълчи глезена. Въпреки това хукна към изхода на гаража, ала не успя да догони сестра си.
	— Бягаш от някого или гониш някого? — Принцът на сърцата се появи откъм каменната градина и застана на пътя й. Подхвърляше в ръка лъскава пурпурна ябълка. Както обикновено, не носеше сако и ризата му беше изгладена само наполовина, сякаш му е писнало и я взел от слугинята, преди тя да си е свършила работата. Панталоните му не бяха измачкани, но когато изгряващото слънце огря светлата им кожа, се откроиха петна, които много приличаха на пръски кръв.
	Тела си пое дълбоко въздух в опит да успокои препускащото си сърце.
	— Ти какво правеше със сестра ми?
	— А ти да не би да ревнуваш?
	— Не си в ред.
	— Сериозно? — Джакс тръгна бавно между вкаменените слуги навътре в градината и Тела го последва.
	— Нашата връзка не е истинска — изпъшка тя. — Как бих могла да ревнувам?
	— Може би ти се иска да е истинска.
	— Ласкаеш се.
	— Само защото годеницата ми не ме ласкае достатъчно. — Тонът му беше небрежен, но Джакс не откъсваше погледа си от нея. Опря крак на една ужасена каменна статуя досами Тела. Измъкна кинжал от ботуша си и започна да бели ябълката, сякаш внезапно е изгубил интерес към разговора им.
	— Още не си ми казал защо беше със сестра ми — настоя Тела. — Искам да стоиш далече от нея.
	Джакс вдигна поглед от кинжала си.
	— Тя дойде да ме търси.
	— И защо ще прави такова нещо?
	— Обещах й да не казвам.
	Тела изсумтя.
	— Не се дръж като почтен човек.
	Джакс отхапа голямо парче от обелената ябълка.
	— Само защото етичният ми кодекс се различава от твоя, не значи, че нямам морални задръжки.
	— А може би е време да го преосмислиш — изтъкна Тела. — За повечето хора убийството е по-осъдително деяние от издаването на нечия тайна.
	— Да съм убил някого, откакто ме познаваш? — Джакс прокара език по острите си бели зъби, преди да ги забие отново в ябълката. Лъскав сок, червен като кръв, потече от ъгълчетата на устата му. Подиграваше й се.
	Държеше се небрежно и дори лекомислено, но беше пресметлив и самоуверен в най-висша степен. Сигурно гледаше на Тела точно като на ябълката си — нещо сочно, от което да отхапеш и после да захвърлиш.
	Още една червена капка се стече по брадичката му и тя не издържа. Нахвърли се отгоре му. Изби ябълката от бледата му ръка. Опита се да го хване за гърлото.
	Той стисна китките й моментално.
	— Не можеш да ме убиеш.
	— Но мога да опитам — изсъска Тела и го изрита.
	Джакс избегна с лекота ритника.
	— Напразно се мориш — каза спокойно той. — И без това изглеждаш изтощена. Пести си силите за играта довечера.
	Тя продължи да рита.
	Той все така избягваше без усилие ритниците й. Изглеждаше отегчен.
	Ала Тела можеше да се закълне, че усеща как кръвта препуска по вените му и затопля ръцете му, които още я стискаха за китките. Правеше се на безразличен, но сърцето му биеше бързо като нейното.
	Тела застина. Сърцето му биеше.
	Тя залитна назад и Джакс я пусна.
	— Имаш пулс.
	— Не. Сърцето ми спря да бие отдавна. Явно ти не си в ред. — Гласът му беше по-студен от всякога, но не заличи ясния спомен за горещите му ръце върху китките й.
	— Може да съм всякаква, но знам какво усетих — каза Тела.
	„Само заради един човек сърцето му щяло да забие отново. Заради единствената му истинска любов. Казват, че целувката му е смъртоносна за всички, освен за нея, неговата единствена слабост…“
	— Накарах сърцето ти да забие — изграчи Тела. Беше нелепо и безумно. Но и вярно, както подсказваше собственото й сърце, което биеше все по-бързо, вместо да се забавя. Туп. Туп. Туп. Туп. Туп. Туп. Никога не го беше усещала толкова силно. Така свободно. — Аз съм единствената ти истинска любов. Целувката ти не може да ме убие.
	Джакс свъси още повече чело.
	— Не трябва да вярваш на всяка история, която чуеш. Да ти изглеждам влюбен в теб?
	— Винаги си ми изглеждал като чудовище, но това не значи, че легендата греши. — А и сигурно не беше задължително Тела да го обича на свой ред, за да е истинската му любов. Предвид че беше орисия и въплътено зло, Джакс едва ли разбираше и усещаше любовта като обикновените хора. Но всичко това нямаше значение. Важното бе, че като неговата истинска любов, Тела не можеше да пострада от целувките му. Вече нямаше нужда да печели играта, за да оцелее.
	— Това нищо не променя. — Изражението му толкова се изостри, че острие на кинжал би изглеждало меко в сравнение с лицето му.
	Но Тела вече бе свикнала с безмилостните му погледи. Те, също като отровните му устни, не можеха да я наранят.
	— Напротив — заяви тя. — Това променя всичко.
	— Не и за майка ти. — Джакс притисна с тока на ботуша си ябълката, докато плодът не се размаза в локвичка сок на земята. — Без мен не можеш да я освободиш.
	— А може би вече не държа да я освобождавам. — Тела го каза сериозно, но думите загорчаха в устата й. Не беше докрай лъжа, но не беше и истина.
	Джакс, изглежда, долови колебанието й. Тръгна бавно към нея с разширяваща се усмивка.
	— Наричаш мен чудовище, но дори по моите стандарти това е жестоко, Донатела.
	Усмивката му изчезна и за миг тя зърна кухия ужас зад самодоволната му физиономия. Помнеше същото изражение от първия път, когато Джакс беше споменал какво е да си затворен в карта.
	— Освен ако не си напълно сигурна, че не искаш повече да видиш майка си, ще се наложи да ми помогнеш. Легендата се страхува, че орисиите ще се освободят и ще откраднат силата му, макар самият той да иска нашата сила повече от всичко. Ако някога сложи ръка върху тестето на съдбата, което ни държи в затвор, ще ни унищожи, нас, както и майка ти. Единственият начин да я спасиш е да спечелиш играта и да ми помогнеш да я освободя. Освен ако не си достатъчно глупава да заемеш мястото й, а предвид думите ти отпреди малко, едва ли си склонна на такава саможертва.
	Джакс я перна леко с пръст по брадичката и си тръгна, сякаш разговорът им не беше променил абсолютно нищо.


	Когато се върна в двореца малко след зазоряване. Тела завари златната кула преобразена за Навечерието. Перилата бяха увити в разбухнат лъскав плат, който напомняше воала от сълзи на Невенчаната невеста. А за ужас на Тела, всички слугини бяха нарисували червени шевове през устните си като Придворните дами на Немъртвата кралица.
	Същото беше и в сапфиреното крило, където бяха настанили Скарлет. Тела се беше отбила там, преди да отиде в кулата, с надежда да разбере защо сестра й е била с Джакс. Само че Скарлет не й беше отворила.
	Сигурно би могла да тропа още на вратата й или да изчака повече, но тялото й копнееше за сън, а и може би Джакс казваше истината. Може би Скарлет го е потърсила, за да говори с него за Тела, да го предупреди да не я наранява. Скарлет определено би направила нещо такова.
	По пътя към апартамента си в кулата се бе разминала с още слугини със зашити устни. По всичко личеше, че прислугата се е трудила от ранни зори. Предната вечер вратите си бяха съвсем обикновени, но сега над всички тях висяха различни маски, стара традиция в чест на орисиите, за да изпратят те благословии, а не проклятия.
	Над вратата на Тела висеше перлената клетка на Девичата смърт. Знаеше, че това е просто традиция за празника, но въпреки това го прие като предупреждение, поредното напомняне какво може да загуби, ако откаже да завърши и спечели играта. Животът й вече не зависеше от победата в Каравала, но можеше ли наистина да остави майка си заключена в карта?
	Искаше й се да я мрази. Помнеше колко добре се беше почувствала, докато крещеше към небесата, че не й пука дали майка й ще изгние в хартиения си затвор. Ала дълбоко в себе си искаше да я освободи, дори повече отпреди. Да й докаже, че не е просто безполезно украшение, което да дадеш с лека ръка, че е безстрашна, умна и достойна за обич.
	Прокълнатият пръстен тежеше на ръката й. Може би Данте щеше да открие прословутата си задна вратичка, начин да заобиколи проклятието. Ако не, Тела знаеше, че не би могла да се обрече на робство, да се предаде на звездите, за да спаси жена, която не я е обичала и едва ли ще я обикне някога.
	А ако Данте измислеше начин Тела да използва пръстена и да влезе в трезора под Храма на звездите, без да плати за това със свободата си?
	И ако Данте наистина беше Легендата, можеше ли Тела да се обърне срещу него и да го предаде на Джакс, след като знаеше какво е намислил Принцът на сърцата?
	Всичко бе толкова объркано.
	Каза си, че ако Данте е Легендата, значи не я обича наистина. Но пък може би не беше предложил да я изцели по-рано през нощта, защото е знаел, че вече не е прокълната. Може би е вярвал, че я е спасил по-рано, когато й бе дал от кръвта си след случката при Идиличния замък. Но тогава Тела не би прокървила отново, нали?
	Искаше й се да мисли най-доброто за Данте, но дали той я обичаше, или не, беше без значение в момента. Ако Данте беше Легендата, щеше да унищожи орисиите без колебание.
	Тела рядко вземаше компромисни решения. Опитът й показваше, че компромисното решение е бягство от отговорност, като да отстъпиш любезно назад и да позволиш на по-влиятелните и силните да постъпят по свое усмотрение. И Легендата, и Джакс бяха по-силни от нея. Но и двамата се нуждаеха от Тела, за да получат желаното — майчиното й тесте на съдбата. Без нея не биха могли дори да го докоснат. Без Тела Легендата не би могъл да унищожи орисиите, и майка й заедно с тях; без Тела Джакс не би могъл да освободи орисиите и да открадне магията на Легендата, за да възстанови силите си в пълния им блясък и да владее сърцата и емоциите на хората.
	Явно и двамата очакваха от нея да спечели играта заради тях. Да им направи услуга. Но може би единственият начин Тела да излезе победителка бе като откаже да участва в игричките им, като зареже майка си в хартиения й затвор, а тестето й — в трезора на звездите, където нито Джакс, нито Легендата можеха да го достигнат.
	Жегна я подобие на вина при мисълта да остави майка си заключена в карта. Само че Палома се беше отнесла с нея като с имот, който даваш в гаранция. Майка й не беше по-добра от Джакс и Легендата, а Тела не възнамеряваше да я използват повече като пионка върху игрална дъска.


>>	36

	Тела се изправи рязко в леглото. Сърцето й биеше до пръсване, силно и бързо. Още едно доказателство, че вече не е прокълната. Би трябвало да се чувства готова за завоевания, ала вместо това не можеше да се отърси от тежкото усещане, че светът се кани да завоюва нея.
	Първата й мисъл беше да провери Оракула, да види дали бъдещето й се е променило, но вече не можеше да вярва на картата. Приключила бе с диктата на орисиите. Вече сама щеше да взема решения.
	Сенките по пода и гънките по кожата на ръцете й подсказваха, че е спала непробудно в продължение на часове. Това не бе влизало в плана й, макар вече да не планираше победа в Каравала.
	Свечеряваше се. Светлината, която се лееше през прозореца, оцветяваше апартамента в зловещи оттенъци на червеното, освен перленобялото писмо, което чакаше кротко на ръба на леглото й.
	Тела разкъса трескаво плика и започна да чете. Буквите се размазваха пред очите й, но след първите два реда зрението й се проясни, а мозъкът й се разсъни окончателно.
C>
	Моя скъпа Донатела,
	Благодаря ти за компанията снощи на малката ми частна вечеря. Да се запознаем бе неочаквано удоволствие. Чак след като си тръгна, осъзнах колко ми напомняш на един специален човек, когото познавах някога. Не че си приличате в лице, но у теб има нещо от непобедимия дух и енергия на Рай Изгубената. Запитах се дали тя не е майката, която търсиш.
	Вероятно не би трябвало да го казвам, предвид биографията й, но истината е, че Валенда изгуби от блясъка си, когато Рай изчезна. Тя беше съкровище. Ако наистина е твоя майка и аз мога да ти помогна в търсенето, ще се радвам да го направя.
	До нови срещи,
@	Елантин
C$
	Тела четеше и препрочиташе писмото. Нямаше представа колко време е прекарала така, но когато погледна отново към прозореца, видя, че слънцето почти е залязло. Всеки миг Легендата щеше да подпали ново съзвездие на небето, знак, че Каравалът започва отново.
	Преди да прочете писмото на Елантин, Тела бе готова да се откаже от играта, да не се занимава повече с невярната си майка и нейното прокълнато тесте карти. Ако не отвореше трезора, орисиите нямаше да излязат на свобода, а Легендата нямаше да унищожи майка й. Един съвсем разумен компромис. Сега обаче, след писмото на Елантин, това решение й се струваше малодушно. Приличаше й на привидния край, за който бе споменал Армандо.
	Знаеше, че е глупаво да си представя по-добра версия на майка си от онази, която беше видяла в Храма на звездите. Ала писмото на Елантин я изпълни с надежда, че в историята на майка й има и друго, точно както беше казал Данте.
	— Доставка — извика тих глас през вратата.
	Тела мушна писмото от Елантин под завивките миг преди вратата да се отвори.
	Слугинята носеше голяма кутия в сливов цвят с пурпурна панделка колкото пъпеш. Явно костюмът на Тела за Навечерието, изпратен от ателието на Минерва.
	— Сигурно ще ви трябва помощ да се облечете. — Слугинята махна капака на кутията. — О, това е най-хубавата рокля, която съм виждала. Всички вас ще гледат.
	Слугинята извади дреха в опушен сребристосин цвят от кутията и сребърни искрици се зареяха в стаята. Шивачката не беше одобрила избора на Тела за костюм, но с роклята се беше справила фантастично, нищо че цветът й напомни на Тела за очите на Джакс.
	Дрехата беше с гол гръб, прикрит от къса прозирна пелерина с цвета на разтопено сребро. Слугинята й помогна да облече роклята, после прикачи пелерината към тънките, обшити с мъниста презрамки на раменете. Корсажът бе от опушено синя материя, фина и прозирна като звезден прах, която би била крайно неприлична, ако не бяха потопените в сребро листа, пришити в областта на гърдите и надолу към талията, сякаш обрулени от ветровете на вълшебна буря. Широката пола беше в среднощно синьо и цвета на течен метал, комбинация, която улавяше светлината по различен начин при всяко движение на Тела и нашепваше, че всеки по-бърз пирует би я направил невидима в реалния свят.
	— Прекрасна е — възкликна момичето. — А сега да сложим… — Думите пресекнаха изведнъж, когато се наведе да извади от кутията короната със свещите и мрачния черен воал. — Ще се предрешите като Изгубения наследник? Сигурна ли сте, че е разумно?
	— Сигурна съм, че не е твоя работа — сряза я Тела и грабна короната от ръцете на момичето.
	— Само се опитвах да помогна. — Младата слугиня бързо приклекна в реверанс. — Простете, но съм чувала, че годеникът ви е избухлив, и реших, че ще е добре да ви предупредя, предвид случилото се.
	Тела се опита да потисне любопитството си. Последният й разговор с нахална слугиня не беше довел до нищо добро, но това момиче звучеше искрено притеснено, а и гласът му сякаш й беше познат — от онази първа нощ в двореца, когато неволно бе дочула две слугини да си говорят в банята на апартамента й. Зайчето, което бе изразило съчувствие към новата годеница на престолонаследника.
	— Защо, какво се е случило? — попита Тела.
	— Не сте ли чули? Целият дворец говори за това. Казват, че истинският Изгубен наследник, изчезналото дете на Елантин, се е върнал. Няма официално потвърждение, разбира се. — Слугинята сниши глас: — Императрицата се е почувствала много зле.
	— Какво й е? — попита Тела.
	— Подробности не знам, но по всичко личи, че е сериозно болна.
	— Сигурно е просто част от Каравала — заключи Тела. Ако императрицата наистина имаше изгубено дете, Тела дълбоко се съмняваше, че това дете ще се появи просто така, и то точно по време на играта.
	Но ако императрицата наистина беше болна? Тази мисъл я разтревожи повече от очакваното. В писмото си Елантин говореше за майка й сякаш я е познавала лично. Нарекла я беше „съкровище“ и Тела би искала да разбере защо, а това нямаше как да стане, ако нещо лошо сполетеше императрицата.
	— Благодаря ти за помощта — каза Тела на слугинята. — Можеш да си вървиш.
	Облечена беше, оставаше само да си сложи короната.
	Само че кръгът от восъчни свещи се оказа много тежък, а през плътния воал не се виждаше нищо.
	Тела подръпна воала. Проклетото нещо не поддаде.
	Дръпна по-силно.
	Воалът се откъсна, но заедно с него паднаха и черните свещи. Натрошиха се на ситни восъчни парчета и от короната остана само диадема с пет заострени накрайника, увенчани с черни опали.
	Приличаше на Счупената корона, но без да е счупена. Същата корона, която Тела беше изтеглила, когато Армандо й гледаше на карти.
	Счупената корона вещаеше невъзможен избор между две еднакво трудни пътеки. Тела знаеше, че диадемата в ръцете и не е същата корона. Че онази е заключена в тесте карти, а тази дори не е счупена. Но пръстите й изтръпваха неприятно всеки път, когато я докоснеше.
	Прииска й се да я върне в кутията. Не й допадаше мисълта да я сложи на главата си. Но пък нямаше да се уплаши от някаква си корона и мислите, които тя й навяваше.
	Сложи я на главата си и се погледна в огледалото. Сега, без свещите, короната не беше толкова тежка, но щом докосна къдриците й, нещо се случи, някакво пробуждане, първа стъпка към невъзможен избор, който Тела не е готова да направи.
	Опита се да не обръща внимание на усещането. Само защото бе решила да говори с императрицата за майка си, още не значеше, че ще пожертва свободата си, за да спечели играта и да спаси Палома. Ала въпреки това прибра злополучната монета на Джакс в джобчето на роклята си, заедно с Оракула и картата, която държеше майка й в затвор.


>	Навечерието на Елантинин ден, последната нощ на Каравала
>>	37

	Тази нощ звездите грееха особено ярко и къпеха целия град във великолепното си сияние. Легендата ги беше подредил във формата на гигантски пясъчен часовник, който светеше в пустинно златно и изгарящо червено, алени звезди се приплъзваха като песъчинки и без съмнение отброяваха времето до края на Каравала.
	Пясъчният часовник висеше над двореца, където щеше да се състои последната нощ от играта. Тела го беше зърнала през прозореца на стаята си. Остъкленият двор отдолу, който изпълваше пространството между златната кула и другите крила на двореца, започваше да се пълни с хора, маскирани като прокълнатите орисии.
	За щастие, участниците не се допускаха в кулата. Древното здание тънеше в зловеща тишина. Тела чуваше само собствените си стъпки по паянтовото дървено стълбище. Етажите към върха на кулата сякаш нямаха край.
	По време на вечерята Елантин беше споменала, че ще гледа празничните фойерверки от най-горния етаж. Дори беше казала на Джакс, че се надява Тела да им прави компания. Не беше точно покана, а и Джакс не го беше споменал повече, но Тела се надяваше, че императрицата е говорела сериозно. Стражи я спряха на върха. Поне десетина, с дрънчащи ризници. Краката й горяха от дългото изкачване, но Тела изправи гръб и каза надменно:
	— Сгодена съм за престолонаследника, а Нейно величество ме покани да гледам фойерверките с нея. — После размаха писмото от Елантин, така че да се види кралският печат, все едно е покана. Свърши работа.
	Пазачите отстъпиха да й сторят път все едно са очаквали появата й. Или поканата на императрицата е била съвсем реална, или Елантин се е надявала, че писмото й ще доведе Тела тук. Тела беше отхвърлила диктата на орисиите над бъдещето си, но нещо в срещата с Елантин й се струваше неизбежно.
	Върхът на кулата беше значително по-тесен от основата й, състоеше се само от една стая, при това не особено голяма, макар че по-късно Тела щеше да си я спомня като безкрайна. Стените и таванът бяха стъклени, обсерватория, създадена за наблюдение, мечти и копнежи. Пясъчният часовник на Легендата беше толкова близо, че се чуваше как звездите в него падат, съскат и искрят в опасна мелодия.
	Помещението беше обзаведено със семпла елегантност. В средата му растеше пепелявобяло дърво, обсипано със сребърни листа, които сякаш щяха да се отронят всеки миг. Наоколо му бяха подредени в кръг меки канапета, сребърни и бели като дървото, обърнати с лице към прозрачното стъкло. Единственото цветно петно в стаята беше вазата с бели рози до Елантин.
	Императрицата седеше на стол толкова близо до стъклото, че почти го докосваше. Не беше с маскараден костюм, макар да изглеждаше някак призрачна, и то не само заради бялата рокля, която беше облякла.
	Само преди две нощи императрица Елантин кипеше от енергия, усмивки и прегръдки. Дали пък не беше изчерпила запасите си от жизненост, запита се Тела. Сега седеше отпусната на стола си с болнав, восъчен цвят на лицето.
	Дори гласът й прозвуча трескаво:
	— Изкачила си се чак дотук, скъпа, така че защо не зададеш въпроса, който пари на езика ти?
	— Какво е станало с вас? — избълва Тела.
	Елантин вдигна глава. Тъмните й очи бяха по-големи, отколкото ги помнеше Тела, или пък лицето й се беше смалило. Сякаш за два дни императрицата беше остаряла с две десетилетия. Тела можеше да се закълне, че жената остарява буквално пред очите й. Нови бръчки се вдълбаваха в бледите й страни.
	— Нарича се умиране, скъпа моя. Защо според теб държах да отпразнувам толкова бляскаво седемдесет и петия си рожден ден?
	— Но… но онази нощ изглеждахте толкова добре.
	— Тоник от Легендата. — Елантин спря поглед на белите рози върху масичката до себе си. — Той ми помагаше да скрия от Джакс влошеното си здраве.
	— Значи се познавате с Легендата?
	Набръчкана усмивка раздвижи лицето на императрицата.
	— След безценната му помощ, дори да знаех кой е Легендата, не бих издала тайната му. А и не мисля, че си се изкатерила дотук, за да ме питаш за него.
	Елантин сведе поглед към писмото в ръката на Тела.
	Тела определено искаше да я попита за Легендата. Този човек май беше едновременно навсякъде и никъде.
	Но макар да умираше, Елантин заговори толкова остро, че пресече всичките й аргументи в зародиш.
	— Рай Изгубената е твоя майка, нали?
	— Аз я познавах като Палома — призна Тела, — макар че баща ми винаги се ядосваше, ако я нарека така вместо „мамо“.
	Елантин цъкна с език.
	— Рай имаше ужасен вкус за мъжете.
	Тела би се съгласила, но не искаше да говорят повече за баща й.
	— Вие откъде сте я познавали? — попита тя и седна. Все още не бе усвоила добре етикета и не знаеше как е редно да се държи в присъствието на императрицата, но й се струваше нередно да гледа отвисоко жената, която управляваше цялата Меридианна империя.
	Елантин си пое дълбоко дъх и потрепери като от изтощение.
	— Видях я за последно, когато открадна тестето на съдбата, за което споменах онази вечер. Предупредих я, че тези карти носят само неприятности, но е трябвало да избера друга дума. Например нещастие или агония. Рай отвърна, че обичала неприятностите. Но според мен обичаше най-вече живота. — Елантин погледна през стъкления купол към звездите на Легендата, които все така грееха над играта в ниското. — Рай имаше велико бъдеще пред себе си и не биваше да свършва като плакат за издирван престъпник. Беше умна и интелигентна, лесно се разсмиваше и лесно се влюбваше. Опитваше се да крие от хората колко дълбоки са чувствата й. „Престъпниците не се влюбват“, така ми каза веднъж. Мисля, че се страхуваше от любовта, защото, когато обичаше, обичаше също толкова трескаво и ожесточено, както живееше.
	От казаното сигурно би трябвало да й олекне, помисли си Тела, но само я заболя още повече да научи, че майка й е била способна на толкова силни чувства, а не е обичала собствената си дъщеря.
	Би трябвало да си тръгне, да не се измъчва повече. Но императрицата явно бе познавала майка й отблизо, щом само с няколко изречения й бе казала много повече от Айко с нейната тирада. Беше чувала, че императрицата е била луда глава на младини, но младостта й не беше съвпаднала с младостта на Рай.
	— Как се запознахте? — попита я Тела.
	Императрицата бавно извърна глава да я погледне.
	— За това ще трябва да попиташ Рай.
	— Това едва ли ще се случи. — Тела стана от мястото си. — Повече няма да я търся.
	— Жалко — прехапа устна Елантин. — Не мислех, че се отказваш толкова лесно.
	— Тя първа се е отказала от мен.
	— Нещо не ми се вярва. — Гласът на Елантин се смекчи. Не от умора, защото никаква слабост нямаше в него. — Онази Рай, която аз познавах, никога не се отказваше. И ако наистина си нейна дъщеря, значи няма начин да се е отказала от теб. Всъщност, ако ти е била майка, значи те е обичала силно.
	Тела се изсмя.
	— Ще се престоря, че това не съм го чула — каза Елантин. — Сигурно има закон, който забранява да се присмиваш на императрицата в лицето й. Но подозирам, че простъпката ти е свързана с майка ти, а не с мен. Знам, че и собственото ми дете негодува срещу мен така, както ти негодуваш срещу своята майка. Аз също се провалих в тази си роля. Допуснах грешки, които ме принудиха да се разделя с детето си за много дълго време. Но това не означава, че не го обичам. Вярвах, че постъпвам правилно, но взетите решения само ни разделиха.
	— Пък аз чух, че изчезналото ви дете се я появило.
	— Все забравям колко бързо се разнасят клюките в двореца. — Елантин се усмихна, но очите й станаха някак още по тъжни. Сбръчканите й устни се извиха нагоре, но ъгълчетата на очите й се смъкнаха надолу. Това изражение не беше на майка, която току-що се е събрала с детето си.
	Ала императрицата не отрече слуховете. Тела се запита дали тази внезапно появила се персона е истинското дете на Елантин, или просто начин да се отстрани Джакс от престола сега, когато императрицата умираше.
	— През по-голямата част от живота си поставях Меридианната империя над всичко, дори над детето си. Сега съжалявам за много от онези решения, но е твърде късно да променя стореното. Сигурно точно затова се сетих за теб сутринта. — Тъгата в очите й се сгъсти. — Не знам какво е станало с майка ти, след като си е тръгнала, но се надявам да я намериш, Донатела. Не бъди като мен, не се задоволявай с компромиса на привидния край, щом можеш да имаш истинския.
	— Дори не знам дали разбирам какво означава това — промърмори Тела.
	— Означава, че повечето хора се отказват в най-трудния момент, тогава, когато ситуацията изглежда безнадеждна. А точно тогава надеждата е най-необходима.
	Елантин се усмихна и част от тъгата в очите й се разсея. Гледаше към ръката на Тела.
	— Виж. Май дори майчиният ти пръстен е съгласен с мен.
	Тела отскочи инстинктивно назад. Опалът на пръста й пулсираше. Цветовете в ядрото на камъка се движеха. Златната нишка в центъра избухна като пламък, погълна виолетовото и черешовото и скоро целият камък грееше като кехлибарен пожар.
	Кулата се разтресе под краката й. Трая само секунда, но в този миг дори звездите отвън сякаш примигнаха. Пръстенът беше хубав по начало, но сега изглеждаше буквално неземен и грееше толкова силно, че осветяваше цялата й ръка.
	„Какво е направил Данте?“
	Нажежена до бяло паника се изля във вените й. Явно е намерил задната вратичка, начина да заобиколи проклятието на пръстена. Защо е трябвало да го прави за нея? Казал й бе да не се притеснява, че не бил готов на чак такава саможертва, но със сигурност беше платил висока цена, за да премахне проклятието.
	Тела трепна и короната й се разклати. Тя посегна да я нагласи. Само че ръката й трепереше като краката и вместо да закрепи короната, я събори. Диадемата се стовари на пода със силен трясък.
	— О! — Елантин затисна с ръка устата си.
	Тела преглътна ругатня. Пет остри парчета обсидиан с лъскави черни опали на върховете я гледаха от пода. Сега вече диадемата беше образ и подобие на Счупената корона.
	— Толкова съжалявам — промълви Тела с пресекващ глас.
	— О, не се кахъри, дете. Прислугата ще почисти, а ти не си направила нищо лошо.
	Но й предстоеше да направи нещо лошо.
	Все така разтреперана, Тела се взираше в счупената корона и мислеше за невъзможния си избор. Данте беше намерил начин Тела да влезе в майчиния си трезор, без да жертва свободата си. Разбира се, не знаеше дали го е направил, за да спаси нея от звездите, или за да й осигури достъп до картите. Дори не беше сигурна кое от двете предпочита. Ако Данте беше направил саможертва, за да я спаси, как би могла да го предаде на Джакс, без да изгуби самоуважението си? В случай че Данте беше Легендата. А Тела още не знаеше кой е господарят на Каравала.
	И нямаше да разбере, ако не спечелеше играта.
	Но дали нямаше да е по-добре, ако не спечелеше играта?
	„Победата в играта ще ти струва цена, за която по-късно ще съжаляваш.“ Найджъл я беше предупредил, но дори да не беше, Тела знаеше, че така или иначе ще съжалява. Ако избереше да предаде Легендата на Джакс, така че Джакс да отнеме силата му, Принцът на сърцата щеше да освободи орисиите и най-вероятно щеше да убие Легендата. Но ако избереше да не предава Легендата, ако му дадеше картите с орисиите, той щеше да ги унищожи, а заедно с тях и майка й, защото всички карти в тестето бяха свързани.
	Тела погледна към стъклената стена. От толкова високо хората приличаха на цветни петънца под светлика на звездите, ярките светилници и трескавото вълнение на последната нощ от Каравала и Навечерието на Елантинин ден.
	При други обстоятелства Тела сигурно бе слязла при тях да се повесели. Би пила вино с подправки и би танцувала с непознати. Сигурно дори би целунала някого под звездите. Точно за това би трябвало да копнее. Опита се да го поиска. Внуши си, че иска да се махне от тази отделна игра, в която я бяха натикали, и от жената, която я беше изоставила. Че е крайно време да сложи край на самозаблудата, че майка й я обича. Но думите на Елантин за привидния и истинския край продължаваха да я измъчват.
	Искаше й се да обърне гръб на майка си, но имаше чувството, че това ще е проява на слабост, а не освобождение, че би означавало да се задоволи с по-малкото, вместо да грабне шанса за по-голямото. Не искаше майка й да я нарани отново. Но ако Елантин беше права и майка й наистина я е обичала?
	Рай Изгубената беше прибрала картите в трезора на звездите, така че никой да не стигне до тях. Самата тя дори. Ами ако беше предложила Тела на звездите само привидно, без намерение да довърши сделката? Може би това е бил начинът й да опази двете им със Скарлет — като заключи картите в трезор, който може да се отключи само с прокълнат пръстен. А после незнайно как се е озовала затворена в карта.
	Тела нямаше представа кога си е тръгнала, просто внезапно усети, че тича надолу по стълбите към двора, където се вихреше Каравалът, и мисли за майка си.


>>	38

	Толкова магия имаше навсякъде, че въздухът лепнеше като захар по небцето на Тела, сладко приветствие в свят на тъмни вълшебства. Изобилие от орисии и техните символи.
	Вътрешният двор на двореца беше преобразен в пазар, сякаш изтръгнат от легенда. Шатри с чудати надписи.

#	Вълшебните рокли на Нейно величество
#	Магазията за жречески магии на Жрицата
#	Убийствени приспособления от Убиеца
#	Вълшебните чаши на Оракула

	Табелки и големи плакати в чест на още орисии:

#	Дай на Късметлийката целувка и тя ще сбъдне най-съкровеното ти желание.
#	За забавление кратко, но жарко намерете Лудия шегаджия!
#	Не си падайте по Падналата звезда, че може и да не се изправите повече.
#	Ако видиш Бременната слугиня, очаквай в бъдещето си промяна…

	Тела подмина всичко това. Трябваше да стигне до Храма на звездите, но дворът беше пълен с хора и някои от тях се опитваха да я заговорят. Тъмна фигура в одеждите на Отровителя й предложи да опита от отровата му. Няколко Паднали звезди я изкушаваха да близне от звездния им прах.
	Не си правеше труда да им отговаря. Пробиваше си упорито път през навалицата. Спря само за миг, когато зърна Скарлет, маскирана като Невенчаната невеста с воала от сълзи, спуснат пред лицето й като плачещи диаманти. Но ако Скарлет разбереше какво планира Тела, щеше да се опита да я разубеди.
	А Тела не искаше никой да спира устрема й. Това беше единственият й шанс да спаси майка си и ако не се възползваше от него, щеше да съжалява до сетния си час.
	Докато пътуваше с небесна карета до Храмовия квартал, се почувства виновна, задето изобщо обмисля идеята да предаде Легендата на Джакс. Ала тази й реакция сигурно се дължеше на чувствата й към Данте. На усещането, че ако предаде Легендата, ще предаде Данте. Но може би те не бяха един и същ човек. А ако Данте наистина беше Легендата, значи самият той е предавал Тела през цялото време.
	Стигна до Храма на звездите малко след като камбаните отброиха десет удара.
	Не се наложи да чука на тежките врати. Те се отвориха мълчаливо, сякаш светилището я поздравяваше с добре дошла.
	Терон стоеше в преддверието, истински гигант, още по-страховит заради осемлъчната звезда, жигосана на безжалостното му лице. Облечен беше както преди, с широка кожена препаска и наметало в кралско синьо.
	Бе така добър да не спомене бягството на Тела от предната нощ. Каквото и да мислеше за поведението й, не го показа.
	Шепотът на пантофките й по излъскания под беше единственият звук в сумрачното преддверие. Огненият фонтан в центъра не беше запален и дебел пласт студ лепнеше по пода и стените.
	Изгубила беше наметалото си някъде във вътрешния двор на двореца, гърбът и раменете й бяха голи и би трябвало да зъзне от студ. Но ето че по тила й се стичаше пот.
	— Дойдох да отворя трезора на майка си — каза тя.
	Терон сведе очи към пръстена на ръката й.
	— Късметлийка си, че имаш толкова добър приятел.
	Тръпки на страх се присъединиха към потта, която се стичаше по гърба й, при мисълта за Данте.
	— Какво ви даде той, за да премахнете проклятието на пръстена?
	— Има само един начин да се развали заклинание. И само един да се заобиколи. В този случай направихме размяна, която вдигна проклятието временно. Въпроси ли ще задаваш, или ще видиш трезора?
	— Първо ми кажи какво ви е дал Данте в замяна.
	— Даде ни обещание. Не мога да ти кажа какво е, но ако държиш на приятеля си, гледай да го изпълни.
	— Какво ще стане в противен случай?
	Терон плъзна пръст по звездата, жигосана на лицето му.
	— Ако не изпълни даденото ни обещание, ще умре.
	Устата на Тела пресъхна внезапно.
	Терон я поведе мълчаливо към вратата в дъното на преддверието, онази, която се охраняваше от агонизиращите каменни статуи. Отвори я със своя пръстен.
	Топъл въздух с аромат на заровени загадки и стара магия изпълваше осмоъгълната стая. За разлика от преддверието, тук не доминираха лъскавото златно и перленото бяло. Интериорът беше от старо дърво и излъчваше онази особена тържественост, която Тела бе доловила на първия етаж в златната кула на Елантин. Предвечна светлина танцуваше по неравния под, а магия, много по-стара от тази Джакс и на Легендата, близна ръцете на Тела с невидими езици.
	Терон не я беше излъгал, когато каза, че този храм не е туристическа атракция.
	Трезорите бяха дълбоко под земята. Терон я преведе през една врата към спирално стълбище, издълбано в скалата. Стъпалата сякаш нямаха край, двамата слизаха толкова дълго, че краката на Тела полепнаха от пот под бляскавата й рокля. Когато най-после стигнаха дъното, проходът се беше стеснил. Осветяваха го само редица свещи, сякаш поникнали от земята. Терон и Тела ги заобиколиха предпазливо.
	Продължиха по коридор, толкова тъмен, че Тела трудно различаваше силуета на водача си. Накрая Терон спря пред каменна врата без дръжка.
	— Тази врата ще се отвори единствено за теб. Трябва само да допреш пръстена си до нея. Но имай предвид, че сделката, която твоят Данте сключи с нас, ти позволява само еднократен достъп. Ако се наложи да избираш какво да изнесеш от трезора и какво да оставиш, внимавай в избора си. Затвориш ли тази врата, единственият начин да я отвориш отново е да платиш дълга на майка си.
	— А ако изобщо не я отворя — попита Тела, — това ще анулира ли сделката, направена от мое име?
	— Не. Тази клетва вече е подпечатана. Ако не влезеш в трезора, само ще похабиш жертвата, направена от него.
	Дланите на Тела лепнеха от пот. Данте изобщо не е трябвало да й помага. Така само я обнадеждаваше, че не е Легендата. Господарят на Каравала не беше склонен на саможертва и макар че противното би я поласкало, Тела мълчаливо се помоли истината да е друга, защото самата тя не би се жертвала за него. Дошла беше тук да спаси майка си, без значение от цената.
	Тела изчака Терон да си тръгне, преди да отвори вратата на трезора. За разлика от тесния коридор стаята от другата й страна беше просторна и ярко осветена от някакъв невидим източник. Беше празна, ако не се броят млечнобелите лавици по стените, отрупани с фантастични съкровища. Прекрасни картини, златни инструменти, изящно изработени оръжия, танцуващи статуетки, древни реликви, обсипани със скъпоценни камъни тиари, тежки книги и шишенца без етикет, пълни с бълбукаща течност, вероятно магическа.
	Сувенири от живота на Палома, преди тя да дойде на Трисда.
	Тела спря в средата на стаята и обходи съкровищата с поглед. Изгаряше я любопитство, сърбяха я ръцете да пробва някоя тиара или бижу, но не искаше да губи време, а и се страхуваше да не докосне някой предмет, прокълнат като тестето на съдбата.
	Стисна ръце пред себе си и продължи да се оглежда, докато не забеляза кутията. Неестествен повей обля раменете й. Най-обикновена дървена кутия, ако не се брои тъмният ореол, който пулсираше около нея, така че светлината в стаята не можеше да я докосне.
	Тела отиде при кутията и вдигна капака. Картите бяха каквито ги помнеше. Толкова тъмен нюанс на среднощно синьо, че изглеждаха почти черни, с намек за златни люспици, които улавяха светлината, и спирали в червено-виолетово, които навремето й бяха нашепвали мисли за влажни цветя, вещерска кръв и магия.
	Зачуди се какво ли биха й показали картите, ако се опиташе да прочете бъдещето си сега, но не посмя да го направи.
	Постави внимателно Оракула върху тестето. После извади от джоба на роклята си картата, която държеше майка й в затвор.
	Ореолът около тестето стана още по-тъмен, сякаш добавяйки нови карти, Тела беше подсилила магията му.
	Опита се да пренебрегне споходилото я лошо предчувствие. Издиша продължително, с надежда да се освободи от тежестта в гърдите, която й крещеше да спре. Беше на крачка от успеха. Оставаше да вземе тестето и да спечели играта. И да си върне майката.
	Ръката й се спря на педя над малкото тесте карти. Колко ли време щеше да е нужно на Легендата да я намери? Данте сигурно му е казал, че картите са в храма. Нищо чудно Легендата вече да я чакаше на стълбите. А Найджъл й беше обещал, че ако спечели играта, лицето на Легендата ще е първото лице, което ще види.
	Тела си пое дълбоко дъх. За да проработи планът й, трябваше да призове Джакс, преди официално да е спечелила играта и да е излязла от Храма на звездите. Бръкна в джоба на сребърната си рокля за злополучната монета.
	Гласът на Терон отекна в трезора:
	— Не смей да използваш тази зла магия тук, иначе ще затворя вратата и никога няма да излезеш.
	Тела измъкна като опарена ръка от джоба си. Пръстите й трепереха неудържимо.
	Трябваше да призове Джакс, преди да влезе тук. Дали пък този обрат не беше знак, че още има време да промени решението си? Но вече бе направила своя избор. Вземеше ли картите и излезеше ли от трезора, връщане назад нямаше да има. Просто трябваше да използва злополучната монета по най-бързия начин.
	Но пак щеше да поеме риск. Излезеше ли от храма, всички орисии и хора, заключени в картите, или щяха да се озоват на свобода, след като Джакс отнемеше силата на Легендата, или всички орисии, заедно с нейната майка, щяха да бъдат унищожени от Легендата, ако Джакс не се появеше навреме.
	Светът много скоро щеше да се промени. Или всички орисии и майката на Тела щяха да се освободят, или Легендата щеше да ги унищожи и да се превърне в най-могъщия човек на света.
	Нищо чудно, че звездите бяха примигнали по-рано тази вечер. Сигурно примигваха и в момента, помисли си Тела, после бръкна в дървената кутия, стисна смело майчиното си прокълнато тесте на съдбата и официално спечели Каравала.


>>	39

	Сърцето й препускаше, докато Тела излизаше от светилището. След всичко, преживяно тази нощ, бедното й сърце би трябвало да е замряло от изтощение, ала вместо това то заби още по-бързо, когато студеният нощен въздух я блъсна в лицето и развя сребърните дипли на роклята й. Тела бръкна решително в джоба си за злополучната монета на Джакс.
	— Тела… — Нисък, познат до болка глас я извика от дъното на стъпалата пред храма, последван от тежките стъпки на Данте.
	Тела замръзна.
	„Ако спечелиш Каравала, първото лице, което видиш, ще е на Легендата“
	Не. Не. Не.
	Тя побърза да стисне очи, преди да го е видяла. Може би ако не ги отвореше, той щеше да си тръгне, тя щеше да види друго лице и Данте нямаше да е Легендата.
	Чуваше го как се приближава. Тежки и нетърпеливи стъпки изкачваха стъпалата.
	— Нали щяхме да се срещнем след полунощ? — извика тя.
	— Имах чувството, че ще подраниш. — Гласът му прозвуча от по-близо.
	— Не трябваше да идваш.
	— Тела, погледни ме. — Още една крачка. А после Тела усети наситената топлина, която сякаш винаги го съпътстваше. Тя заля раменете и гърдите й, сякаш Данте бе застанал точно пред нея. — Не мога да говоря с теб така.
	Тела стискаше решително очи. Не трябваше да става така. Подозирала бе, че Данте е Легендата, но подозренията й не биваше да се оправдаят.
	— Не искам да говоря с теб — каза тя. — Искам да говоря с Легендата.
	— Тогава отвори очи и говори с мен.
	Коленете й се подгънаха.
	Той я подхвана, преди да е паднала, а познатият й свят се пръсна на малки парченца.
	Данте беше Легендата.
	Легендата беше Данте.
	И той още я държеше. Едната му ръка се отдели от кръста й, бръсна леко бузата й, после повдигна лицето й към своето. Дъхът му я опари.
	— Тела, кажи нещо.
	Тя отвори уста да отвърне, но Данте беше толкова близо до нея, че усещаше единствено допира на устните му до своите. Бяха меки, а после се разтвориха леко, преди да се притиснат жадно към устата й.
	Дори не се опита да го отблъсне.
	Целуваха се сякаш светът свършваше, жадно, сякаш небесата се продънваха и земята се разцепваше, сякаш наоколо им бушуваше война и единствено тяхната целувка имаше силата да я спре. Докато се целуваха, съществуваха само те двамата.
	Тела не искаше никога да отваря очи. Отвореше ли ги, светът щеше да се промени. Данте щеше да изчезне и да остане само Легендата.
	А беше така ужасно нечестно. Едва беше решила, че наистина иска Данте за себе си, ала дори той да останеше с нея тази нощ, Тела знаеше, че никога не би могла да има Легендата. Той беше като миг във времето; можеш да го изпиташ, но не и да го задържиш.
	Устните му се притиснаха още по-силно към нейните, едната му ръка се заплете в косата й, другата се спусна към хълбоците й и я притегли безмилостно, сякаш и той не желаеше целувката да свърши.
	Ала трябваше да свърши. Нямаше значение, че така прекрасно отклонява вниманието й от истината. Колкото по-дълго продължеше, толкова по-голяма опасност грозеше Тела.
	Тя се отпусна в прегръдката му за един великолепен миг, вкуси за последно устните му. А после се насили да спре. Не спреше ли сега, никога нямаше да направи необходимото.
	Отвори неохотно очи.
	Искаше й се Данте да изглежда различно. Искаше й се погледът му да е студен и далечен. Искаше й се да я гледа така, сякаш той е бил предначертаният победител в играта. Искаше й се устните му да се извият в жестока усмивка, да грабне от ръката й тестето на съдбата. Но той дори не погледна към картите. Гледаше само нея. Едната му ръка още беше на кръста й. Беше гореща въпреки студената нощ.
	— Ти спечели играта — каза той. Вдигна другата си ръка, сякаш да докосне лицето й.
	Тела зърна черната роза, татуирана на кожата му. Образ, който отдавна е трябвало да й подскаже истинската му самоличност. А после ръката му се завъртя и Тела зърна вътрешната страна на китката му, точно под белега, който Данте си беше спечелил по време на последния Каравал.
	Тя сграбчи с бързо движение ръката му. Той примижа, но не се възпротиви, когато тя вдигна маншета на ръкава му.
	Тела вдиша така рязко, че гърлото я заболя.
	— За бога.
	От вътрешната страна на китката, върху една от прекрасните му татуировки беше жигосана звезда, съвсем същата като онази върху лицето на Терон.
	Каза си, че го е направил заради картите, а не заради нея. Заради магията на орисиите, напомни си Тела. Но въпреки това беше странно, че е позволил да го дамгосат така, за постоянно.
	— Какво им обеща? — попита Тела.
	— Няма значение. Направих го за теб и бих го направил отново. — Данте завъртя ръката си и хвана нейната. Все още не беше погледнал към картите. Тъмните му очи не се отделяха от нея, сякаш тя беше наградата му.
	И, проклета да е, Тела му повярва.
	Всичко беше толкова сбъркано.
	Ако наистина беше Легендата, не би трябвало да се интересува от нея. Не би трябвало да я гледа, сякаш току-що е разтърсила света му с целувка. Би трябвало да й се изсмее, задето е била достатъчно глупава да се влюби в него. Не би трябвало да се навежда към нея, сякаш и той се е влюбил. Би трябвало да изтръгне картите от ръката й и да я зареже на огрените от луната стъпала. Би трябвало да й разбие сърцето.
	А не тя да разбие неговото.
	Сърцето й най-после спря да препуска. Не можеше да го направи. Беше му отнела достатъчно. Джакс трябваше да намери друг източник на сила, за да освободи майка й и орисиите.
	— Трябва да си тръгнеш. Веднага. — Тела издърпа ръката си. — Точно преди да се появиш, използвах злополучната монета на Джакс. Сигурно ще пристигне всеки миг, а щом дойде, ще открадне силите ти и ще освободи орисиите.
	Данте най-после сведе очи към картите в ръката й. Тела все още не беше готова да мисли за него като за Легендата. Легендите би трябвало да са по-хубави от истината. Идеализирани мечти и кристални надежди, твърде съвършени, за да съществуват реално. И сигурно би го описала точно по този начин в момента, ако не беше дълбокото разочарование, прекосило лицето му.
	— Искаш да дадеш картите на Джакс?
	— Съжалявам — пророни Тела. Стисна по-силно тестето, но Данте не посегна да го вземе, макар да стисна зъби и кокалчетата му да побеляха, сякаш тази сдържаност му костваше сериозни усилия.
	— Заради майка ти, нали? — попита той.
	— Мислех, че мога да се откажа от нея, но тя ми е майка. Имам много въпроси към нея и въпреки стореното все още я обичам. — Гласът й се пречупи. — Не мога да ти позволя да я унищожиш заедно с орисиите.
	Изражението му се разцепи като двулика маска от съжаление и решителност.
	— Ако можех да освободя майка ти, щях да го направя. Но единственият начин да освободиш някого от карта, без да развалиш заклинанието, е да заемеш неговото място.
	— Не те моля да я освободиш — каза Тела. — Моля те да си тръгнеш, преди Джакс да е дошъл. — Блъсна го в гърдите, но Данте не помръдна. Не отстъпи и на педя. Обзе я паника и тя го блъсна отново. Но той нито се възпротиви, нито си тръгна. Не се страхуваше. Изпълваше го нещо много по-лошо от страх. Надежда, че тя ще избере него. Не си тръгваше и не посягаше към картите, защото искаше тя да му ги даде доброволно.
	Или си мислеше, че ако изчака Джакс, ще го победи в битка. Така или иначе, Тела щеше да изгуби или майка си, или Данте.
	Освен ако не спаси и двамата.
	Отначало мисълта беше крехка, но както често се случва с подобни хрумвания, бързо укрепна. През цялото време беше вярвала, че единствено Джакс може да освободи майка й. Ала Тела би могла да заеме мястото й в картата. Каспар беше показал как се прави в пиесата. Просто трябваше да напише името си с кръв върху картата. Във вените й още течеше кръвта, с която Данте и Джулиан я бяха изцелили. Ако собствената й кръв на простосмъртна не беше достатъчна, другата кръв би трябвало да свърши работа.
	Досега този вариант не й се беше струвал възможен. Мисълта да попадне в капан винаги я беше ужасявала. Но може би Любовта беше създание от друг свят като Смъртта. И откакто се беше отворила за Любовта, тя щеше да я преследва неотклонно, а и изглеждаше много по-могъща от Смъртта.
	В миналото Тела бе подценявала любовта. Смятала бе, че романтичната любов е просто по-силна форма на физическото желание… но настоящият момент нямаше нищо общо със страстта. Изтъкан беше от непреодолимо желание да спаси майка си и Данте, по-силно от импулса да спаси себе си. И я правеше безстрашна по един съвсем нов начин.
	Тела сряза върха на пръста си с пръстена на майка си.
	— Тела, какво правиш? — попита Данте.
	— Можеш да вземеш картите, но ми обещай да си тръгнеш, преди Джакс да е пристигнал. — Притисна кървящия си пръст към картата, която държеше майка й в капан.
	— Тела — повтори Данте. — Какво правиш?
	— Каквото би направила всяка героиня.
	— Не! — изрева Данте веднага щом осъзна какво е имала предвид. — Тела, не го прави. Майка ти не би искала това от теб.
	Посегна към картата, но беше късно. Името на Тела вече беше изписано отгоре й с кръв.
	— Свършено е вече — промълви тя.
	Направи опит да се усмихне. Най-после беше истинска героиня. И беше платила за това с всичко.
	Устните й се разтрепериха, горещи сълзи изпълниха очите й.
	— Тела — изрече дрезгаво Данте, сякаш и той беше на ръба на сълзите. — Знам, че няма да ми повярваш, но нито за миг не съм искал да стане така. Когато подготвях играта, знаех, че майка ти е скрила картите, но не и че е заключена в една от тях. — Обхвана с длани лицето й. Но колкото сълзи изтриваше с палци, двойно повече преливаха от очите й. — Толкова съжалявам. Оказах се недостоен за теб.
	Тя се отпусна в прегръдката му. Не бе подозирала, че Легендата е склонен да се извинява, пък и нямаше за какво. Вината не беше негова. Сама беше взела решението. Никой не я беше принудил. Не знаеше колко време е необходимо на заклинанието да подейства, но сигурно нямаше да е дълго. И понеже историята й явно нямаше да има щастлив истински край, Тела реши да превърне последните си мигове свобода в един сладък привиден край.
	— Излъгах Скарлет за целувката ни — каза тя.
	Данте притисна устни към челото й.
	— Знам.
	— Не съм свършила — смъмри го Тела. — Искам да знаеш защо я излъгах. Не беше от срам. Казах го, за да не се тревожи Скарлет, защото още тогава подозирах, че е възможно да съм се влю…
	Нощта. Светът. Звездите, които ги гледаха отгоре. Всичко изчезна.
	А после изчезна и Тела.


>>	40

	Онези, които още са гледали към небето в търсене на улики, макар играта вече да беше спечелена, сигурно са забелязали появата на нови звезди, звезди, които никой не бил виждал от столетия. Защото много отдавна не били правени саможертви от такава величина.
	Хората са себични по природа. Звездите били виждали хиляди доказателства за това.
	Ала в онази нощ, докато гледали отвисоко към света, звездите видели прояви на истинско себеотрицание.
	Първо, от страна на младата жена.
	Глупава млада жена.
	А изглеждала толкова обещаваща. Сега била безполезна. Хартия.
	Но било интересно да се наблюдава реакцията на младия мъж.
	Звездите се навели да видят по-отблизо. Той бил свалил гарда си и това им позволявало да се движат по-свободно, отколкото през последните няколко нощи. Приятно било да го гледат как страда. Това момче, което се интересувало само от себе си, сега се тресяло от гняв. Дано младежът не направел нещо твърде глупаво. Сключил бил сделка с тях и те нямали търпение да получат обещаното. Мъртъв или уловен в карта не им вършел работа.
	Е, всъщност не вярвали докрай, че ще се жертва за нея. Хората не са способни на чак такова себеотрицание. От друга страна, младежът не бил съвсем човек.
	Навел се да вземе пръстена, който паднал от ръката на момичето, щом то се превърнало в карта. Камъкът на пръстена горял в червено и виолетово, прокълнат отново, но все още достатъчно остър да пробие кожа. Младият мъж го прекарал през дланта си. Шурнала кръв, червена като разбито сърце и страх, и пълна с вълшебство.
	Звездите наблюдавали с мрачен интерес как младежът размазвал магия от вените си по картите от тестето, повече магия, отколкото се полага на простосмъртен. А после изрекъл думите, древните ужасни думи, които не би трябвало да знае, още по-малко да изрече с охота.
	Кръвта по картите почерняла и светът се променил отново.


>>	41

	Не би трябвало да е в състояние да отвори очите си. Допреди миг Тела не можеше нито да диша, нито да помръдне или да почувства друго, освен капана, в който е попаднала. Безжизнена, безсилна.
	Но сега усещаше лекия среднощен вятър в къдриците си и топлата ръка на гърба си, която я притискаше към още по-топло тяло… тялото на Легендата.
	Сега той беше Легендата, не Данте, Тела усещаше това в магията, която пулсираше от горещите му ръце, магия достатъчно силна да разкъса света на парчета. Но те я придържаха нежно, крепяха я на крака, докато тя възвърне силите си. Нямаше представа от колко време е в картата, ала ефектът от заклинанието още се усещаше. Сърцето й биеше нормално, но краката й се подгъваха, а ръцете й висяха безсилно. Едва можеше да помръдне.
	Съсредоточи се върху усилието да примигне, да раздвижи клепачите си, докато зрението й постепенно се възстанови. Бяха все така на стълбите пред Храма на звездите. Вечерта си беше все същата, сякаш никакво време не беше изминало, освен че небето изглеждаше по-светло. Огряно от повече звезди. Обаче Тела не искаше да гледа към звездите. Искаше да види него.
	Изражението му беше толкова мрачно, сякаш бе откраднал парче мрак от нощта. Прииска й се да вдигне ръка и да заглади бръчките между веждите му, да изтрие болката от лицето му, но нямаше силите да помръдне.
	— Какво стана? — промълви тя. — Защо не се получи?
	— Получи се. — Притегли я още по-близо до себе си, плъзгаше ръце нагоре-надолу по гърба й, сякаш да е сигурен, че е жива наистина. — Видях те как изчезна и се появи на мястото на майка си в картата.
	— Но тогава защо съм тук? И къде е майка ми? — Тела плъзна поглед по огрените от звездите стъпала, по статуите, все така неподвижни, но сякаш втренчени напрегнато в двама им.
	— Не се тревожи. Майка ти е добре — каза Легендата. Гласът му беше напрегнат и тревожен, сякаш зад всяка изречена дума имаше друга, която не събираше смелост да изрече. — Предполагам, че е там, където е била, когато се е превърнала в карта, иначе щеше да е тук с нас.
	— Не разбирам — прошепна Тела.
	Ръцете на гърба й застинаха.
	— Знам, че беше готова да се жертваш за нея, но аз не бях готов да жертвам теб.
	Той отдръпна едната си ръка от гърба й и лъч лунна светлина огря дланта му, срязана през средата.
	— Развалих проклятието на картите.
	— Но… — започна Тела, а после млъкна, защото не знаеше срещу кое да възрази по-напред. Готова бе да пожертва всичко, да се превърне в карта, за да спаси него и майка си, да спре орисиите, преди да са завладели отново империята. Ала едно егоистично гласче в главата й си отдъхваше с огромно облекчение. Може би един ден историята й щеше да се сдобие с щастлив истински край.
	Готова бе да седне на стълбите и да се разплаче от облекчение и невяра. Легендата е можел да унищожи картите и да придобие силата на всички орисии. Да получи всичко, което е искал. Ако беше унищожил орисиите, магията му нямаше да е ограничена само до Каравала. Щеше да има способността на Оракула да вижда бъдещето, късмета на Късметлийката, силата на Убиеца да пътува през пространството и времето, мъдростта на Затворничката, умението на Убития крал да избягва смъртта, не само по време на играта, а винаги. Вместо това беше избрал да спаси Тела.
	— Не мога да повярвам, че си го направил за мен. — Вдигна поглед от срязаната длан към красивото лице на Легендата. — Това май означава, че все пак си добрият герой.
	При последната дума изражението му потъмня, сякаш предпочиташе да не го наричат „герой“. Но на Тела не й пукаше. Той беше нейният герой.
	Все още се движеше трудно, но успя да вдигне ръка към тила на Легендата миг преди първите фойерверки да разцъфнат в небето. Чу ги да свистят и припукват, докато придърпваше лицето му към своето. В първия миг устните му не реагираха. Обзе я паника, уплаши се, че Легендата вече съжалява за стореното. Понечи да се отдръпне, когато той я целуна лекичко по ъгъла на устата.
	Може би се бе страхувал да не я нарани.
	Целуна я отново, все така нежно до невъзможност. Ръцете му едва докосваха гърба й, а устните му се спуснаха бавно към шията й. Така леко, че беше почти болезнено. Като деликатен звук на музика, като далечен океански прибой… твърде далечен. Тела искаше да заличи разстоянието. Би трябвало да се усеща като начало, но незнайно защо го усещаше като край. Сякаш всеки едва доловим допир на устните му беше едно неизречено „сбогом“.
	Още фойерверки избухнаха над тях, златни, виолетови и по-ярки отпреди.
	Тя го притегли още малко към себе си в опит да задържи него и мига, но Легендата вече се отдръпваше.
	— Какво има? — попита тя.
	— Трябва да вървя. — Погледът му се затвори, устните му се стиснаха в черта, после той се отдели напълно от нея. Помогна й да седне на стъпалата и я заряза там. — Сбогом, Тела.
	Бездна зейна в стомаха й. Ако стоеше права, коленете й щяха със сигурност да се подгънат.
	Той си тръгваше. Оставяше я.
	— Чакай… къде отиваш?
	Той продължи надолу по стълбите.
	За миг Тела се изплаши, че няма да се обърне. Но той се обърна и толкова по-зле. Очите му, така горещи и пълни с чувства преди, сега не блестяха. Бяха празни, черни и все по-студени с всеки удар на сърцето в унисон с угасващите фойерверки.
	— Имам работа другаде. И без значение как ти изглежда, аз не съм добрият герой в твоята история.
	Нещо се скърши в Тела. Сигурно беше сърцето й. Той се отдалечаваше от нея с отмерена крачка, след като беше освободил орисиите и беше обрекъл цял един свят на гнета им заради нея.


>>	42

	Стъпалата под Тела бяха студени, но не и наполовина колкото безсърдечния млад мъж, която _я_ беше зарязал тук. И преди я бяха зарязвали момчета, но никога не я беше боляло толкова. Искаше да стане и да си тръгне с високо вдигната глава, сякаш той не значеше нищо за нея, точно както тя не значеше нищо за него. Но краката й все така бяха като от хартия, слаби, тънки и жалки.
	Дълбока въздишка стигна до слуха й през пукота на фойерверките. Джакс се качваше бавно по стълбите и клатеше глава. Имаше вид на човек, който се е наконтил, а после е попаднал в кръчмарско сбиване. Златната бродерия на вталеното му сако беше разнищена. Кремавата риза отдолу беше хубава, ако не броим разпраната дантела по яката и маншетите. Двете най-горни копчета също бяха откъснати.
	— Предупредих те, че е лоша идея да се озовеш затворена в карта.
	— Откъде знаеш какво е станало? — попита Тела.
	— Аз съм орисия. Знам това-онова.
	Тела опита да се намести, но тялото й тежеше като олово върху студените каменни стъпала.
	— През цялото време ли знаеше, че ще стане така?
	— Това беше една от възможностите — отвърна Джакс и направи поредната ленива крачка към нея. И да беше разочарован, че е изпуснал Легендата, не пролича. Нито по гласа му, нито по красивото му лице. Изражението му беше съвсем безразлично, като се изключи малката бръчка между веждите. — Крееш, а не ти отива.
	— Не крея. Ядосана съм — поправи го Тела. Точно пред Джакс не би искала да си излее сърцето, но само той й беше подръка, а и сърцето й вече зееше разбито. Думите се изтърколиха от устните й сякаш сами: — Една от причините да вляза в онази карта беше да ти попреча да отнемеш силите му или да го убиеш. А после той ме заряза тук, на стълбите.
	— А ти сериозно ли си очаквала нещо друго от Легендата?
	Може и да не беше очаквала друго от Легендата, но беше искала повече от Данте. Как беше възможно да се откаже от всичко, за което е мечтал, и после да я зареже? И защо си беше направил труда да отвърне на целувката й? Логично би било да я отблъсне веднага, още щом тя бе потърсила устните му.
	— Определено крееш — подхвърли Джакс и изкриви устни с отвращение.
	— Престани да ме съдиш. Изглежда ти така, защото не мога да помръдна. Ако можех, нямаше да лежа тук. Щях да съм при майка си.
	— Значи знаеш къде е тя? — проточи Джакс.
	Тела се намръщи.
	— Нямаш ли си друга работа? Не трябва ли да празнуваш с другите орисии, задето Легендата ви освободи?
	— Била си в картата само няколко минути, а виж колко слаба се чувстваш. Орисиите са затворени в тях от векове. Вече са на свобода, но ще минат седмици, докато съберат сили да си отворят очите. Същото важи и за майка ти, разбира се. А дори тогава няма да владеят цялата си сила заради Легендата.
	— В такъв случай защо не идеш някъде да планираш следващия си заговор? Как да му измъкнеш остатъка от силите ви?
	— Кой казва, че не го правя? — Усмивката му бе придружена от трапчинки като онези, които Тела помнеше от първата им среща. И сега й се сториха точно толкова омразни, колкото тогава. Трапчинките трябваше да са сладки и очарователни, но неговите винаги излъчваха заплаха.
	Ръцете й краката й още бяха безполезни, но тя успя да го изгледа с омраза.
	— Разкарай се.
	— Добре. Но ще те взема със себе си. — Джакс я грабна на ръце, които се оказаха доста по-силни от очакваното.
	— Какви ги вършиш? — писна Тела.
	— Водя те при сестра ти. Не си хаби силите да се бориш.
	Де да можеше. Но нямаше сили да се бори, а и се беше уморила от постоянните битки. Желанието й за борба беше умряло на стъпалата пред храма в мига, когато Легендата си тръгна. Сега искаше само нощта да свърши и слънцето да изгрее, така че да погледне към небето, без да вижда кървящите звезди и да си мисли за Легендата. Единствената й истинска победа беше освобождението на майка й, но докато не я видеше с очите си, щеше да живее с чувството за провал.
	— Плачеш ли? — попита Джакс.
	— Да не си посмял да ми се присмееш.
	Ръцете му се напрегнаха. Студен полъх обля Тела като напомняне за времето, преди сърцето му да забие отново.
	— Ако плачеш за Легендата, недей. Той не го заслужава. Но ако е заради картите… — Джакс сведе поглед към нея и за един много кратък миг високомерното му безразличие изчезна. — Аз също плаках. Няма да си човек, ако не плачеш.
	— Мислех, че ти не си човек.
	— Не съм. Но съм бил. За щастие, не трая дълго — добави той, но на Тела й се стори, че долавя намек за съжаление в гласа му.
	Вдигна глава да го погледне. Той срещна погледа й и очите му се смекчиха почти все едно го е грижа за нея, сълзи се събраха в ъгълчетата им.
	— Защо се държиш толкова мило? — попита Тела.
	— Ако мислиш, че съм мил, значи не прекарваш достатъчно време със свестни хора.
	— Не, наистина се държиш мило. Прегърнал си ме, споделяш ми лични неща. Да не би вече да ме обичаш?
	Отговорът бе презрителен смях.
	— Пак ли с тези глупости?
	Тела се подсмихна самодоволно.
	— Накарах сърцето ти да бие. Това на практика ме превръща в орисия.
	— Не — процеди през зъби Джакс, беше сериозен. — Ти все още си обикновен човек и аз не те обичам.
	Ръцете му станаха толкова студени, че Тела се уплаши да не я захвърли и да си тръгне също като Легендата. Ала по някаква причина Джакс продължи да я притиска към себе си дори след като я качи в една небесна карета. Кремавите възглавнички бяха обточени с ширит в кралско синьо, в същия цвят като перденцата на овалните прозорци. Тела се запита дали това не е същата карета, в която се бяха срещнали за пръв път, същата, от която беше заплашил да я изрита просто за да види какво ще стане. Полазиха я студени тръпки. Джакс наистина се държеше мило с нея, но не беше добър човек и тя не беше в безопасност с него.
	— Спомни си колко ме мразиш, нали?
	— Не съм го забравяла и за миг. Мислех си за първата ни среща. Знаеше ли коя съм?
	— Не.
	— Значи се държиш така очарователно с всички непознати?
	Той погали бавно ръката й. Пръстите му не бяха ледени като в началото, но не бяха и топли.
	— Когато владеех пълната си сила, бях способен на всякакви злини. Изричах много по-лоши думи от онези, които ти казах в каретата, и въпреки това хората предаваха майките си и любимите си, за да ми угодят. Макар да не съм толкова силен сега, фактът, че ще наследя трона, има същия ефект. — Очите му бяха с цвета на слана и напълно безразлични. — Мен никой не ме харесва, Донатела, но въпреки това хората правят каквото им кажа. Понякога единственото ми забавление е да проверя колко далеч мога да ги тласна.
	— Наистина си напълно лишен от чувства, нали?
	— Имам чувства.
	— Но не като хората?
	— Не. Нужно е много повече, за да почувствам нещо, но когато това стане, чувствата ми са несравнимо по-силни.
	Джакс дръпна ръката си, за миг пръстите му се втвърдиха като метал.
	Каретата кацна при двореца. Въздухът беше пълен с празничен дим. Джакс дори не я попита дали може да се изправи. Вдигна я на ръце и я изнесе от гаража точно когато последните фойерверки избухнаха в небето над тях и обляха със сапфиреното си сияние всяка педя от прекрасния дворец на Елантин.
	Нечовешко подобие на тъга пробяга в сребърните очи на Джакс.
	— Защо не гледаш фойерверките с императрицата? — попита Тела.
	— Не си ли чула? Изчезналото й дете се върна, Елантин го призна официално, което означава, че аз вече не съм нейният наследник.
	Не й беше жал за него. Управлението на Джакс би било катастрофално за цялата Меридианна империя. И въпреки това нещо в цялата ситуация я притесняваше. Когато Елантин й беше споделила за изгубеното си дете по-рано същата вечер, Тела не беше останала с впечатлението, че майка и дете са се събрали след дълга раздяла. Дали новият наследник на Елантин не беше самозванец, появил се с единствената цел да отстрани Джакс от трона?
	Императрицата беше направила необходимото да защити империята от Джакс и това би трябвало да е достойно за възхищение. Но Тела не можеше да се освободи от чувството, че има нещо нередно.
	— Недей да припадаш сега — каза Джакс. — Не ми се разправя със сестра ти.
	— Няма да припадна — излъга Тела. — А като стана дума за Скарлет, ти така и не ми каза какво правехте двамата в каретата онази нощ.
	— Целувахме се страстно.
	Тела едва не се задави.
	Джакс кривна устни в нещо като усмивка.
	— Сега да не вземеш да издъхнеш. Пошегувах се. Казала си на сестра си, че съм намерил майка ти, и тя на свой ред помоли да й помогна да намери някого.
	Това й прозвуча по-добре от страстните целувки, но повдигаше други въпроси.
	— Кого търси тя?
	— Е, не момчето, с което седи в момента. — Джакс се завъртя бавно към каменната градина.
	Тук въздухът беше по-топъл, сякаш това кътче от двореца бе останало недокоснато от злини. Ала статуите изглеждаха някак по-нещастни от последния път, когато Тела ги беше видяла. По-уплашени, по-свити някак, сякаш знаеха, че Легендата е пуснал орисиите на воля, същите орисии, които бяха превърнали градинарите в камък само с декоративна цел.
	Тела потръпна в ръцете на Джакс.
	Скарлет май беше сляпа за всичко това. Двамата с Джулиан седяха сгушени на скамейка в средата на градината и изглеждаха влюбени до уши. Тела почти можеше да се закълне, че пеперудки пърхаха около главите им.
	Е, поне едната от сестрите беше открила щастието тази нощ.
	— Сдобрихте ли се най-после? — промълви тя.
	Скарлет и Джулиан се стреснаха. Миг по-късно Скарлет скочи от пейката и хукна към Джакс и отпуснатата в ръцете му Тела.
	— Какво си сторил на сестра ми? — Насочи обвинително пръст към орисията и белите й дантелени ръкавици станаха черни и кожени.
	Сигурно нямаше да се ограничи само с жест, ако Джулиан не я беше прегърнал през кръста да я спре. Маскиран беше като Хаоса, с тежка броня и ръкавици с шипове. Изглеждаше готов да се хвърли в битка. Но под тази корава външност Тела долови истински страх. За разлика от Скарлет той явно знаеше, че Джакс е Принцът на сърцата. И ако наистина беше брат на Легендата, сигурно се питаше защо орисията е още жив.
	Джакс само въздъхна.
	— Никой в това семейство ли не казва „благодаря“?
	— Всеки път, когато те видя, сестра ми е ранена — изтъкна Скарлет.
	— Не всеки път. — Джакс разтегли устни в хищна усмивка и премести поглед от Джулиан отново към Скарлет. Тела не чу какво каза на сестра й, но тя млъкна веднага. — А и този път нямам нищо общо — продължи Джакс. — Сестра ти спечели Каравала, но й струваше много. Припадна в Храмовия квартал и Легендата, понеже е голям джентълмен, я заряза там.
	— Видяла си Легендата? — ахна Скарлет, едновременно с неверие и любопитство. Същото смесено изражение изопваше лицето на Джулиан, сякаш и той беше колкото изненадан, толкова и притеснен. Обикновено не откъсваше очи от Скарлет, ала сега гледаше напрегнато Тела, сякаш се боеше какви ще са следващите й думи.
	— Аз… — Езикът й надебеля изведнъж, а ръцете на Джакс се напрегнаха доловимо. Сигурно точно затова се правеше на толкова загрижен. Все още искаше да научи истинската самоличност на Легендата, за да си върне пълната сила, а не само да убива с целувки. Но дори и Тела да искаше да сподели с него тайната на Легендата, магията бе свила гърлото й така, че не би могла да я разкрие дори с цената на огромни усилия.
	— Почти нищо не помня — промълви тя и погледна към Джулиан. — Веднага щом спечелих играта, Легендата си тръгна.
	Облекчение се разля в очите на Джулиан.
	Скарлет настръхна.
	Джакс си пое дълбоко дъх, гърдите му се раздвижиха бавно под гърба на Тела.
	— Време е да вървим. Трябва да намерим майка ти.
	— Не! — изписка Тела.
	Скарлет застина.
	Джакс вдигна високо вежди.
	— След всичко това не искаш ли да я видиш?
	— Естествено, че искам. Но не желая ти да я докосваш.
	— Ще си сложа ръкавици — обеща Джакс, после прошепна в ухото й: — Хората знаят, че е опасно да сключиш сделка с орисия, но въпреки това го правят, защото ние държим на думата си. Казах ти, че ако спечелиш играта, ще те събера с майка ти, и точно това смятам да направя.
	После внимателно я остави в студената прегръдка на една статуя с протегнати ръце.
	За миг Тела изпита странния импулс да му благодари. Но точно на Джакс нямаше да благодари никога.
	— Все още те мразя — каза тя.
	— И толкова по-добре.
	Джакс излезе мълчаливо от градината, даже ботушите му не вдигнаха шум. Веднага щом той изчезна, Скарлет помогна на Тела да се измъкне от каменната прегръдка на статуята.
	Краката й още се подгъваха, но можеше да стои права, стига Скарлет да я подкрепя. Облегна се на сестра си. Въздухът в градината още беше топъл, но студът вече се промъкваше. По самотните статуи лепнеше слана, а нощните пеперуди отдавна бяха изчезнали.
	— Може ли да се върнем в двореца? — промълви Тела.
	— Разбира се — каза Скарлет.
	— Имате ли нужда от помощ? — попита Джулиан.
	Скарлет поклати глава и нещо неизречено премина между двамата. Джулиан я целуна леко по бузата, после погледна Тела. В кехлибарените му очи се четеше съчувствие.
	— Съжалявам — каза той. Не спомена името на Легендата, но Тела знаеше, че говори за него. — Когато човек е част от играта му, той може да му внуши, че целият свят се върти около него. Но свърши ли играта, _винаги_ си тръгва и не поглежда назад.
	Сигурно се надяваше да помогне, но думите му само влошиха нещата.
	— Няма значение — отвърна тя. — Просто се радвам, че играта свърши.
	Джулиан потри врата си. Тела се побоя, че ще каже още нещо, нещо, което ще я принуди да се изправи лице в лице с чувствата си. Но той сигурно нямаше търпение да намери брат си. Беше се досетил, че планът се е провалил, още щом я видя в прегръдките на Джакс.
	Без да каже нищо повече, Джулиан тръгна към изхода на градината и изчезна в мрака.
	Скарлет погледна Тела и очите й бяха пълни с въпроси. Въпроси за майка им може би или за играта, или как Тела се е докарала до това състояние.
	Но Тела нямаше сили да спори, нито да се сблъска с разочарованието на сестра си. Скарлет заслужаваше отговори, но тя още не беше готова да й ги даде. Просто искаше някой да я утеши и да се погрижи за нея, докато слънцето най-после не изгрее.
	Скарлет я прегърна силно.
	— Нямам търпение да ми разкажеш всичко, когато си готова.
	— Предпочитам да забравя — въздъхна Тела и се отпусна в прегръдката на сестра си. Уж нямаше желание да говори, но след като започна, останалото се изля по своя воля: — Направих грешка, Скар. Забранила си бях да се влюбвам, но май съм се влюбила в Легендата.


>	Елантинин ден
>>	43

	Този беше най-тихият Елантинин ден, който Меридианната империя помнеше. След седмица на ярки съзвездия и трескава подготовка всички празненства за рождения ден на императрицата бяха отменени заради влошеното й здраве. Гражданите и гостите на Валенда бяха уведомени за болестта й още сутринта и цялата столица тънеше в мрачно настроение. Дори слънцето сякаш бе загубило от блясъка си и се криеше зад облаци. Само едно ъгълче се подаваше и пращаше лъч светлина в стаята, където Донатела Драгна седеше със сестра си Скарлет.
	По-малката сестра имаше чувството, че се е озовала в свят, където най-сладките й сънища и най-страшните й кошмари са се сблъскали.
	Толкова пъти беше сънувала майка си. Най-често кошмари, в които майка й я изоставя отново. Но понякога сънуваше как се връща при нея. Винаги се случваше по един и същи начин. Тела спи, а после майка й я събужда с нежна целувка по челото. Тела отваря очи, после прегръща майка си и я залива неописуемо щастие.
	Винаги беше едно и също — гърлото й се стяга от напиращи сълзи и неудържим смях. Онова особено щастие, така интензивно, че причинява болка. Притиска гърдите, отнема думите. И чувството би трябвало да е още по-силно сега, когато майка й най-после се беше върнала.
	Тя лежеше на леглото на Скарлет, спокойна като прокълната принцеса от приказките, с тъмна коса, бледи страни и неестествено червени устни. Тела се опитваше да не отдава голямо значение на твърде наситените цветове на кожата и устните, напомняше си, че години наред майка й е била рисунка върху карта, а не жива жена.
	Важното бе, че вече е свободна, и то благодарение на Тела. Това само по себе си би трябвало да я окрилява, да я накара да литне като птичка из стаята, през прозореца и над остъкления двор долу. Само че мисълта за криле я подсещаше за татуираните криле върху един мъжки гръб. А това на свой ред я подсещаше за единствения човек, за когото не би трябвало да мисли. Легендата.
	Кръвта във вените й закипя.
	Нямаше представа къде е отишъл, след като я беше зарязал на стъпалата пред Храма на звездите. Не искаше дори да се пита къде е отишъл. Не искаше да превърта в мисълта си всяка тяхна среща, всяка дума, която й беше казал, всеки поглед, всяка целувка. От спомените болеше — боляха я очите, дробовете, гърлото, особено от спомена за последния им миг заедно.
	Да мисли за него беше проява на слабост. От друга страна, би трябвало да е напълно безчувствена, за да го изхвърли от мислите си след всичко, което бяха преживели заедно. А Тела не искаше да е безчувствена. Но не желаеше и мислите за него да я изпепелят.
	Единственият начин да се разсее беше да мисли за майка си, която най-после беше тук и щеше рано или късно да се събуди.
	Още не можеше да повярва, че Джакс е удържал на думата си и е върнал Палома. Може би наистина беше влюбен в Тела все пак. Тя определено беше единствената му истинска любов. Макар че да те обича орисия сигурно криеше сериозни рискове. Ала в момента не можеше да се тревожи за орисиите. Джакс беше дал ясно да се разбере, че на тях ще им е нужно много време да се събудят.
	Тела изтри с влажна кърпа челото на Палома, не че беше нужно. Майка й не беше болна, жестът просто помагаше на Тела да не се чувства безполезна.
	— Сякаш времето не я е докоснало през изминалите години — обади се Скарлет. — Това не е нормално.
	— Едва ли има нещо нормално, когато си затворен в карта — отвърна Тела.
	Скарлет свъси вежди.
	Веднага щом стигнаха в двореца предната нощ, Тела заспа в леглото на сестра си. Събуди се, когато Джакс се появи с майка им на ръце. Той не каза къде я е намерил, но спомена, че е била затворена в карта и че Тела я е освободила с цената на голяма саможертва.
	Тела се бе надявала, че и този път Скарлет ще предпочете да подмине без внимание разговор, свързан с майка им. Но е много трудно да се правиш на глух и сляп, когато някой лежи в стаята ти и изглежда прокълнат. Скарлет беше подложила сестра си на безмилостен разпит, докато тя не й призна всичко.
	Скарлет не прие добре разказа й, особено онази част, в която Тела заема мястото на майка им в картата. След като накара сестра си да обещае, че повече няма да прави такива неща, Скарлет насочи гнева си към Палома и се мръщеше всеки път, когато я погледнеше.
	Тела не можеше да я вини. Освен това усещаше, че под привидния си гняв Скарлет изпитва вина, тъй като е останала сляпа за толкова много неща по време на Каравала, а също и за факта, че този път играта е била съвсем истинска. Макар че вината не беше нейна, разбира се. Странно, но Тела не откриваше у себе си съжаление за стореното. Е, искаше й се да не се беше влюбвала в Легендата, но поне Скарлет, за щастие, не повдигаше този въпрос.
	Любопитно й беше дали Джулиан е казал на сестра й, че Данте е Легендата. Самата тя не можеше да го изрече, беше й физически невъзможно да говори за това. Скарлет й беше признала, че е решила да даде на Джулиан още един шанс, но не беше влязла в подробности, навярно досещайки се какви са настоящите чувства на Тела към Легендата и Каравала. Ала Тела не вярваше, че сестра й му е простила лесно, не и само срещу горещи погледи и целувки. Това я навеждаше на мисълта, че Скарлет знае за Легендата повече, отколкото беше признала предната нощ.
	— Искаш ли да поиграем? — предложи Тела. — Имаш ли тесте обикновени карти? — И отвори чекмеджето на нощното шкафче.
	— Не! — скочи Скарлет.
	Ако не беше реагирала толкова остро, Тела сигурно щеше да затвори чекмеджето, без да обърне внимание на съдържанието му. Но поведението на Скарлет само изостри любопитството й.
	В чекмеджето имаше книга, красиво томче с подвързия от червена кожа, и също толкова красиво писмо, което се подаваше отдолу.
	— Какво е това? — Тела издърпа писмото изпод книгата. Беше адресирано до Скарлет. Адресът на изпращача й беше непознат, но не и името над него — граф Николас д’Арси.
	Тела остана безмълвна. Просто не смяташе, че да се разкрещи би имало смисъл.
	Скарлет се беше изчервила до ушите.
	— Мога да обясня.
	— Нали уж беше решила да дадеш още един шанс на Джулиан.
	— Така е. Но ще дам шанс и на Николас.
	— Николас? Вече си на „ти“ с бившия си годеник? — Отчаяно се надяваше, че сестра й се шегува, че просто й връща за многото тайни, които беше пазила от нея. Макар че появата на графа би обяснила напрегнатите погледи, които Скарлет и Джакс си бяха разменили в градината. — Него ли си помолила Джакс да намери?
	— Значи ти е казал, че съм го помолила за съдействие? — Изглеждаше изненадана, сякаш наистина имаше доверие на Принца на сърцата.
	— Видях ви да слизате от една карета — каза Тела.
	Скарлет вдигна ръце към страните си в опит да скрие новото изчервяване.
	— Потърсих го, след като ти каза, че е успял да открие майка ни. Опитала се бях да намеря Николас, но без успех. А и така имах възможност да поразпитам Джакс за намеренията му към теб. Не че той ми каза нещо, на което да повярвам, разбира се.
	— Ако питаш мен, нито ти, нито аз имаме право да критикуваме другите, че крият тайни — сопна й се Тела.
	— Щях да ти кажа за Николас, но изчаквах подходящ момент. — Скарлет погледна към майка им, мълчаливо напомняне, че тя не е единствената, пазила тайни. — Не бих крила от теб, но знам, че никога не си харесвала графа.
	— И сега не го харесвам. Да си пишеш с него е грешка.
	— Не се тревожи — каза Скарлет. — Не смятам да се омъжа за него. Но ще ти бъда благодарна, ако не споменаваш за това пред Джулиан. Мисля си, че малко съперничество ще му се отрази добре.
	— За това ли става въпрос, сериозно? — възкликна невярващо Тела. — Искаш графът и Джулиан да се състезават за теб?
	— Не бих го нарекла състезание. Няма да им поставям задачи или нещо такова. Но как да разбера дали Джулиан е човекът за мен, ако няма с кого да го сравня? Мислех, че ще се гордееш с мен. Нали все казваш, че трябва да се науча сама да вземам решения. — Скарлет се усмихна доволно като котка, която се е научила да бяга от вкъщи и да изследва големия свят.
	Тела винаги бе смятала, че сестра й я подценява… но може би тя беше подценявала Скарлет.
	Все пак това с графа не й харесваше. Вече не вярваше на предсказанията на Оракула, но станеше ли въпрос за граф Николас д’Арси, буквално настръхваше. Писмата му до едно бяха прекалено съвършени. Той беше образ и подобие на идеалния джентълмен, а в реалния живот никой не е чак толкова изискан. Значи или беше ужасно скучен, или мамеше. Но въпреки колебанията си Тела се гордееше със смелата постъпка на сестра си.
	— Скарлет, аз…
	Камбани. Продължителен, нисък и скръбен звън отекна в двореца.
	Тела изтръпна, напълно забравила мисълта си. Камбаните продължаваха да бият. Не отброяваха точен час. Бяха траурни камбани, които пееха за непрежалима загуба.
	Майката на Тела се размърда в леглото. Не се събуди от тежкия си сън, но явно бе чула камбаните. А през скръбния им звън Тела чу раздвижване в коридора. Забързани стъпки. Уплашени гласове. Плач. И разбра.
	Императрица Елантин беше починала.
	Тела я беше виждала само два пъти, но при мисълта, че вече я няма, изпита неочаквано силен прилив на емоции. Не можеше да повярва, че тялото й лежи безжизнено, а очите й са се затворили завинаги.
	Скарлет, изглежда, не се беше досетила какво означават камбаните, или най-малкото не беше сигурна, защото скочи от мястото си, отвори вратата и извика към една подтичваща слугиня:
	— Какво става?
	— Нейно величество е починала — потвърди жената. — Казват, че новият наследник, изгубеното й дете, сега ще се появи за пръв път от златната кула. Всички отиват в остъкления двор. От вашия прозорец кулата би трябвало да се вижда.
	Слугинята продължи с бърза крачка по коридора, а Тела отиде при големия прозорец и дръпна докрай завесите. В стаята нахлу светлина, ярка и гъста като мед. Слънцето най-после се беше показало иззад облаците и се реваншираше за прежната си леност. Траурните камбани все още биеха и ярката му светлина изглеждаше някак нередна. Остъкленият вътрешен двор грееше под щедрия светлик и наистина се пълнеше с хора.
	— Не мога да повярвам, че императрицата е мъртва — каза Скарлет.
	— Щеше да я харесаш — тихо промълви Тела. — Беше щедра на прегръдки, за разлика от нашата баба Ана.
	— Баба те е прегръщала?
	— Веднъж — уточни Тела. — Нищо не си изпуснала, повярвай ми.
	Тела не беше плакала, когато баба им почина. Жената бе положила усилия да ги отгледа, но Тела така и не бе успяла да я обикне. Ала императрицата беше харесала. Познанството им беше кратко, но Елантин промени пътя й, съдбата й. Ако пътеките им не се бяха пресекли, майката на Тела сигурно още щеше да е затворена в карта.
	Тела проточи врат да погледне към златната кула над остъкления двор. Всички прозорци бяха отворени и слугини хвърляха през тях листенца от черни цветя към събиращата се навалица в ниското. Това се стори на Тела по-тъжно и от камбаните.
	Само от един балкон не валяха цветя. Вместо с тях, балконът беше украсен със знамена в кралско синьо и с белия герб на Меридианната империя. В центъра на терасата стоеше човек.
	Тела настръхна.
	Не различаваше ясно лицето му, но разпозна цилиндъра. Елегантен, черен и извън всяко съмнение на Легендата.
	Какъв негодник.
	Тела знаеше, че Легендата е пълен с тайни, но точно за тази дори не й беше хрумнало. Преструваше се на изгубения престолонаследник. Точно затова я беше зарязал на стъпалата пред храма, когато фойерверките започнаха. Бързал е да отиде при императрицата, за да ги гледат заедно. Макар че сигурно би си тръгнал така или иначе.
	Беше си направо неприлично, но Тела не успя да преглътне напушилия я смях. Въобразявала си бе, че тя е ключовата фигура в играта му. Само че Легендата, естествено, не играеше само една игра. Не беше дошъл във Валенда единствено за да унищожи орисиите и да си присвои силите им. Избрал бе столицата за своя игрална дъска, за да се докопа до трона.


>	Епилог

	В приказките шестнайсетгодишните момичетата разбират, че или са прогонени принцеси с вълшебни сили, или са прокълнати и само красив принц може да развали черната магия. Тела не знаеше какво я очаква през седемнайсетата година от живота й, но подозираше, че ще е много по-зрелищно от гореизброеното.
	Покрай траурната атмосфера на Елантинин ден съвсем беше забравила за собствения си празник. Ала въпреки това и като по магия се събуди точно в полунощ, в първата минута на рождения си ден.
	Сърцето й още тежеше, но тя бе решила да почерпи сила от изпитанията.
	Преди две нощи, когато беше заела мястото на майка си в картата, вярваше, че това ще е истинският край на историята й. Ала беше твърде млада, за да е стигнала края си. Приключенията й едва бяха започнали. Щяха да са по-големи от обещания и по-ярки от съзвездия. И когато дойдеше краят им, Тела щеше да се е превърнала в легенда.
	А Легендата щеше да съжалява, че я е зарязал на онези стълби, без дори да се сбогува като хората.
	Или вече съжаляваше…
	Тя се надигна в леглото си. Стаята беше тъмна, пълна с нощни сенки, но Тела ясно видя подаръка, все едно беше бял ден. Червена роза със съвършено светло стъбло на нощното шкафче до леглото й. Под нея се подаваше сребърен плик, който грееше. Естествено, че ще грее, помисли си тя. Всичко, свързано с Легендата, грееше в мрака.
	Тела го взе, измъкна се от леглото и тръгна към прозореца.
	Още му беше бясна. Легендата щеше да съжалява, че я е зарязал. Но сърцето й сякаш бе забравило за тази клетва. Препускаше неравномерно в гърдите й, докато Тела отваряше писмото, оставено й от Легендата.
	Миришеше на него, на мастило, тайни и опасна магия. Почеркът му беше смел, решителен. Тела плъзна поглед по текста и отказа да се усмихне, ала в сърцето й покълна нещо, което приличаше на надежда.
C>
	Донатела,
	Ако не греша, днес е рожденият ти ден. Мисля също, че с теб имаме недовършена работа. Все още ти дължа наградата, задето спечели Каравала. Когато решиш да си я вземеш, намери ме.
	Ще чакам.
@	Легендата
C$


>	Речник на орисиите и други термини

	__Тесте на съдбата__ — Начин за предсказване на бъдещето. Тестетата на съдбата имат трийсет и две карти, които се състоят от шестнайсет безсмъртни, осем места и осем предмета.
	__Орисиите__ — Според легендите нарисуваните в тестетата на съдбата орисии някога са били магически създания. Владели света преди столетия, предвождани от Убития крал и Немъртвата кралица, преди да изчезнат загадъчно.


	__Висшите орисии__
	— Убитият крал
	— Немъртвата кралица
	— Принцът на сърцата
	— Девичата смърт
	— Падналата звезда
	— Късметлийката
	— Убиецът
	— Отровителят


	__Нисши орисии__
	— Лудият шегаджия
	— Затворничката
	— Жрицата
	— Придворните дами
	— Невенчаната невеста
	— Хаосът
	— Бременната слугиня
	— Знахарят


	__Орисани предмети__
	— Счупената корона
	— Роклята на Нейно величество
	— Празната карта
	— Кървящият трон
	— Оракулът
	— Картата на всичко
	— Неотхапаният плод
	— Сънният ключ


	__Орисани места__
	— Изгубената кула
	— Градината на фантазиите
	— Менажерията
	— Безсмъртната библиотека
	— Имагинериумът
	— Изчезналият пазар
	— Неумиращият огън


	__Злополучни монети__ — Монети с вълшебната способност да следят местоположението на човек. Когато орисиите все още владеели света и някоя си харесала простосмъртен, пускала злополучна монета в джоба му и така винаги знаела къде се намира. Смята се, че злополучните монети са лоша поличба.
	__Алкара__ — Древният град, от който управлявали орисиите, днес известен като Валенда, столицата на Меридианната империя.
