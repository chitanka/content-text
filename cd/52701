>	„Желязната завеса“ е летва, боядисана в червено и бяло

	Желязната завеса не е нито завеса, нито е желязна. Представлява бариера с летва, боядисана в червено и бяло, също като табелите над бръснарниците. Беше ми ясно, че след като бях прекарал три месеца оттатък, щеше да е липса на здрав разум да очаквам Желязната завеса действително да е желязна завеса. Но дванайсетгодишна упорита пропаганда може да е по-убедителна от цяла една философска система. Двайсет и четири часа четене на журналистически материали успява да сломи до такава крайност здравия разум, че човек започва да възприема метафорите буквално.
	Трима поехме в това приключение. Жаклин, французойка от индакитайски произход, графичен дизайнер в едно парижко списание. Франко, скитащ италианец и случаен кореспондент на милански списания с местожителство където го завари нощта. Третият, според отбелязаното в паспорта ми, бях аз. Всичко започна на 18 юни в десет часа сутринта в едно кафене във Франкфурт. Франко си бе купил френски автомобил за лятото и не знаеше какво да прави с него, така че ни предложи „да идем да погледнем какво има зад Желязната завеса“. Времето — късно пролетно утро — бе превъзходно за пътуване.
	Полицията във Франкфурт не знаеше какви постъпки са необходими, за да се премине с кола в Източна Германия. Двете страни нямат нито дипломатически, нито търговски отношения. Всяка нощ по железопътен коридор за Берлин потегля влак, за който не се изисква нищо друго освен редовен паспорт. Но този коридор е нощен тунел, който започва във Франкфурт и свършва в Берлин, мъничък западен остров, заобиколен от Изтока от всички страни.
	Шосето е единственият начин наистина да се проникне оттатък Желязната завеса. Но граничните власти са толкова строги, че изглеждаше безсмислено да се впускаме в такова рисковано приключение без редовна виза, и то с автомобил с френска регистрация. Колумбийският консул във Франкфурт бе благоразумен човек. „Трябва да внимавате — ни каза на предпазлив испански с акцент от град Попаян. — Представете си, всичко там е под властта на руснаците.“ Германците бяха по-конкретни. Обърнаха ни внимание, че ако все пак успеем да преминем, ще ни бъдат иззети фотоапаратите, часовниците и всички ценни вещи. Предупредиха ни да си вземем храна и резервен бензин, за да не спираме по протежение на 600-километровото разстояние от границата до Берлин, но въпреки това съществувал рискът да бъдем обстреляни от руснаците.
	Не ни оставаше нищо друго, освен да се уповаваме на случайността. Пред заплахата от още една нощ във Франкфурт с още един немски филм на немски Франко разигра пътуването на ези-тура. Падна се ези.
	— Добре — каза. — На границата ще се правим на луди.
	Двете Германии са разчертани с великолепна мрежа от магистрали, построени от Хитлер за мобилизацията на мощната му военна машина. Оказала се нож с две остриета, защото бе улеснила нахлуването на съюзниците. Но беше и прекрасно наследство за мирните години. Кола като нашата можеше да се движи средно с 80 километра в час. Ние пътувахме със 100 с намерението да стигнем до Желязната завеса преди падането на нощта.
	В осем прекосихме последното село на западния свят, чиито жители, предимно децата, ни изпратиха със сърдечно и озадачено ръкомахане. Някои от тях не бяха виждали френски автомобил през живота си. Десет минути по-късно германски войник, досущ като нацистите от филмите, и то не само заради квадратната брадичка и окичената с отличия униформа, а и поради акцента на английски, съвсем формално прегледа паспортите. После ни отдаде чест и ни разреши да преминем ничията зона, необозначените 800 метра, които разделят двата свята. Нямаше там лагери за изтезания, нито прочутите километри, километри и километри бодлива тел с ток по нея. Залязващото слънце зрееше над необработената земя, все така разровена от ботуши и оръдия както в първия ден след войната. Това беше Желязната завеса.
	На границата вечеряха. Войникът на пост, юноша, напъхан в износена мръсна униформа, възголяма за него, също като ботушите и автомата, ни даде знак да изчакаме, докато митническият персонал свърши да се храни.
	Чакахме повече от час. Беше вече нощ, но светлините не бяха запалени. От другата страна на шосето се намираше железопътната гара, прашна дървена постройка със затворени врати и прозорци. Безшумният мрак излъчваше дъх на топла храна.
	— И комунистите се хранят — казах, колкото да не загубим чувството си за хумор. Франко дремеше на волана.
	— Да — отвърна. — Въпреки западната пропаганда.
	Малко преди десет светлините се запалиха и часовоят ни накара да се приближим до лампата, за да прегледа паспортите. Огледа внимателно всяка страница, едновременно лукаво и притеснено, като човек, който не знае нито да чете, нито да пише. После вдигна бариерата и ни даде знак да паркираме десет метра по-напред, срещу дървена постройка с ламаринен покрив, която приличаше на танцовите салони от каубойските филми. Невъоръжен часови, на същата възраст като първия, ни отведе до едно гише, където ни чакаха други две момчета в униформи, по-скоро слисани, отколкото строги, но без да проявят и капка дружелюбие. Бях изненадан, че големият портал на източния свят се пази от непохватни полуграмотни юноши.
	За да препишат данните от паспортите ни, двамата войници използваха перодръжка и мастилница с коркова тапа. Оказа се трудоемка операция. Единият диктуваше. Другият изписваше френските, италианските и испанските звуци с примитивните драскулки от някое селско училище. Пръстите му бяха измацани с мастило. Всички се потяхме. Те поради усилието. Ние заради тяхното усилие. Търпението ни издържа до злощастния миг, в който бе издиктувано и записано мястото на раждането ми: „Аракатака“.
	На следващото гише декларирахме парите си. Всъщност смяната на гишето бе само въпрос на формулировка: операцията се извършваше от същите двама часови от първото гише. Накрая — на едно трето гише — се налагаше да попълним с жестове въпросник на немски и руски с всички подробности относно автомобила. След половин час налудничави ръкомахания, викове и ругатни на пет езика, проумяхме, че сме затънали във финансов софизъм. Правата за регистрация на колата струваха двайсет източногермански марки. Банките в Западна Германия дават четири западногермански марки за долар. Банките в ГДР дават само две марки за долар. Но западногерманската и източногерманската марка са равностойни. Проблемът се състоеше в това, че ако платим с долари, правата за колата щяха да струват десет долара. Но ако платим със западногермански марки, щяха да струват само двайсет марки, тоест само пет долара.
	В този момент — отчаяни и примрели от глад, — когато вече мислехме, че сме преминали през всички цедки на Желязната завеса, се появи началникът на митницата. Недодялан по външност и маниери, той носеше мръсен дочен панталон с четирийсет сантиметра широки крачоли и протъркано вълнено сако, чиито безформени джобове изглеждаха пълни с хартийки и хлебни трохи. Обърна се към нас на немски. Разбрахме, че трябва да го последваме. Излязохме на пустото шосе, едва осветявано от първите звезди, пресякохме релсите, заобиколихме железопътната гара отзад и влязохме в дълга столова, миришеща на току-що погълната храна, със столове, струпани върху маси за по четирима души. При вратата, до маса с изложени книги по марксизъм и брошури с политическа пропаганда, стоеше войник, въоръжен с автомат. Франко и аз вървяхме с началника. Жаклин ни следваше на няколко метра, като влачеше токове по отекващите дъски на пода. Началникът спря и с груб жест й нареди да се приближи до нас. Тя се подчини и четиримата безмълвно продължихме през лабиринт от безлюдни коридори до последната врата в дъното.
	Влязохме в квадратно помещение с писалище до една желязна каса, четири стола около масичка с пропагандни материали, умивалник и легло до стената. Над леглото висеше портрет на секретаря на Комунистическата партия на Източна Германия, изрязан от списание. Началникът седна пред писалището с паспортите. Ние заехме столовете. Това ми напомняше селата в Колумбия и тамошните селски съдилища, в които денем не се върши нищо, а нощем служат за любовни срещи, уговорени в киното. Жаклин изглеждаше потресена.
	Не знам точно колко време прекарахме в онази стая. Един след друг трябваше да отговаряме на сънния въпросник, написан на немски от най-некадърния чиновник, за когото имам спомен в живота си. Отначало немецът се държеше грубиянски. Обяснихме му по всички възможни начини, че не сме капиталистически шпиони, а само искаме да пообиколим Източна Германия. Имах усещането, че той мисли на някакъв блиндиран немски, от който отскачаха не само думите на английски, френски, италиански и испански, но и най-изразителните жестове. Този диалог между ненормални го вбеси. Разбунтува се срещу него, а после и срещу собственото си безсилие, след като три пъти се наложи да къса визите, съсипани от петна и задрасквания.
	Когато дойде редът на Жаклин, обстановката малко се разведри, защото началникът със закъснение прояви интерес към индокитайските й черти. Обясни ни със знаци, че по време на пътуването можела да открие „любов с руса коса и сини очи“, и като доказателство за личното си възхищение я снабди с безплатна виза. Когато напуснахме канцеларията, бяхме на ръба на изтощението и ожесточението, но се наложи да загубим още половин час, защото началникът се насилваше да ми разясни с жестове и отделни думи на немски и английски едно изречение, което накрая успяхме да разберем буквално: „Слънцето на свободата ще грейне в Колумбия.“
	Жаклин, която беше най-будна, пое волана, а Франко седна до нея, за да не я остави да заспи. Наближаваше един часът. Аз се излегнах на задната седалка и заспах под шума от свистенето на гумите, които леко се плъзгаха по гладката, блестяща и съвършено пуста магистрала. Когато се събудих, вече съмваше. В обратната посока бавно се движеха огромни превозни средства, чиито фарове със спуснати козирки едва се забелязваха на първия утринен светлик. Не успях да разпозная очертанията на този безкраен конвой.
	— Какво е това? — попитах.
	— Не знаем — отвърна Жаклин, напрегната зад волана. — Преминаваха цяла нощ.
	Едва след четири сутринта, когато сияйната лятна зора се разпукна над безбрежните необработени поля, разбрахме, че са руски военни камиони. Преминаваха на интервали от половин час в конвои от по двайсет и трийсет, следвани от автомобили руско производство без регистрационни номера. В някои от камионите пътуваха невъоръжени войници. Ала повечето бяха покрити с непромокаеми зелени платнища.
	Безлюдната магистрала беше още по-впечатляваща поради контраста със Западна Германия, където ти се налага да си пробиваш път между американски коли последен модел. На няколко километра от Хайделберг е разположен Генералният щаб на американската армия, а от двете страни на шосето, върху площ от над 3000 метра се простира гробище за коли. В Източна Германия, напротив, човек има чувството, че е сгрешил пътя и се движи по шосе, което не води за никъде. Единствено табелите разпръсват донякъде усещането за пустота. Вместо рекламните билбордове от пътищата на Запад тук се виждат гигантски карикатури на президента Аденауер с тяло на октопод, стиснал в пипалата си пролетариата. Всички метафори на ударната комунистическа пропаганда са изрисувани с едри щрихи и крещящи цветове, но президентът Аденауер е единствен представител и абсолютен извършител на капиталистическите зверства.
	Първият ни контакт с пролетариата на източния свят се случи неочаквано. В осем сутринта открихме край шосето бензиностанция, а малко след нея ресторант с все още светещ неонов надпис: „Митропа“. Това е наименованието на всички държавни ресторанти. Франко напълни резервоара. После пресметнахме с колко марки разполагаме и решихме да рискуваме и, ако се наложи, отново да разиграем сценка на луди, за да закусим.
	Никога няма да забравя влизането в този ресторант. Все едно, че с все сила ме запратиха срещу действителност, за която не бях подготвен. Веднъж неволно се бях озовал в забутана пресечка в Неапол в момента, когато през прозореца на третия етаж сваляха ковчег, овързан с въжета, докато долу на улицата, претъпкана с деца, просяци и колички с разчленени прасета, множеството се мъчеше да укроти жената на покойника, която си късаше дрехите, скубеше си косите и с вопли се тръшкаше на земята. Впечатлението от ресторанта бе различно, обаче също толкова силно; никога не бях срещал подобна патетика, съсредоточена в една толкова обикновена всекидневна дейност, каквато е закуската. Стотина мъже и жени с измъчени лица и опърпани дрехи поглъщаха щедри порции картофи с месо и пържени яйца сред приглушена глъчка в задимения салон.
	Влизането ни сложи край на бърборенето. Тъй като не осъзнавам напълно как изглеждам с моите мустаци и сако на червени и черни карета, отдадох паузата на екзотичния вид на Жаклин. Сред тази тишина, усещайки стотина пробягващи по кожата ни погледи, ние се упътихме към единствената свободна маса до обезцветен джубокс с плочи срещу половин марка за парче. Репертоарът ни беше познат: мамбо на Перес Прадо, болера на Лос Панчос и най-вече плочи с джаз.
	Сервитьорка в бяла униформа ни донесе хляб и черно кафе със силен мирис на цикория, но очебийно — в сравнение със средната заплата във Франция — много по-евтино, отколкото в Париж, а както можахме да установим по-късно, сравнявайки заплатите в Източна Германия, и много по-евтино, отколкото в коя да е европейска страна. Когато трябваше да платим, източните марки не стигнаха и сервитьорката прие една западна марка, като ни накара да се подпишем за извършената обмяна на обикновена хартийка.
	Франко оглеждаше клиентелата с потиснато изражение. Има моменти, в които преживените чувства не могат да се възстановят и опишат. Клиентите закусваха с храна, с която в останалата част на Европа обикновено обядват, а и беше купена на по-ниска цена. Но хората изглеждаха опустошени, огорчени и без никакво въодушевление поглъщаха своите великолепни сутрешни порции месо и пържени яйца.
	Франко изпи последната глътка кафе и опипа джобовете си за цигари. Не ги намери. Тогава се изправи рязко, приближи се до най-близката група и с жест помоли за цигара. Едва успях да осъзная, че мъжете от съседните маси запротягаха към нас кибритени кутии, отделни цигари и запечатани пакети в изблик на буйна масова щедрост. Малко по-късно, отпусната на задната седалка на колата, която летеше към Берлин, Жаклин направи единствения коментар, който смятах за уместен в този момент:
	— Горките хора.


>	Берлин е една безсмислица

	Единствената запазена следа от Европа в Западен Берлин е опожарената катедрала с обезглавена от бомбите камбанария. Северноамериканците, също като децата, изпитват ужас от прилепи. Вместо на малкото запазили се дебели стени след войната да поставят подпори и да изградят с тях град от кръпки, те са приложили по-здравомислещ и много по-търговски критерий: две черти на кръст и нова сметка.
	Първият контакт с тази гигантска операция насред владенията на социализма предизвика у мен усещане за пустота. Цяла сутрин търсихме града, докато бродехме из него, но така и не го открихме. Той е несиметричен, без начало и без край и най-вече няма център, в който човек да изпита вълнение от пристигането си.
	Обширните незастроени райони са превърнати във временни паркове. Някои улици изглеждат като присадени накуп от Ню Йорк. На места търговската алчност изпреварва техниката и някои магазини са отворени още преди да са свалени строителните скелета. До модерна архитектурна приумица — небостъргач, който наподобява един-единствен стъклен прозорец — е разположен лагер от бараки, където строителните работници обядват. Неспокойна забързана тълпа се движи по дървени платформи сред трясък от бормашини, миризма на врящ асфалт, между крановете, които се провират през металните конструкции и големите реклами на „Кока-Кола“. Насред тази гръмогласна хирургическа операция започва да изниква нещо, което е пълна противоположност на Европа. Един лъскав и стерилен град, в който нещата имат недостатъка да изглеждат прекалено нови.
	Казват, че това е най-интересният архитектурен експеримент в Европа. Очевидно е така. От техническа гледна точка Западен Берлин не е град, а лаборатория. Съединените щати държат диригентската палка. Не разполагам с данни за сумите долари, вложени в реконструкцията, нито по какъв начин са извършени инвестициите. Но резултатите са налице.
	Скромното ми мнение е, че това е един фалшив град. Американските туристи го превземат през лятото, надничат в социалистическия свят и използват случая да купят в Западен Берлин стоки, внесени от Съединените щати, които тук са по-евтини, отколкото в Ню Йорк. Необяснимо е как може да се поддържа хубав хотел на нивото на най-добрите в Съединените щати, с модерни стаи, телевизор, баня и телефон на цена от четири марки на ден, тоест един долар. В претовареното движение не се вижда нито една кола, която да не е последен модел. Табелите на магазините, рекламите, менютата в ресторантите са написани на английски. На територията на Западна Германия има пет радиопредавателни станции, от които никога не е била излъчена нито една немска дума. Когато забелязваш всичко това и осъзнаваш, че Западен Берлин е малък остров, вклинен в Желязната завеса, който няма търговски отношения в радиус от 500 километра, не е важен промишлен център, а обменът със западния свят се осъществява чрез самолети, които кацат и излитат от разположеното в центъра на града летище с честота от един самолет на всеки две минути, си принуден да приемеш, че Западен Берлин е една огромна агенция на капиталистическата пропаганда. Неговият подем не съответства на икономическата действителност. Във всяка подробност си личи премисленото намерение да се афишира баснословно благосъстояние, за да хвърля в смут Източна Германия, която наднича през дупката на ключалката и зяпа гледката с отворена уста.
	Официалната граница между двата Берлина е Бранденбургската врата, над която се развява червеното знаме със сърп и чук. На 50 метра се вижда предупредителен надпис: „Внимание, вие навлизате в съветския сектор“. Ние стигнахме до този надпис на свечеряване, след като бяхме обиколили Западен Берлин. Съвсем инстинктивно Франко намали скоростта. Руски полицай ни направи знак да спрем, огледа автомобила с типично чиновнически поглед и ни нареди да продължим напред. Преминаването се оказа просто като изчакването на зелената светлина на светофар. Но разликата е очевидна. И брутална. Излязохме право на „Унтер ден Линден“, големия булевард „Под липите“, смятан в други времена за един от най-красивите в света. Сега стърчат само останки от опушени колони, входни портали в празното пространство, пропукани от мъх и бурени основи. Нито един квадратен метър не е презастроен.
	Докато проникваш в Източен Берлин, разбираш, че има нещо повече от разлика в системата: това са два противоположни манталитета от двете страни на Бранденбургската врата. Малкото запазени блокове в източния сектор още носят следите от артилерийските снаряди. Магазините са мрачни, притаени зад амбразурите от бомбардировките, с безвкусни и долнокачествени стоки. Има цели улици с разрушени сгради, от чиито горни етажи е останала само черупката. Хората продължават да живеят наблъскани по долните етажи, без санитарни помещения, без течаща вода, с проснато по прозорците пране като из тесните улички на Неапол. Вместо рекламните надписи, които изпълват Западен Берлин с цветове, в източната част вечер свети единствено червената звезда. Достойнството на този мрачен град е, че той наистина съответства на икономическата действителност на страната. С изключение на булевард „Сталин“.
	Социалистическото копие на подема в Западен Берлин е колосалният и уродлив булевард „Сталин“. Потискащ е както с размерите, така и с безвкусието си. Една несмилаема смесица от всички стилове, отговаряща на архитектурния критерий на Москва. Булевард „Сталин“ е огромен проспект с жилищни сгради, наподобяващи домовете на обеднелите провинциални богаташи, но струпани една върху друга, с неизчислими тонове мрамор, капители от каменни цветя, животни и маски и угнетяващи портали с имитации на древногръцки статуи от железобетон.
	Критерият на онези, замислили това посмешище, е бил елементарен. Големият булевард на Хитлер е „Унтер ден Линден“. Големият булевард на социалистически Берлин — по-голям, по-широк, по-тежък и по-грозен — е булевард „Сталин“. В Западен Берлин строят град за богаташи, същите, които преди войната са се събирали на „Унтер ден Линден“. Булевард „Сталин“ е местожителство за 11 000 трудещи се. Има ресторанти, кина, кабарета, театри, които са достъпни за всички. Във всяко от тези места цари тържество на безвкусието: тапицирани с виолетово кадифе мебели, зелени килими с позлатени кантове и най-вече огледала и мрамор навсякъде, дори в тоалетните. Нито един работник в никоя част на света не живее толкова добре, колкото се живее на булевард „Сталин“, и то на смехотворна цена. Но за разлика от тези 11 000 привилегировани, живеещи там, маса хора са наблъскани по таванските стаички, а те мислят — и го казват открито, — че с парите, пръснати за статуи, мрамор, кадифе и огледала, са могли съвсем прилично да възстановят града.
	Според някои изчисления, ако избухне война, Берлин ще издържи двайсет минути. Но ако не избухне, след петдесет или сто години, когато едната от двете системи надделее над другата, двата Берлина ще са един град. Един чудовищен търговски панаир, пълен с безплатни мостри на двете системи.
	В наше време — и то не само заради външния си вид — Берлин е една безсмислица. За да го опознаеш отвътре, за да го видиш от опаката страна и да забележиш шевовете, трябва да слезеш в метрото. Един час преди да се самоубие, когато руснаците вече били на прага, Хитлер заповядал да наводнят метрото, така че хората, укрили се в него, да излязат да се бият на улицата. По тази причина то е мръсно и влажно, обаче това е средството, чрез което народът на Берлин — бедните хора от двете страни — извлича изгода от глухия сблъсък между двете системи на повърхността. Някои работят от едната страна, но живеят от другата, възползвайки се, доколкото могат, от преимуществата на всяка система. В някои части на града е достатъчно да пресечеш улицата. Единият тротоар е социалистически. Другият капиталистически. На първия къщите, магазините, ресторантите са държавна собственост. На втория са частна собственост. На теория, ако живеещият на единия тротоар прекоси улицата, за да си купи чифт обувки, извършва поне три нарушения на законите във всяка държава.
	В Берлин обаче всички разпоредби са само на теория. Съществуват много точни постановления, чиято цел е да се предотврати спекулата, изтичането на капитали, деморализацията на всяка от системите. По принцип не можеш да печелиш в едната страна и да харчиш в другата. За всяка търговска операция трябва да бъде представен документ, доказващ източника на доходи. Но на практика властите си затварят очите. Важно е само привидното. Хората в Берлин биха могли да пресекат на отсрещната страна на улицата, но спазват правилата на играта и преминават с метрото там, откъдето всичко живо знае, че може да се премине, защото се пренебрегва официално.
	Получихме най-скандалното доказателство за тази ожесточена битка, когато искахме да купим източни марки в една банка в Западен Берлин. Обмениха ни ги по 17 източни марки за долар. Франко честно си помисли, че чиновникът е сгрешил: официалният курс е 2 марки за долар. Но служителят ни обясни, че в Западен Берлин официалният курс не се спазва и банките тук — пред очите на всички и при една напълно законна операция — дават 17 източни марки за долар. Почти осем пъти повече от официалния курс. На практика операцията се оказа безполезна. В Източна Германия не можехме да купим нищо, без да докажем, че парите са спечелени в страната. Но само на теория. С двайсет долара, обменени в Западен Берлин, обиколихме Източна Германия надлъж и нашир. Пресметнахме, че стая в най-скъпия хотел с баня, радио, телефон и закуска в леглото ни струва 75 колумбийски сентаво. Пълен обяд в най-добрите ресторанти — двайсет колумбийски сентаво, включващи обслужването, статуите, огледалата и музиката на Щраус.
	Онези, които не познават ключовите понятия в този град, в който нищо не е съвсем истинско, където никой не знае много добре към какво да се придържа, а и в най-обикновените действия от всекидневието се крият някакви уловки, живеят в състояние на постоянно безпокойство. Чувстват се така, сякаш седят върху буре с барут. Изглежда, че няма нито един човек с чиста съвест. Една новина, която в Париж се тълкува като поредната тъпотия на министерските чиновници, в Берлин отеква с грохота на топовен гърмеж. Спукването на гума може да предизвика паника.
	Лайпциг е нещо друго. След четири часа пътуване с кола по криволичещо шосе навлязохме в Лайпциг по безлюдна и тясна улица, на която едва имаше място за трамвайните релси. Беше десет часът вечерта и започваше да вали дъжд. Тухлените стени без прозорци, мъждивите лампи на уличното осветление ми напомняха ранните утрини в южните квартали на Богота.
	В центъра градът се радваше на подозрителен покой. Осветлението беше също толкова оскъдно, колкото и в покрайнините. Единственият признак на живот бяха неоновите надписи над държавните барове — HO* — с много малко цивилни посетители и неголям брой военнослужещи. След като напразно търсихме отворен ресторант — някой „Митропа“ — решихме да се настаним в хотел. Административният персонал говореше само немски и руски. Беше най-скъпият хотел в Лайпциг, изграден съгласно същата декоративна концепция като булевард „Сталин“. На рецепцията бяха изложени всички получени с въздушна поща комунистически вестници от Запада. Цигулков оркестър изпълняваше носталгичен валс в бара, осветяван от тежки претрупани стъклени полилеи, където посетителите с вид на мрачно благородство безмълвно пиеха неизстудено шампанско. Повехнали жени, напудрени с талк, от който изглеждаха прекалено бледи, носеха старомодни шапки. Музиката се рееше в натежалия от парфюм въздух.
	[* Съкращение от Handelsorganisation (нем.) — организация на държавни предприятия за търговия на дребно в ГДР. — Б.пр.]
	Неколцина мъже и жени в ловни костюми, безупречни в дългите си червени жакети, с черни шапки и ботуши за езда, пиеха чай с бисквитки в един ъгъл на салона. Липсваха само огромните бели кучета на черни петна, та групата да изглежда като литография, свалена от стената и вдъхновена от най-закостенялата английска аристокрация. Ние — с джинси и по ризи, още неизмили праха от пътя — бяхме единственото олицетворение на народната демокрация.
	Бяхме отишли да видим. Но след двайсет и четири часа в Лайпциг вече не ставаше въпрос само да видим, а и да проумеем. Петнайсет дни преди това — като игра на случайността — бяхме посетили Хайделберг, университетски град в Западна Германия, впечатляващ като никой друг в Европа със своята откритост и оптимизъм. Лайпциг също е университетски град, но един тъжен град, със стари трамваи, претъпкани с дрипави и потиснати хора. Смятам, че на половин милион жители нямаше повече от двайсет автомобила. За нас беше неразбираемо как народът в Източна Германия, след като държеше в ръцете си властта, средствата за производство, търговията, банките, масовите комуникации, можеше да е толкова тъжен, най-тъжният народ, който някога бях виждал.
	В неделя тълпите се устремяват към увеселителните паркове, където се изпълнява танцова музика, продават се газирани напитки и на много ниска цена може да се прекара една изтощителна вечер. На дансинга няма къде игла да падне, но наблъсканите почти неподвижни двойки имат същото изражение на неудоволствие, както и хората, натъпкани в трамваите като сардели. Обслужването е бавно и половин час трябва да се чака на опашка за хляб, за билети за влака или за кино. В един увеселителен парк загубихме два часа, за да си проправим с лакти път сред навалица от влюбени и възрастни двойки с деца и да си купим лимонада. Желязна и неефективна организация като тази стои най-близо до анархията.
	Не можехме да проумеем. Все едно бяхме отишли на кино, за да убием времето, и бяхме попаднали на филм за луди, с абсурден сюжет, създаден единствено с цел да хвърли в недоумение зрителя. Защото, най-меко казано, е объркващо в този нов свят, в самия център на революцията, всичко да изглежда овехтяло, грохнало, съсипано.
	Франко и аз бяхме забравили за Жаклин. Целия ден тя вяло се влачеше след нас, като гледаше безразлично прашните витрини, на които бяха изложени евтини стоки на скандално високи цени. По време на обяда даде признаци за живот: възмути се от липсата на кока-кола. Вечерта, в ресторанта на гарата, след един час чакане, задъхващи се от пушека, от миризмата и от музиката на оркестъра, която влизаше през едното ухо на посетителите и излизаше от другото, Жаклин избухна:
	— Това е една безмилостна страна — каза.
	Франко бе напълно съгласен. Много рано на другия ден излезе да търси обяснение. Спомни си, че в Лайпциг се намира университетът „Карл Маркс“, в който младежи от цял свят изучават марксизъм. В атмосферата на покой и размисъл сред дърветата са разположени скромни сгради, по всичко напомнящи католическа семинария. Имах късмета и удоволствието да се срещна там с група южноамерикански студенти. Благодарение на тях наблюденията ни — които можеше да са субективни — намериха конкретно потвърждение. А, естествено, и благодарение на ужасното събиране, на което се озовахме същата нощ в дома на хер Волф.


>	Експроприираните се събират, за да си разказват неволите…

	С хер Херман Волф ни събраха непредвидени обстоятелства. След вечерята Жаклин се прибра в хотела. Ние с Франко останахме с един чилийски студент, когото занапред ще наричам Серхио, като предупреждавам, че това не е истинското му име. Бе трийсет и две годишен адвокат и се намираше в Източна Германия със стипендия за специализация по политикономия. Две години преди това напуснал нелегално страната си. Оттогава живееше в Лайпциг.
	В единайсет часа градът спеше. Серхио ни заведе в едно държавно кабаре — „Фемина“ — единственото увеселително заведение, отворено до два часа през нощта. Мислех, че и преди съм виждал това място, докато Франко не ми напомни, че всъщност не съм го виждал: чел съм за него в някой роман на писател-екзистенциалист. Лилавата приглушена светлина по черните стени подчертаваше призрачната обстановка и сюрреалистичните мотиви, налепени върху мазилката. В дъното на салона с маси за четирима се намираше кръгъл дансинг, а зад него подиумът за оркестъра сред тропически пейзаж от гипсокартон. Свиреха мамбо.
	Заехме маса близо до дансинга. Сервитьор във фрак, церемониален и с двусмислени маниери, се разбра със Серхио на немски. Обстановката беше като за опиум, но поръчахме коняк. Междувременно Франко се упъти към салона в дъното, за да потърси тоалетните. Когато се върна, Серхио танцуваше суинг с едно момиче от съседната маса. Аз започвах да се отегчавам.
	— Върви в тоалетната — каза Франко. — Ще видиш нещо невероятно.
	Минах в салона в дъното. Имаше три врати, обозначени с WC. На средната врата, предназначена за по-сериозни нужди, беше онова, което трябваше да видя: свързан с бравата таксиметров апарат. Пред едно бюро седеше жена, която чакаше клиента да излезе. Таксиметровият апарат показваше 30 пфенига*. Когато клиентът излезе, пусна 30-те пфенига в чинийката на бюрото и добави бакшиш за жената.
	[* Пфениг — една стотна от марката.]
	На връщане забелязах, че след салона в дъното вдясно започва лабиринт, подобен на някаква смесица от „Божествена комедия“ и Салвадор Дали. Мъже и жени, повалени от алкохола, бавно и без въображение представяха любовни сцени. Бяха млади хора. Не бях виждал нищо подобно в Сен Жермен де Пре, където през лятото екзистенциализмът се инсталира като задължителна атракция за туристите. В баровете по улица „Виа Маргута“ в Рим има повече автентичност и по-малко горчивина. Не беше публичен дом, тъй като в социалистическите страни проституцията е забранена и строго наказвана. Беше държавно заведение. Но от социална гледна точка беше нещо по-лошо от публичен дом.
	В края на лабиринта, осветен от канделабри между черни завеси, любовта продължаваше в отделен затворен бар. Неколцина сами мъже пиеха коняк. Други спяха с отпуснати на плота на бара глави. Заех едно столче и си поръчах коняк. Франко дойде в мига, в който един от мъжете удари по плота с чашата в ръка. Стъклото се пръсна на парченца. Безразличен към гневния изблик на барманката, извади кърпа и я стисна в порязаната си длан. С другата ръка, без да продума и без да ги брои, хвърли няколко навити на руло банкноти.
	— Какъв ужас — прошепна Франко. — Никога не съм виждал толкова отчаяни хора.
	Аз не изпитвах ужас. Изпитвах жалост. Върнах се при дансинга, готов да се прибера в хотела. Но момичето, което бе танцувало със Серхио, седеше само на нашата маса. Поканих го на танц. Серхио танцуваше с много по-висока от него блондинка, която внушаваше безпокойство. Допирът до моята партньорка предизвика у мен тревожно усещане. „Тази мадама няма кости“ — казах на Серхио, когато минавах покрай него. Той избухна, в смях.
	— Точно така — потвърди. — Тя е циркова акробатка.
	Навярно преведе диалога на русата, защото тя също се разсмя. По смеха й разбрах, че не е толкова изтънчена и е много по-млада, отколкото ми се стори на пръв поглед. Върнах се на масата. Франко говореше със сервитьора във фрак. Покани на танц акробатката, но преди да се изправи, ми каза на френски, за да не разбере сервитьорът:
	— Този тип има желание да си каже всичко.
	Говореше италиански. Осанката, жестовете му на фокусник, всичко това отиде по дяволите, когато му казах, че съм журналист от Колумбия, Южна Америка, и се интересувам от положението в страните с народна демокрация. Започна с това, че е научил италиански в един концентрационен лагер. После разтвори колосаната предница и без никакъв преход ми нареди: „Пипнете тази риза.“ Пипнах я: беше от груб плат. „Е, добре — продължи, — тази риза ми струва цяла месечна заплата.“ С някакво подобие на освобождаващо задоволство продължи да ми изброява всичко, с което беше облечен. Накрая си свали обувката и ми показа чорапа с дупка на петата.
	— Съгласен съм — му казах. — Но храната е по-евтина, отколкото на Запад.
	Той сви рамене. „Храната не е всичко“ — обясни. Разпери ръце в типично южняшки жест и възкликна:
	— В концлагера се хранех зле, но бях по-щастлив, отколкото тук.
	Франко се върна при масата без акробатката. След като музикалната част свърши, Серхио дойде да ни каже, че блондинката ни кани да продължим веселбата в дома на приятелите й. Бяха още две жени и един мъж. Преместихме се на тяхната маса. Серхио ни запозна. Първо представи жените. После мъжа, четирийсет и пет годишен немец, в който нямаше нищо особено, с изключение на спонтанната му усмивка. Това беше хер Волф.
	Сториха ми се група здрави, обикновени хора, много различни от останалата клиентела. По-възрастната жена бе съпругата на хер Волф. Другите две, русата и чернокосата, на по седемнайсет години, бяха студентки по физическо възпитание. Обяснението защо едно здравомислещо семейство се намира в това подобие на бардак узнах по-късно. В Източна Германия има обществена прослойка от паразити: експроприираните. Това са буржоата от времето на Хитлер, чието имущество е било национализирано и за което им било изплатено съответно обезщетение. Малцина приели да заемат постовете, които властите им предлагали в техните някогашни предприятия. Предпочитали да живеят от ренти в очакване режимът да падне. Правителството отворило луксозни хотели, барове и ресторанти за чуждестранните делегации и висшите държавни служители, в които всичко струва майка си и баща си. Тъй като тези места са много скъпи за народа, единствено експроприираните могат да ги посещават, а правителството е във възторг, защото по този начин си връща парите от обезщетенията. Експроприираните се събират да си разказват неволите, да роптаят срещу правителството, да се дърлят едни други като магарета и да връщат парите на държавата в замяна на една вечер със скръбни валсове и топло шампанско. Нашият хотел беше едно от тези места.
	Парите от обезщетенията обаче не са наследствени. Експроприираните имат деца, невръстни паразити, които помагат на старите да си изхарчат парите, докато са живи. Това е едно невежо поколение, без перспективи, без вкус към живота, отгледано в неприязнена среда, във всекидневни спомени за бляскавото минало. Младите ненавиждат скръбните валсове и смятат, че шампанското съдържа прекалено малко алкохол. За да ги отчужди от обществото, държавата е отворила тези кабарета, където се плаща и в тоалетните, нещо като концлагер, в който децата на експроприираните са затворени, за да изгният живи.
	Хер Волф не принадлежи към тази класа. На младини е държал магазин за музикални плочи. Бил офицер-свързочник по време на войната. Сега работи в цех за електрически уреди, а жена му е управител на общежитие за девойки. Заемат две стаи на мецанина в сградата на общежитието, имат електрическа печка и хладилник, но нямат тоалетна. Всяка неделя хер Волф навлича селски дрехи и с пъргави подскоци по стълбите се отправя да отглежда цвекло в зеленчуковата градина. Жена му — тя е повече от весела, истинска веселячка — си пада по вечеринките. Веднъж месечно в събота хер Волф я води на танци. Ако някое момиче от общежитието няма други планове, те го вземат със себе си. Тази вечер бяха взели две. Тъй като единственото място, отворено до зори, е кабаре „Фемина“, те се бяха озовали в него, без да помислят за опасността от зараза.
	Серхио се бе представил за журналист. Чуждестранните студенти предпочитат да не издават самоличността си, когато се сблъскват с хора, ненавиждащи властта. Още щом блондинката каза на хер Волф, че всички сме чуждестранни журналисти, той се бе почувствал сигурен, надушил възможност да си излее душата срещу правителството, и ни покани да довършим веселбата у тях.


	Хер Волф не е конспиратор. Той е добър гражданин, който си дава сметка за нещата и ги приема с чувство за хумор. От първата бутилка коняк започна да се надсмива над положението. Жена му ни бе приготвила непоносимо кафе с вкус на цикория. „Направено е без желание“ — казах, за да предизвикам хер Волф. „Ще ме извините — отвърна той, като се превиваше от смях. — Само тази гадост може да се намери в Германия.“ Знаех, че е вярно. Още с пристигането си в Лайпциг се бяхме отказали от кафето.
	По радиото предаваха програма с танцова музика, но след няколко парчета пускаха официалния бюлетин. Хер Волф изключваше радиото, докато бюлетинът свърши. „Дърдорят само за гадната политика“ — казваше и Серхио го потвърди: пропаганда на режима. В три часа призори прочетоха последните новини и радиостанцията се сбогува, като пусна националния химн. Тогава предложих да потърсим някоя чужда станция, за да продължим с танците. Хер Волф просия от радост. На вълните за чуждите станции се чуваше само остър пресекващ шум, все едно че говореше Патока Доналд. Установих го със собствените си ръце: чуждите станции бяха заглушавани.
	Беше разбираемо, че хер Волф ненавижда режима. Тревожното бе, че и двете момичета, които не познаваха друг живот, които бяха обучавани от държавата със стипендии и обещания за сигурно бъдеще, бяха не по-малко непримирими от хер Волф. Срамуваха се от качеството на дрехите си, копнееха да узнаят нещо за Париж, където могат да се четат романи от цял свят, а найлонът е общодостъпен артикул. Франко им каза, че всичко това е така, но им напомни, че в капиталистическите страни студентите не получават стипендии. Това не ги трогна. Техният отговор, както и на повечето студенти, с които се запознахме, дори на студентите по марксизъм от университета „Карл Маркс“, бе приблизително същият:
	— По-добре да не ни плащат нищо, но да ни оставят да си говорим каквото поискаме.
	Изненадан от това единодушно подривно мислене, припомних, че на последните избори 92 процента бяха гласували за правителството. През смях и като се удряше в гърдите, хер Волф заяви:
	— Аз също гласувах за правителството.
	Изборите били свободни. Но за всяка улична пресечка отговаряла изборна комисия с пълния списък на живеещите там. Хер Волф слязъл да гласува в десет сутринта. „При всички случаи — ни обясни — един полицай щеше да се яви в три следобед, за да ми припомни гражданския ми дълг.“ Гласуването е тайно, но хер Волф предпочел да даде гласа си за правителството, за да си спести усложнения. Извиках на Серхио:
	— Кажи на хер Волф, че съм казал, че е страхливец.
	Хер Волф се разсмя. „Така говорят чужденците — възрази. — Искам да ги видя тук в деня на изборите.“ Може би никой не можеше да го разбере по-добре от един колумбиец. Общественият ред в Източна Германия много напомня този в Колумбия от времето на политическите репресии. Хората изпитват ужас от полицията. Във Ваймар Франко спря колата до полицай, за да могат двете германски момичета, които ни придружаваха, да го попитат за един адрес. Те отказаха. Предпочитаха да питат всеки друг, само не и полицай.
	Рано сутринта, когато всички бяхме почти пияни и хер Волф не владееше силата на гласа си, на вратата се позвъни. Моментът беше драматичен. За пръв път видях хер Волф сериозен. Нареди ни да пазим тишина и прошепна: „Полицията!“ Двете момичета се втурнаха към спалнята. Ние приехме невинно изражение, а съпругата на хер Волф отиде да отвори вратата. Беше разносвачът на официалния вестник, носеше днешния брой и им напомняше да си платят месечния абонамент. Въпреки че той не е задължителен, всеки месец отговорникът за абонамента звъни на вратата и вежливо пита не желаят ли да го подновят. Никой не отказва. Жената на хер Волф, все още разтреперена, хвърли вестника на масата и призна, че за две години, откакто са абонирани, не са прочели дори заглавията.
	Същата сутрин, по време на закуската в ресторанта на гарата, Серхио и Франко се спречкаха. Приятелят ми го обвини, че не се е противопоставил на хер Волф. Серхио е комунист. Франко смяташе, че студентите трябва да заемат по-енергична позиция срещу подривните елементи. Напълно спокоен, с тон на искрено съжаление, Серхио възкликна:
	— Всичко казано от хер Волф е истина.
	Не само Серхио, а и значителен брой студенти от университета са на същото мнение. Те смятат, че в Източна Германия няма социализъм. Това не е диктатура на пролетариата, а на група комунисти, които се стараят да следват неотстъпно съветския пример, без да вземат под внимание специфичните условия в страната. Хитлер избил свестните комунисти. Оцелелите, които навреме забелязали грешките на сегашното правителство, били избити от управляващата клика. Марксистката младеж е убедена, че действителността не съответства на доктрината, но не се осмелява да поеме риска и да отстрани грешките.
	Работниците са добре, но им липсва политическо съзнание. Стигат до абсолютни заключения и не проумяват защо правителството твърди, че пролетариатът е на власт, а те трябва да работят като магарета, за да си купят някоя дреха, която струва месечната им заплата. За разлика от тях работниците в Западна Германия са експлоатирани, но се радват на комфорт, на по-хубави дрехи и имат право на стачка. Народът не се примирява да поеме целия товар, за да живеят по-добре идните поколения. Никой не се труди с ентусиазъм: текстилната промишленост, която е лишена от стимула на конкуренцията, произвежда ужасна конфекция, като за чучела. Тъй като няма собственици, тъй като никой не ги уволнява, тъй като не осъзнават как може да има социализъм без обувки, обслужващите седят със скръстени ръце, докато клиентите чакат, и не им пука, че през целия неделен следобед ще стоят на опашка, за да изпият една лимонада. От министерствата до кухните съществува толкова сложна бюрократична бъркотия, каквато само един народен режим би съумял да оправи.
	Стачката би могла да е легитимно оръжие. Но правото на стачка не съществува, защото режимът е догматичен: управниците твърдят, че след като пролетариатът е на власт, пълна безсмислица е пролетариите да обявяват стачка в знак на протест срещу самите себе си. Това е софизъм. „Революцията — казваха студентите марксисти — не е направена в Германия. Докараха я в сандък от Съветския съюз и я наложиха тук, без да се съобразяват с народа.“
	Хората не забелязват развитието на тежката промишленост, въобще не им пука за пържените яйца на закуска и единственото ново нещо, което виждат, е, че Германия е разделена на две и навсякъде е пълно с руски войници с картечници. Жителите на Западна Германия виждат съвсем същото: разделена на две страна и американски войници в коли последен модел. Никой не протестира, защото осъзнават, че са изгубили войната, и за момента си траят с навряна под крилото глава. Но преди да спорят за капитализъм или социализъм, всички тайно знаят какво искат: обединението на Германия и изтеглянето на чуждите войски.
	Мисля, че в дъното на всичко лежи абсолютната липса на чувствителност към отделния човек. Грижата за масите пречи да се види личността. И това, което е валидно за германците, се отнася и за руските войници. Хората във Ваймар не могат да се примирят с факта, че за реда на железопътната гара следи руски войник с картечница. Но никой не мисли за горкия войник. Тъкмо във Ваймар една вечер минахме през затворен парк, откъдето се носеха звуци на военен марш. Оказа се вечеринка в казиното за руски офицери. Със знаци ни поканиха да влезем и се озовахме в сърдечна, добронамерена и непринудена обстановка. Дансингът, направен от утъпкана пръст, бе ограден от големи цветни портрети на висшите съветски ръководители. Военният оркестър засвири старомодно парче, подобно на чарлстон, което офицерите с жените си танцуваха с подскачане. Един от тях, превит под тежестта на медалите, покани Жаклин. Матрона с евангелски вид, облечена като украинска селянка, се приближи до Франко, повдигна с върха на пръстите си широките волани на полата и с изящен поклон го покани на танц. Аз направих същото с жената на друг офицер. На дансинга цареше пресилено, прекалено благодушно въодушевление, което се насилвахме да смелим.
	Насред тази носталгична атмосфера на спомени за родната земя, двама войници, полузаспали от затъпяващо пиянство, танцуваха заедно.
	Когато отведох дамата си на мястото й, Серхио разговаряше с един от офицерите, който знаеше малко немски. Каза, че ни завижда, че отиваме в Москва. Изглежда, преведе новината на руски, защото група офицери и жените им ни наобиколиха, за да видят отблизо хората, получили привилегията да пътуват за Съветския съюз. Продължиха да разговарят със Серхио с помощта на военния, който поназнайваше немски. Разказаха, че някои от тях от две години правят постъпки да ги изтеглят от Германия, където живеят като паразити, без да правят нищо, сред фотоси на руски пейзажи и с копнежа да се върнат в родината си.
	Разговорът бе прекъснат от Жаклин, която търсеше преводач, за да разбере какво е искал да й каже офицерът по време на танца. Изчервен до ушите, офицерът повтори изречението на руски. Военният, който говореше немски, го преведе на Серхио, той го повтори на испански, а Франко го каза на Жаклин на френски. Всички избухнаха в смях. Беше обяснение в любов. Когато проумя, че присъстващите са разбрали, офицерът започна да подскача като дете и да се превива от смях, с червен като домат нос:
	— Ако жена ми разбере, ще ме убие — викаше. — Само жена ми да не узнае.
	Такива са руските военни. Скучаят до смърт в страна, чийто език не владеят, но където знаят, че ги ненавиждат. Хората ги виждат да се появяват с каменни лица, внушаващи страх, докато човек не разбере, че зад този свиреп вид се крие обикновена плахост. Особено войниците са диви, необуздани, добродушни, сякаш изловени с ласо из затънтените съветски села. Не е измислица, че когато завзели Берлин, трошали умивалниците, защото ги мислели за военни съоръжения. Някои от тях все още са в Германия, без жени, напиват се в самота и танцуват едни с други в казината. Тази привичка да танцуват двама мъже, която може да е нещо обичайно в Съветския съюз, в Източна Германия е необходимост, наложена от обстоятелствата.
	Срещахме ги на двойки да се навъртат около момичетата, спрели да позяпат витрините след кино. Лигите им текат, но не смеят да се доближат, защото знаят, че момичетата ще ги посрещнат с по един камък във всяка ръка. Дори малкото нелегални проститутки ги избягват от страх да не бъдат издадени. Преди година във Ваймар двама от тези войници не могли да се сдържат повече. След като цяла нощ пили и танцували на вечеринка за сами мъже, излезли на улицата и изнасилили първата жена, която им се изпречила на пътя. Изтрезняването било жестоко: за назидание на войската били разстреляни в присъствието на другарите им.


>	За една чехкиня найлоновите чорапи са цяло съкровище

	Две години по-рано бях подал молба за виза в съветското посолство в Рим, за да замина за Москва като специален пратеник на една информационна агенция. По време на четирите ми последователни посещения четири пъти отговарях на едни и същи въпроси, зададени ми от четирима различни служители. Накрая обещаха да ми изпратят по пощата отговор, който не е пристигнал и досега. В Париж се изразиха по-кратко и по-ясно. В сложния лабиринт на сградата им на улица „Грьонел“ ме накараха да премина през три приемни, украсени с литографии на Ленин, и същият служител, който ме бе приел в първата, ме уведоми на едва разбираем френски в последната: без официална покана от съветско учреждение е безполезно да очаквам виза.
	През последната година положението се бе променило. В Париж се организират цели туристически кервани, които за петнайсет дни посещават под строй пристанищата на Балтийско и на Черно море. Такова пътуване е опасно за всеки почтен журналист; съществува риск той да направи повърхностни, прибързани и разпокъсани преценки, които после читателите да приемат за окончателни заключения.
	Когато в Берлин ми се предостави възможността да присъствам на VI конгрес на младежта в Москва*, си помислих, че това ще е по-лошо и от туристическите кервани. Вместо 500 души щяхме да сме 40 000. От две години вече Съветският съюз се готвеше да посрещне делегати от цял свят и това бе основание за опасения, че вместо със съветската действителност ще се сблъскаме с една изфабрикувана за пред чужденците реалност. Това е разбираемо. В социалистическите страни са наясно, че повечето делегати на фестивалите не са комунисти, че са настроени да търсят недостатъци и не са достатъчно подготвени, за да тълкуват правилно техния опит. Нещо повече: за фестивала в Москва имаше конкретно изискване да се акредитират възможно най-малък брой комунисти. „Хитростта на поляците няма граници — разказа ми преди две години в Рим едно момиче, което бе присъствало на фестивала във Варшава. — За да ни накарат да повярваме, че в Полша има свобода на религиите, отвориха черквите и пуснаха навсякъде държавни служители, преоблечени като свещеници.“ Истината е, че възстановяването на Варшава е започнало от католическите храмове, а свещениците, които не се месят в политиката, се радват на абсолютна свобода. Най-честните гости от капиталистическите страни бяха подценили националните усилия за възстановяване на страната, стигаше им фактът, че във Варшава няма автомобили, че хората са зле облечени и че асансьорите засядат между етажите. Всички във Варшава шушукали, че кардинал Миндсенти** е в затвора. Никой обаче не обърнал внимание — дори делегатите комунисти, — че в затвора е и Владислав Гомулка, комунистическият лидер, който година след фестивала ще бъде пуснат на свобода от народа, за да поеме в ръцете си съдбините на Полша.
	[* Става дума за Шестия световен фестивал на младежта и студентите, проведен в Москва през 1957 г. — Б.пр.]
	[** Йожеф Миндсенти (1892–1975) — архиепископ и примас на Унгария, арестуван през 1949 г. по скалъпени обвинения в шпионаж. През 1956 г. е освободен и участва активно в Националното въстание същата година, а след смазването му от съветските войски търси политическо убежище в посолството на САЩ, където прекарва почти 15 години, до извеждането му от страната (1971 г.). Напълно реабилитиран посмъртно. — Б.пр.]
	Някои западни правителства се възползват от петнайсетте фестивални дни, за да внедрят шпиони с точни инструкции. В Москва се разнасяше напечатана на английски листовка с лозунги срещу Съветския съюз. Същото се е случвало и на предишните фестивали. След като знаят, че такива неща са практика, социалистическите страни — и с пълно право — се стараят делегатите да срещнат нация, облечена като за посвещаване в сан по време на многолюдна петнайсетдневна неделна литургия. Не исках да се запозная с една Съветска Русия, наконтена като за гости. Държавите, както и жените, трябва да ги видиш, когато са току-що станали от леглото.
	Франко беше на друго мнение. Той смяташе — и сега разбирам, че е бил прав, — че за повърхностните си заключения отчасти са виновни самите делегати. Трябва да знаеш какво представлява един фестивал, за да проумееш, че е напълно възможно да прекараш четиринайсет дни в града, без да го опознаеш. В Москва се провеждаше кинофестивал с четири прожекции на ден. По същото време имаше театрален фестивал наред с олимпийски игри и 325 изложби на живопис, фотография, фолклорно творчество и народни носии от цял свят. Конкурс за музика и танци с шест представления на ден течеше едновременно със семинари по архитектура, художествена пластика, кино, литература, медицина, философия и електроника. Провеждаха се конференции върху безброй теми, изнасяни от специалисти от цялата планета. Всяко по-важно съветско учреждение даваше прием за представители на всички делегации. Всяка от 382-те делегации организираше прием за останалите делегати. Само френската делегация — без да се смятат участващите дейци на културата, спорта и науката — наброяваше почти 3000 души. В по-малко натоварените часове се налагаше да избираш между китайски цирк, среща с Пабло Неруда, обиколка из Кремъл, изложение на японската кухня, посещение в колхоз, представление на чешки куклен театър, индийски балет, футболен мач между унгарци и италианци или лично интервю с шведска делегатка. Всичко това наблъскано в тесните рамки от петнайсет дни в един смазващ град, в който ти трябва поне цял час, за да стигнеш до където и да е. Искрено вярвам, че някои делегати не са имали време да видят дори един руснак.
	Франко смяташе, че можем да се възползваме от бъркотията. Трябваше да зарежем спектаклите и да излезем на улицата, да разговаряме с хората, стекли се от всички краища на Съветския съюз, жадни да поговорят с чужденци след четирийсет години пълна изолация от цялата останала планета. Трябваше да избираме между фестивала и една доста приблизителна идея за съветската действителност. Ние пожертвахме фестивала.
	Ако съветската виза ми отне шестгодишно настоятелно чакане, то полската, напротив, получих за десет минути и без да изрека нито дума. Бях успял да ме включат като наблюдател на Международния конгрес по кинематография в приятната компания на 22 делегати. Акредитивното писмо бе написано на полски, така че се явих в консулството с две снимки и положих поканата върху бюрото на портиера. През вратата на кабинета чух гласа на консула, който се бе свързал по телефона с Варшава, произнасяйки името ми по доста произволен начин. След четвърт час полската виза беше в джоба ми.
	Жаклин, чийто отпуск бе свършил, се върна в Париж. Франко остави автомобила в един гараж в Берлин и продължихме за Прага с влак. Нямахме чешка виза. Пътуването продължи петнайсет часа, като четири от тях прекарахме на границата, в празен влак, който бе подложен на строга проверка. В последното немско село престояхме два часа, въпреки че митническата проверка отне пет минути. Привечер влакът потегли. Мудно напусна гарата със скоростта на бавен човешки ход и така премина през селище с табели на немски. В другия край на селото спря пред мост с надпис на чешки, надраскан с четка на фон от червен плат. На моста стояха половин дузина войници с картечници. Влакът продължи след като войниците се увериха, че между осите на вагоните не е скрито нищо. После се подредиха от двете страни на влака и го ескортираха с нормален ход по замаскирани в тревата пътеки. Един километър по-нататък беше първата чешка гара. Там останахме да чакаме още два часа.
	Единственото нещо, достойно за отбелязване, бе музиката от високоговорителите и жените, пристегнати в железничарски униформи. Нещо обичайно е да се види жена в панталони. Но малко странно впечатление прави жена, облечена в пълна униформа с риза, вратовръзка и мъжки обувки, а събраната й на кок коса скрита под фуражката. По-късно установих, че обслужването на всички чешки гари е възложено на жени, облечени по същия начин. Беше горещо. Изкривеното ми съзнание да търся прилики между нещата в Европа и моите села в Колумбия ме накара да си помисля, че онази напечена и безлюдна гара, само с един заспал мъж зад количка със сокове в разноцветни бутилки, беше досущ като прашните гари в банановата зона Санта Марта. Впечатлението се подсилваше от музиката: болера на Лос Панчос, мамбо и популярни мексикански песни. Болерото „Коварство“ бе повторено няколко пъти. Минути след като пристигнахме, пуснаха „Мигел Каналес“ на Рафаел Ескалона* в прекрасно изпълнение, което не познавах. Понечих да сляза, за да видя коя е плочата, но вагонът се оказа заключен. Една от железничарките ми обясни със знаци, че не мога да сляза, докато не свърши паспортната проверка.
	[* Рафаел Ескалона (1927–2009) — изтъкнат колумбийски композитор, близък приятел на Гарсия Маркес, нееднократно споменаван в негови творби („Няма кой да пише на полковника“ и „Сто години самота“). — Б.пр.]
	Митничарите бяха двама благодушни младежи, облечени в безупречни летни униформи, леки и удобни като тези на американската армия. Един от тях говореше френски. Поиска ни чешката виза. Казах му, че нямаме, и митничарят не прояви учудване. След като поговори с колегата си, отнесе паспортите. След малко се върна и ни каза, че установяват връзка по телефона с Прага. След половин час разполагахме с транзитна виза, която ни осигуряваше право на петнайсетдневен престой в Чехословакия.
	Тази опростена процедура се оказа първият контраст с бюрокрацията в Източна Германия. По-късно открихме и други. Разхладителните напитки и прекрасната чешка бира се продават в картонени чаши с предупредителен надпис: „Унищожете чашата след употреба“. Подобни мерки за спазване на хигиената се срещат навсякъде. Ресторантите са чисти, светли, обслужването е бързо, а тоалетните са по-уредени, отколкото в коя да е страна в Западна Европа. И много по-хубави — естествено, — отколкото в Париж.
	След граничния контрол явно отвориха някаква врата, защото от подлезите с блъскане се изсипа гъста тълпа, за да се качи във влака. Мъжете бяха облечени в доброкачествени костюми. Повечето жени носеха мъжки панталони, ушити за мъже, с цепка и копчета от дясната страна. Децата бяха облечени особено старателно и с вкус. Военнослужещите, натоварени с куфари и денкове, следвани от жените и децата си, не се отличаваха в навалицата.
	Миг по-късно влакът се плъзгаше през машинно обработвана земеделска земя, оползотворена до последния сантиметър. Навсякъде се виждаха огромни хидравлични съоръжения, някои завършени, други все още в строеж. В околностите на Прага насажденията бяха заменени от промишлени райони. Първата нощ се разминахме с безкраен влак, превозващ нови автобуси и неупотребявана още земеделска техника. Франко се опита да отвори прозореца. Един около четирийсетгодишен чех, на чиито колене спеше момиченце, загърнато в шлифер, забеляза усилията му да свали заклещеното стъкло. Упъти го на френски:
	— Натиснете напред.
	Нашият спътник ни обясни, че автобусите и селскостопанската техника са предназначени за износ в Австрия. Каза ни, че Чехословакия е износител на машини за много западни страни и за целия социалистически лагер, включително и за Съветския съюз. Беше търговски посредник и се прибираше от Франция след четвъртото си поредно за тази година пътуване в чужбина. Заяви, че не е комунист, че политиката не го интересувала, но се чувствал добре в Чехословакия. Не се изкушавал да си опита късмета в Америка. Паспортът му бил служебен и можел да го използва единствено за пътувания, свързани с търговската му дейност. Този път му разрешили да вземе дванайсетгодишната си дъщеричка, за да й покаже Париж. Няколко седмици по-късно, когато се връщах във Франция, срещнах във влака чешко семейство, което отиваше в отпуск. Някакъв французин им поверил тайна: в Париж имало място, където обменяли чешки пари три пъти по-скъпо от официалния курс. Чехът отхвърлил предложението.
	— Това вреди на икономиката ни — каза.
	Този частен случай е в пълен контраст с поведението на някои специалисти в Източна Германия. Театралните режисьори и лекарите в тази страна получават несъразмерно високи заплати. Държавата ги обучава, създава специалисти и после им заплаща прескъпо, за да не емигрират на Запад. Не срещнах нито един чех, който да не е повече или по-малко доволен от съдбата си. Студентите изразяват недоволство единствено от прекаления контрол върху чуждестранната литература и печатните издания и от трудностите за пътуване в чужбина.
	Вечерта, когато пристигнахме в Лайпциг, Франко помисли, че първото ни впечатление се дължи на външни фактори: слабото осветление и ситния дъжд. Пристигнахме в Прага в единайсет вечерта, ръмеше същият дъжд, но се озовахме в жив, весел град, който съответстваше напълно на града, който видяхме и дванайсет часа по-късно в сияйното лятно утро. Бюрото за международна информация на гарата ни изпрати в хотел „Палас“, най-хубавия в Прага. Там ни уведомиха, че съществува два вида обмен на валута: нормалният, който е четири крони за долар, и туристическият, при който дават двойно повече. Разликата се състоеше в това, че при туристическия обмен шейсет процента от сумата се предоставя в талони, които може да се използват единствено в хотела. Направихме сметка и се оказа, че за четири долара можем да вземем стая с баня и телефон и три яденета дневно. На вечеря поднесоха отлично френско вино, което на тази цена не се намира дори в евтините парижки ресторанти.
	В полунощ се разходихме из центъра на града. В кафенетата по площад „Вацлавски“ музиката на талази се смесваше с глъчката на тълпата, която излизаше от кината и театрите. Докато пиеха бира на откритите тераси, тези хора мислеха за Испания, след като бяха гледали двете представления, за които всички билети бяха продадени до края на сезона: филма на Бардем „Смъртта на велосипедиста“ и драмата на Гарсия Лорка „Мариана Пинеда“.
	Една група излезе от някакво кино и хлътна в кабаре, което се помещаваше в същото здание. Разгледахме цените. Входът струваше пет крони, а бирата четири. Беше международен тип бар-вариете, за какъвто през лятото в Европа входът струва цяло състояние. Певица с широко екранно деколте изпълняваше чешката версия на „Сибоней“*.
	[* Прочута песен на световноизвестния кубински пианист и композитор Ернесто Лекуона (1895–1963). — Б.пр.]
	Поръчахме си бира. Отпивах бавно от моята и се мъчех да открия някоя подробност, която да ме накара да приема, че не сме в капиталистически град. Франко покани на танц едно момиче от съседната маса. Беше вторник. Посетителите не бяха толкова добре облечени, колкото можеха да бъдат италианците при същите обстоятелства. Приличаха повече на хора от колумбийската средна класа на съботна вечеринка. Когато парчето свърши, Франко се приближи да ме запознае с партньорката си. Говореха на английски. Поканихме я да седне. Тя отиде до съседната маса, за да се разбере с приятелите си, и се върна при нас със своята чаша бира. Обърнах се към Франко:
	— Не намирам нито един признак за различия в системата.
	Той ми напомни: цените. Когато се изправих, за да танцувам, ме предупреди: „Вгледай се в певицата.“ Направих го по време на танца. Тя беше силно изрусена, много ниска въпреки токовете, облечена в морскосиня вечерна рокля. Не открих нищо особено. Франко настоя:
	— Погледни пръстите на краката й.
	Там беше онова, което трябваше да видя — найлоновите чорапи бяха прокъсани на пръстите. Възразих: трябва ли косъмът да се цепи на четири, само и само за да се открият грешки в системата. В Париж, дори през зимата, безброй мъже и жени спят по тротоарите, загърнати във вестници, но въпреки това не са вдигнали революция. Франко обаче настояваше, че е важна подробност. „Дреболиите трябва да се оценяват — каза. — За жена, която държи на положението си, един прокъсан чорап е равносилен на национална катастрофа.“ Доизпи бирата си и се върна на дансинга.
	Изкара две танцови серии, без да се връща на масата. По начина, по който танцуваше, заключих, че се разбира много добре с партньорката си, много слабо и много фино момиче с приятно чувство за хумор. Изчезнаха за дълго. Когато се върнаха на масата, разбрах, че са пили на бара, защото Франко беше полупиян. Изпи още една бира. После с разнежен от алкохола глас предложи на партньорката си да го придружи в хотела. Тя се разсмя и като имитираше ласкавия тон на Франко, му прошепна на ухото:
	— Иди на съседната маса и поискай разрешение от мъжа ми.
	Обстановката се разведри. По-късно двете групи се събрахме. Момичето разказа случката и всички се разсмяха. Бирата на Франко слезе в краката му, но съпругът на момичето спаси положението. Предложи да отидем да погледаме изгрева от замъка в Стария град. Купи две бутилки полска водка и в три часа призори се заизкачвахме по павираните улички, като си тананикахме мексикански песни. Изведнъж партньорката на Франко седна на тротоара, свали си чорапите и ги прибра в чантата си.
	— Трябва да се пазят — ни обясни. — Найлоновите чорапи струват цяло състояние.
	Сияещ от щастие, Франко ме тупна по гърба. Разбирах го. Бях изпитал същото задоволство, когато в Ница — най-скъпият плаж в Европа — разбрах, че по време на прилива разложените отпадъци на града изплуват на повърхността на морето, в което се къпят милионерите.


>	Хората в Прага реагират като в коя да е капиталистическа страна

	Прага е усвоила най-трудно смилаемите влияния, но без да затлъстее прекомерно и без да получи стомашна язва. Тя е нещо средно между най-добре запазената старинност и най-благоразумното настояще. Уличката на Алхимиците* представлява един от малкото музеи, създадени разумно. Времето го е направило. През XVII век там е имало магазинчета, в които са се продавали чудотворни изделия. В задните стаички алхимиците си вадели очите, за да търсят философския камък и еликсира на безсмъртието. Наивните клиенти, които чакали чудото с отворена уста — и несъмнено събирали пари, за да си купят еликсира за вечен живот още щом го изложат на витрината, — умрели, все така чакайки с отворена уста. После умрели и алхимиците, а с тях и вълшебните им формули, които са били не друго, а поезията на науката. Сега магазинчетата са затворени. Никой не се е опитал да ги фалшифицира, за да впечатлява туристите. Вместо да ги оставят да се пълнят с прилепи и паяжини, за да им личи възрастта, тук всяка година боядисват къщичките в примитивно синьо и жълто и те пак изглеждат нови, само че не нови отсега, а от XVII век. Няма табели, нито научни обяснения. Питаш чехите: „Какво е това?“ И чехите ти отговарят по толкова човешки и естествен начин, че те карат да се почувстваш в XVII век: „Това е улицата на Алхимиците.“
	[* Известна още като „Златната уличка“. — Б.пр.]
	Такава е Прага: нейната старинност не изглежда анахронична. Из кривите улички на Стария град в една и съща древна сграда може да се помещават старовремска бирария с репродукции на Пикасо и магазин за електрически сметачни машини. Питаш чехите защо са окачили Пикасо в старовремска бирария, а те отвръщат: „Защото на някои им харесва Пикасо.“ Няма Ярки контрасти. Градът е изграден с дискретно използвани традиционни елементи, в строг ред и с добър вкус, чиито шевове не се виждат, както не се виждат шевовете на системата, на комунистическия режим, на революцията и на промишлеността — най-добре балансирата в Европа, — а и на чешките марионетки, които са най-добрите в света.
	Прекарахме в Прага няколко дни, бродейки наслуки, но не открихме значим признак, по който да отсъдим, че не сме в град в Западна Европа. Цари естествен и непресторен порядък, без въоръжени полицаи. Това е единствената социалистическа страна, в която хората не изглеждат подложени на нервно напрежение и където човек няма чувството — измамно или реално, — че е следен от тайната полиция.
	Трудно е да се определи съветското влияние, макар да се говори, че чешките управници са най-верните съюзници на Москва. Червената звезда се вижда на локомотивите и по обществените сгради, но не изглежда изкуствено поставена. Не видяхме нито един съветски военнослужещ. Мраморите и смазващата сладкарска претрупаност на Москва не са детронирали архитектурното единство на Прага. Усеща се силна и динамична национална идентичност, която се проявява във всяка подробност и изличава чувството за официално, доброволно, пълзящо угодничество, каквото видяхме в Източна Германия и каквото по-късно щяхме да срещнем в Унгария.
	Неотдавна работниците от една фабрика във Варшава попитали Гомулка защо жизненото равнище в страните с народна демокрация не е толкова високо, колкото в капиталистическите страни. „Не във всички капиталистически страни жизненото равнище е по-високо, отколкото в страните с народна демокрация — отвърнал Гомулка. — И несъмнено в нито една от тях не е толкова високо, колкото в Чехословакия.“ Не разполагам с данни, които да го потвърдят, но външният вид на хората, общият изглед на улицата ме карат да си мисля, че Гомулка не е бил далече от истината. Хората в Чехословакия не се интересуват много от политика. В другите социалистически страни този интерес се е превърнал в задушаваща обсебеност: не се говори за нищо друго. Забелязахме, че студентите, с които успяхме да се срещнем, са загрижени главно за образованието си и много малко се интересуват от политика. Изразяват открито несъгласието си с контрола върху чуждестранните издания и принудителната изолация на страната. Някои — с ясни политически убеждения — смятат, че цензурата е необходима в останалите страни с народна демокрация, но съвършено ненужна в Чехословакия. Имахме възможност да се запознаем с преводача на Гарсия Лорка, трийсет и пет годишен преподавател по испански, изключително свенлив и нервен, с възхитителна яснота на ума. Познава основно испанската литература и проявява по-специален интерес към южноамериканския роман. Две колумбийски книги, преведени на чешки и напълно изчерпани за няколко седмици, бяха предмет на неговите възторжени коментари: „Въртоп“ от Хосе Еустасио Ривера и „Четири години на ръба на себе си“ от Едуардо Саламеа Борда.
	Хората в Прага реагират като в коя да е капиталистическа страна. Това — може да изглежда глупаво — е интересно, защото в Съветския съюз реагират по друг начин. В Прага и в Москва направихме експеримента с часовника. Той е прост: двамата с Франко нагласихме часовниците си с един час напред, качихме се в един трамвай и пътувахме прави, хванати за хоризонталния лост така, че часовниците ясно да се виждат. Мъж — на петдесет години, дебел и нервен — ни изгледа с безразличие. Изведнъж погледна часовника ми: 12:30. Стресна се. С машинално движение повдигна маншета на ризата си и се вгледа в своя часовник: 11:30. Доближи часовника до ухото си, установи, че работи, но учуденият му отчаян поглед потърси наоколо най-близкия часовник и попадна върху този на Франко. Той също показваше 12:30. Тогава си проправи път с лакти, слезе още преди да е спрял трамваят и с подтичване се изгуби в навалицата.
	В Париж и Рим реакцията е същата. В Москва ходих навсякъде с нагласения на най-различно време часовник, хората се приближаваха да погледнат, но любопитството им бе различно. Така установихме, че производството на ръчни часовници в Съветския съюз е съвсем недостатъчно. Малцина носят часовник. Това, което привличаше вниманието им в нашите, бе позлатата, формата, качеството, но ми се струва, че никому не хрумна да погледне колко е часът. Руснаците бяха готови да платят за ръчен часовник колкото им поискаш. В трамваите в Прага хората живеят с дребните си грижи: господата се преструват, че не виждат госпожите, за да не им отстъпят мястото си, госпожите се туткат, търсейки пари в чантите, не натискат навреме звънеца за спирката и после ругаят ватмана. В Москва нямат навика да четат вестника над рамото на съседа си: актуалната журналистика не се следи отблизо, не предизвиква всекидневно безпокойство както е на Запад. Московчани — на улицата те са бъбриви и общителни — пътуват в метрото със същата метафизическа обреченост, с която дамите на Запад пътуват в трамвая за черковната служба в пет.
	В Чехословакия има нещо впечатляващо, различно от онова, което бях видял дотогава: военнослужещите. Изненадващо е как са интегрирани в гражданския живот. На железопътната гара чакат на опашка за билети, препират се с цивилните за седалката във вагона, натоварени с куфари и вързопи, оставят фуражката на мястото си, за да го запазят, докато заведат децата да пикаят. Не приличат на военни, а на цивилни, облечени като военни. Пазаруват из магазините в Прага с жените си, като с една ръка държат малкото дете, а в другата носят торбата с пеленките и шишето с биберона. Видях един офицер да държи фуражката си, пълна с домати, докато чакаше жена му да се справи с ципа на чантата, за да ги прибере. Друг беше вдигнал синчето на раменете си „на конче“, за да зърне над навалицата витрина с марионетки. Някой може да отсъди, че е липса на професионално достойнство. По-скоро е храбро доказателство за човешко достойнство.
	След като с абсолютна свобода пребродихме Чехословакия надлъж и нашир, останах с впечатлението, че единственото нещо, което там привлича вниманието към чужденеца, са джинсите. Заради джинсите хората се спираха открито да ни се присмиват и да ни питат от коя планета сме паднали. Чехите не само носят хубави дрехи, но си личи и явното им старание да се обличат добре. Видях много жени, облечени толкова добре, колкото и жените в Париж. Чужденец, облечен нормално, може да остане незабелязан. Това не се случва в Съветския съюз и в другите страни с народна демокрация, където, за да не привличаш вниманието, трябва да носиш някоя много вехта, много обикновена и много зле ушита дреха.
	Франко остана в Прага, защото нямаше как да оправдае в полското консулство пътуването си. Уговорихме се да се срещнем, когато се върна, за да потеглим заедно за Москва. Мисля, че неговата остра наблюдателност много ми липсваше във Варшава.
	В същия вагон с мен пътуваше възрастен селянин с цялото си семейство — жена и осем деца, трима племенници и неколкодневно прасенце. Бяха сами в купето. Старецът ми разказа живота си, като драскаше с пръст по стъклото на прозореца. Живеел в много голяма къща, на няколко часа от полската граница. В тази област земята не е колективна собственост, производството е частно, обаче държавата осигурява машините и изкупува продукцията. Покани ме да му гостувам за Рождество, за да изядем прасето. Когато слезе от влака — на бедна и много чиста гара, — ме предупреди да внимавам с паспорта: поляците ги крадели, за да бягат от страната.
	С наближаването на полската граница броят на пътниците намаляваше. Привечер се оказах съвсем сам във влака. Легнах да спя. Чешкият кондуктор ме събуди, за да ми провери билета. След като се втренчи в лицето ми, ме заговори на италиански. Бил в Милано по време на войната. Там се оженил. Сега имал четири деца, които говорели еднакво добре чешки и италиански. Две от тях прекарвали ваканцията в Милано, а другите две в държавен летен лагер. Тъй като нямаше какво да прави, на следващата гара купи две дузини бири и продължи да ми разказва живота си чак до границата. Попитах го дали е доволен в родината си, той разтегна уста, пълна със златни пломби, и ми каза буквално: „Qui siamo tutti communiste, capisci?“* Той също — и това ме разтревожи — импулсивно ме предупреди да внимавам с паспорта в Полша. „Поляците не са комунисти — ми обясни. — Те казват, че са, но всяка неделя ходят на литургия.“
	[* „Тук всички сме комунисти, разбираш ли?“ (Ит.) — Б.пр.]
	И този път трябваше да престоим четири часа на границата. Отчайващо е; в Западна Европа пътникът си дава сметка за границата от различния език на табелите. Влаковете не спират. Европейците се нуждаят от визи за много малко страни, а французите дори могат да влязат в Италия без паспорт, само с лична карта. Зад Желязната завеса преминаването на някоя граница е цяло събитие. На влизане трябва да декларираш парите, а на излизане да представиш удостоверение за обмен в банка, та властите да са сигурни, че не е извършена спекулация с чужда валута. Но и тези проверки не траят повече от десет минути. Влаковете чакат два часа на последната спирка в дадена страна, пресичат границата, охранявани от войници, и престояват още два часа на първата гара от другата страна.
	На полска територия полицаите, които взеха паспорта ми, разбраха, че става въпрос за специална виза — нещо, което дори не знаех, — и ми поискаха акредитацията за Международния филмов конгрес. Отнесоха всички документи. След малко дойде полицай, който говореше френски, и ме премести в полски вагон. Възразих: полските вагони са най-неудобните в Европа. Полицаят ми обясни, че преместването е наложително. Записа си номера на мястото, което заех, и на тръгване ме предупреди:
	— Не мърдайте от това място. Във Варшава изчакайте всички да слязат от влака.
	Няколко пъти през нощта ме будиха пътниците, които се стараеха да се настанят, без да палят лампата. Призори вагонът първа класа бе пълен с хора, облечени като във вагон четвърта класа, мрежите бяха претъпкани с куфари и превързани с въжета денкове. Повечето ми спътници започнаха да четат още с изгряването на слънцето, преди четири сутринта. Двама от тях — мъж и жена — четяха романи на Джек Лондон. Друга жена в доброкачествен, но износен строг костюм и с нахлупена до очите шапка като на вампирка от нямото кино, се вторачи в часовника ми с нескрита настойчивост. После си дадох сметка, че не само тя, а и хората, които четяха, на моменти зарязваха четивото, за да изучават часовника ми.
	Към осем часа разгърнаха вързопи с храна: черен хляб, наденица и плодове. Някои отвориха консерви. Нямах провизии, нито полски пари, така че присъствах на колективната закуска с нетърпимото въжделение да съм в Италия, където пътуващите в трета класа споделят със спътниците храната си. Поляците се хранеха мълчаливо. Вдигаха глава, когато дъвчеха, и съзерцаваха часовника ми със същото унесено и вглъбено изражение, с което се гледа филм. Прикривах неудобството си, като се взирах в полето, толкова бедно и различно от нивите в Чехословакия. Селскостопанската техника бе оскъдна и некачествена и много селяни — повечето жени — обработваха земята по най-примитивен начин. Преди да стигнем до Варшава, жената с шапката внезапно ме попита дали говоря френски. Гласът ми се превърна в събитие в купето. Книгите бяха захлопнати. Нямаше никакъв признак на враждебност, само погледи, изпълнени с нетърпеливо любопитство. Попита ме какъв съм по националност. Не знам дали поляците изпитват специално уважение към южноамериканците, или са убедени, че умираме от глад, но щом споменах откъде съм, реакцията на всички бе една и съща: отвориха вързопите и с трогателна и прекомерна щедрост ме обсипаха с неща за ядене. Жената с шапката ми преведе въпроса на мъжа, който четеше Джек Лондон:
	— Богат ли сте?
	Останалите чакаха отговора ми. След като отвърнах отрицателно, те не изглеждаха разочаровани, а невярващи. Жената настоя, че щом нося златен часовник, трябва да съм баснословно богат. Обясних, че е позлатен. За да го докажа, надрасках позлатата с нож, но те не изглеждаха убедени. Диалогът бе много сърдечен. Въпреки това не успях да уловя момента, в който бях допуснал грешка. По едно време поляците започнаха да разговарят помежду си. Бях малко замаян от изпитата бира. Не помня какво казах, но знам, че не ми обърнаха никакво внимание. Дори ми се сториха враждебни. През останалата част от пътуването не ме заговориха, докато не пристигнахме на гарата във Варшава. Там започнаха да хвърлят куфарите си през прозореца. Аз стоях, без да мърдам, както ме бе инструктирал митничарят. Нямах никакъв адрес. Мислех да вляза в първия хотел и по-късно да потърся организаторите на конгреса. Преди да слезе от вагона, последната пътничка се изненада от моята неподвижност и ми подхвърли нещо на полски. Разбрах само една дума: — _Варсава._
	Обясних й със знаци, че знам, че сме във Варшава, но че трябва да остана на мястото си. Тя избърбори още нещо. Свих рамене и тя направи същото. На излизане затръшна силно вратата на купето.
	Когато влакът опустя, един доста млад поляк, облечен по италианска мода, рус и много спретнат, влезе право при мен. Поздрави ме на съвършен испански с лека аржентинска напевност. Беше Адам Вацлавек и отговаряше за Латинска Америка в един варшавски вестник. Още на границата бяха изпратили данните ми и бяха решили, че най-добрият преводач за един южноамерикански журналист ще е полски журналист, който дълго време е живял в Аржентина и познава на пръсти положението в Южна Америка.
	Откара ме в хотела. През прозореца на колата виждах скучен град с обширни празни пространства, но с много хора. Навсякъде беше сухо, но не знам защо имах усещането, че в продължение на дълги години във Варшава безспирно е валял дъжд. На минаване покрай Двореца на културата — торта с глазура на 36 етажа — Адам Вацлавек с неясно намерение обяви: „Подарък от Съветския съюз.“ Така и не разбрах дали казаното беше в знак на признателност, или извинение. По-нататък разпознах новата пететажна сграда, единствената във Варшава, чиято снимка виси във всички железопътни вагони и консулски отдели в западните страни. „Това е държавен универсален магазин“ — уведоми ме спонтанно преводачът. Имах чувството, че се измъчва. Поне в района, през който минавахме, нямаше нищо за гледане. Цареше безутешна пустота. „Красив град“ — казах, не знам защо, но сигурно защото не можех повече да издържам безмълвното страдание на Адам Вацлавек. „Не е вярно — каза той. — Дори още не може да се каже, че е град.“ После ми заговори за възстановяването: нацистите не оставили камък върху камък. Трябва да призная, че Адам Вацлавек нямаше късмет тази сутрин. Пътят от гарата до хотела беше тъкмо най-малко възстановеният.
	В хотел „Бристол“ имах запазена стая, а на рецепцията получих плик с 300 злоти. Не си направих труда да проверя стойността им в долари, но ми стигнаха напълно за дребните разходи по време на престоя ми в Полша. Адам Вацлавек ме настани в стаята, даде ми някои предварителни указания и ме уведоми, че ще дойде да ме вземе след обяда. Мисля, че вероятно това също се дължеше на махмурлука от бирата: усещането, че преводачът е получил нареждане да ме следи. Всичко функционираше с подозрително съвършенство. Преоблякох се набързо и излязох от хотела с намерението да опозная Варшава на собствен риск и отговорност.


>	С очи, вперени в кипяща Полша

	Известно време запазих спомена, че тълпата във Варшава се движи в индианска нишка и влачи кухненски потреби, празни консервени кутии и всякакви метални съдове, които непрестанно и шумно дрънчат по паважа. По-късно намерих обективно обяснение за това кошмарно видение. Във Варшава има много малко автомобили. Когато не минават старите ремонтирани трамваи, накуцващи заради прекаления брой пътници, широката, обрамчена с дървета улица „Маршалковска“ изцяло принадлежи на пешеходците. Но гъстата опърпана навалица, която посвещава повече време да зяпа витрините, отколкото да купува в магазините, не се отказва от навика да върви по тротоара. Впечатлението е, че всички се движат в индианска нишка, защото не заемат празното улично платно. Не се чуват клаксони, нито ръмжене на мотори, нито подвиквания на улични продавачи. Единственият шум, който се носи, е чистата глъчка на тълпата; един постоянен шум от кухненски съдини, празни консерви и всякакви метални вехтории.
	В някои отсечки това впечатление се заличава от камионите с високоговорители, които предават народна музика и особено — за пореден път — южноамерикански песни. Но тази принудителна веселост, наложена с декрет, не се отразява на тълпите. Още от първия миг човек си дава сметка, че животът е труден, че народът е преминал през тежки катастрофи и че преживява национална драма от дребни битови проблеми. Магазините са бедни като в Източна Германия, с изключение на книжарниците, които са по-модерни, по-луксозни, по-чисти и доста посещавани места. Варшава е отрупана с книги, чиито цени са скандално ниски. Високо почитан автор е Джек Лондон. Има отворени и пълни читални още от осем часа сутринта, но поляците не се задоволяват с тях, а запълват с четене всички празноти в живота си. На опашките по трамвайните спирки — те продължават през целия ден — или пред магазините за продукти от първа необходимост поляците четат книги, списания и официални пропагандни брошури с вглъбеност, близка до религиозната.
	Не проумявах какво правят толкова хора на улицата. Доказано е, че в Полша няма безработица. Но тълпата си прекарва живота в зяпане на витрините. Държавните магазини предлагат нови артикули с вид на стари и на високи цени. Хората се струпват пред вратите им още преди да ги отворят. Прекарах няколко часа сред гъстата клиентела на най-фотогеничния варшавски универмаг, като слизах и се качвах по ескалаторите, и мога да твърдя, че хората обикалят магазина, но излизат с празни ръце. Сякаш да се уверят, че и недостигът на пари за пазар е също начин да се пазарува.
	Свещениците и монахините са част от навалицата в същата значителна пропорция както в Рим. Срещат се на всяка крачка: присъстват на политическите беседи, на културните сбирки, в читалните, където разлистват някое списание със свирепите мустаци на Сталин на корицата. На улица „Маршалковска“ ме изненада статуя на Христос, увенчана с електрически крушки, в чието подножие горяха две маслени лампи. Някои пешеходци се спираха за миг, за да се прекръстят. След време свикнах с тези религиозни изображения, вклинени насред една социалистическа столица. Срещат се и новопостроени статуи на Богородица. Едно от първите възстановени здания е била катедралата. Черквите са отворени през целия ден и от улицата може да се види как избирателите на първия секретар на Комунистическата партия Владислав Гомулка са коленичили с разперени ръце пред Христос. В края на туристическата ни обиколка на варшавската катедрала една старица, която се молеше на висок глас пред главния олтар, се изправи и когато минахме покрай нея, ни поиска милостиня. Трябва да отбележа, че бе единственият просяк, когото видях оттатък Желязната завеса.
	Общото впечатление е на крайна нищета. По-впечатляваща, отколкото в Източна Германия и в Унгария. Но един факт говори в полза на поляците: подложени на продължителни лишения, съсипани от войната, доубити от неотложността на реконструкциите и от грешките на управниците си, те се стараят да продължават да живеят с известно благородство. Може да са закърпени, но не са окъсани. Бедни са до невъзможна за описване крайност, но се вижда, че се възправят срещу нищетата с непокорство, което поне в Източна Германия не се забелязва. Във вехтите дрехи и износените си обувки поляците са запазили достойнство, което внушава уважение.
	Изграждането на Варшава е всенародна задача и такива случаи са много малко. Сега гетото е пуст и гол площад, гладък като касапски тезгях. Такъв е бил центърът в утрото на освобождението. Не само че не е имало град; не е имало и поляци. Оцелелите — подпомагани от завърналите се по-късно в страната — се заинатили да възстановят камък по камък един град, от който не бил останал камък върху камък, и го вършели с нещо като отмъстителна свирепост, със същото символично безстрашие, с което полската кавалерия се опълчила срещу танковете на Хитлер. Първо възстановили града на хартия: планове, снимки, исторически документи. Експертна комисия следяла възстановяването да е автентично, така че новият град да е съвсем същият като стария. За да се изгради отново средновековната градска стена, трябвало да се изработи специален вид тухли, чиято формула изчезнала още преди векове.
	Любопитен е ефектът, който предизвиква този град, построен въз основа на фотографии. Средновековните улички миришат на прясна боя. Четиристотингодишните фасади не са достроени. По скелетата работят бояджии, родени през 1925 година, които е трябвало да изобретят отново забравени формули и техники, за да пребоядисат стените така, че на следващата сутрин да са на триста години. Това титанично дело се извършва с цената на недостигащите хляб и обувки.
	В архитектурното единство на Варшава има едно изключение: Дворецът на културата, подарък от Съветския съюз и точно копие на Министерството на образованието в Москва. Поляците — с които е невъзможно да се говори за руснаци, защото изригват в проклятия — накрая ще вземат да го взривят. Казват, че Сталин наредил да го сложат там, без да се интересува от мнението на Полша, в знак на благодарност към управниците, които нарекли най-големия варшавски площад на негово име. Сега той се нарича „Площад на културата“, но Дворецът си стои там, неразрушимо сталински и с червената звезда на върха. В това огромно и пусто уродливо здание, в което е също толкова лесно да се изгубиш колкото и в храма „Свети Василий Блажени“ в Москва, са разположени конферентни зали, театрални и киносалони, седалищата на разни културни учреждения. В летните съботни вечери режимът инсталира система от високоговорители, от които се лее оглушителен джаз, а младежта танцува до един след полунощ. „Всичките ни усилия отидоха по дяволите — ми каза един професор по история, участвал в реконструкцията на града. — Дворецът на културата отвори пробойна в нашата традиция.“
	Някои поляци дори не вярват, че е подарък. Смятат, че е дело на предишните управници, за да се подмажат на Сталин. Онези, които приемат, че е подарък, намират в това още една причина за ненавист към руснаците; когато строили Двореца на културата, поляците живеели като плъхове в развалините на разрушените сгради. Не проумяват защо Съветският съюз е направил толкова скъп и безполезен подарък в момент, когато Полша е страдала — и още страда — от недостиг на жилища. Откакто Гомулка заема своя пост и страната започва да се радва на свобода на словото, се е зародил процес на обществен протест срещу Двореца на културата и този процес все още продължава. По време на митинг преди няколко седмици попитали Гомулка: „Вярно ли е, че Дворецът на културата е подарък от Съветския съюз?“ Гомулка предпочел да избегне темата. „Вярно е“ — отвърнал и изпреварил евентуален злонамерен коментар:
	— На харизан кон зъбите не се гледат.


	Една вечер намерих в хотела бележка от Адам Вацлавек. Очевидно съм я разбрал погрешно, защото помислих, че става дума за някаква конференция. Нямах време да вечерям. Взех такси, показах адреса на шофьора и той ме остави без коментар пред мрачно здание, обградено с дървета, в покрайнините на Варшава. Оказа се галабанкет. Бях по джинси, но не се притесних от подобни буржоазни подробности, защото бях чувал, че в страните с народна демокрация всеки може да присъства на празненствата както и да е облечен. Преди три години съветската делегация на фестивала във Венеция покани журналистите на прием в хотел „Екселсиор“. Облечените в ризи с къси ръкави бяха върнати на входа от портиер в ливрея. „Когато отидете в Москва, можете да се обличате както си поискате — ни обясни един от членовете на делегацията. — Тук обаче е прието официално облекло и ние се съобразяваме с обичаите на страната.“ Във Варшава не бе спазено това правило, което за беда бях сметнал за догма. Мъжете бяха облечени в черно, а жените, в тоалети, изкопирани от френските модни списания, се бяха накичили като бижутерски витрини.
	Нямах време да се връщам в хотела. Адам Вацлавек настоя, че това няма значение, така че заедно с другите поканени се настаних край дълга маса, отрупана с много неща за ядене и най-вече с много бутилки с дяволската 46-градусова полска водка. Мъжете целуваха ръце на дамите. По начина, по който жените ни подаваха ръка, разбрах, че очакват и от нас, чужденците, да им целуваме ръка. Дори групичките поляци разговаряха помежду си на френски. Разговорите не ми се сториха непринудени. Изглеждаше така, сякаш всеки се стреми преди всичко да докаже на другите, че френският му е по-добър и че владее отлично и най-изисканите теми за разговор.
	Малко по-късно установих, че в тази среда на разорена аристокрация има и демократично кътче: шофьорите на официалните автомобили също присъстваха на тържеството. Не се смесваха с останалата публика. Присъединих се към тях, но не защото имах нещо против полския обичай да се целува ръка на дамите, а защото ми се струваше, че е историческо противоречие да го правя облечен с джинси и гуаябера*. Шофьорите бяха облечени така, както се обличаме ние, шофьорите, по цял свят, и аз се чувствах в свои води. Дори взех участие в разговора на чист гладък полски, на който всеки заговаря след третата водка.
	[* Традиционна риза в много латиноамерикански страни, която се носи пусната върху панталона. — Б.пр.]
	Когато алкохолните изпарения се сгъстиха, присъстващите се смесиха. Тогава и шофьорите зацелуваха ръка на дамите. Не можах да се измъкна. По-късно научих, че този навик, който смятах за отживелица на експроприираната класа, се е запазил във всички прослойки на полския народ. Социализмът — осигурил равни права на всички — само е разширил възможностите; сега и шофьорите можем да целуваме ръка на дамите. Няма да забравя неудоволствието на полковник Уебс, делегат от Конгресната библиотека във Вашингтон, практичен гринго с платинена коса, който пътуваше с две смени найлонови ризи в куфарче на „Панамерикън Еърлайнс“. По едно време се приближи, за да ми каже: „Ако знаех, че ще трябва да целувам ръка, щях да си остана в леглото с бронхопневмония.“
	На мен пък ми се стори, че подобна мешавица на бижута и автомобилни двигатели дори в Полша не е възможна преди третата водка. Представителите на някогашната аристокрация, които още живеят в Краков — херметично консервативен град, — търсят защита от прилива на пролетариата в частните си имения. Някои от тях сътрудничат на режима. Присъстват на приемите и настръхват, когато се сблъскат с министър, който е син на обущар от Закопане, или с промишлен ръководител, издигнат с кран от дъното на някоя мина. Пролетариатът, от своя страна, още не е успял да преодолее напълно плахостта си.
	Ресторантът на хотел „Бристол“ не е скъп за висококвалифицирания работник. В събота вечер мнозина заемат маса с жените си, наконтени в блестящо розово, и не знаят къде да си дянат ръцете. Понякога си служат с тях, за да отмерват ритъма на валсовете, изпълнявани от музиканти във вечерни облекла. Човек разбира, че се чувстват неудобно, че не им се нрави тази среда със салфетки по масите и че все още се стряскат, когато се изстрелва тапа от шампанско. Експроприираните се подсмихват под мустак и се осмеляват да обясняват на чужденците, че в Полша революцията не пуска корени, защото работниците имат комплекс за малоценност.
	Малко преди края на тържеството един много изнервен поляк даде някакви нареждания на шофьорите. На мен лично явно нареди нещо много специално, защото шофьорите прихнаха да се смеят. Той разбра, че не говоря полски, аз се представих и тогава огледа дрехите ми, прегърна ме в изблик на въодушевление, на каквото са способни само поляците и руснаците, и ми заяви: „Вие сте истински комунист, другарю.“ Дискретно посочи останалите присъстващи с изражение на презрително превъзходство.
	— Тези тук не са — добави. — Тези вървят напред, защото им е изгодно или защото нямат какво друго да правят.
	Оказа се, че е главният редактор на списание за изкуство. Взе ми интервю за колумбийската фолклорна музика и след няколко дни намерих в хотела плик с визитната му картичка и хонорар за репортажа: 200 злоти. Щях да си спомня за тези пари едва седмица по-късно на границата.
	Унгарският делегат беше старче, което напомняше мечок, беше доста изкуфял и страдаше от болки в бъбреците, а аз го поднасях заради името му: Андреа*. Говореше малко италиански. На масата сядаше до мен. Забелязах, че навсякъде го придружава млад, дискретен и симпатичен унгарец, който се представяше за негов преводач, а и наистина говореше четири езика, но не изглеждаше да изпълнява задълженията си. Една вечер ми потрябва пишеща машина и помолих Андреа — господин Андреа — да ми услужи с неговата. Той се посъветва с преводача си. Младежът даде съгласието си и се качи с нас в стаята, за да вземе машината. Когато на рецепцията поискаха паспорта на Андреа, той не беше в него. Държеше го преводачът му. При първа възможност го попитах на какво се дължи тази тайнственост. Със своята седемдесет и пет годишна старческа наивност господин Андреа ме попита дали не съм комунист. После ми разкри тайната: преводачът е агент. Господин Андреа бил авторитет в областта на киното. Въпреки че бил на държавна служба, унгарската полиция — а тя му нямала никакво доверие — го изпратила във Варшава, придружен от агент. Така се предотвратявала възможността старият човек да използва паспорта си, за да избяга оттатък Желязната завеса. Правоверният младеж, достоен за доверието на режима, му даваше дори парите за цигари с известна майчинска загриженост и със същата обич, с която би дал да суче на старец, който можеше да му е дядо.
	[* Унгарското мъжко име е Андраш, но авторът навярно го е чул като женското име Андреа. — Б.пр.]
	Това бе единственият случай на полицейски контрол във Варшава, за който имам спомен, но той всъщност не е показателен за положението в Полша, а за положението в Унгария. Тъкмо обратното — удивителна е свободата, — с която поляците се изказват срещу правителството. Гомулка е недосегаем. Но е единственият. В Двореца на културата се представя пиеса, написана от студент и изпълнявана от експериментална трупа, а пиесата е сатира за министрите, като са използвани истинските им имена.
	Дори в Съветския съюз — където подемът на младежта е безспорен — не се забелязва такъв силен младежки кипеж както в Полша. Той е по-разгорещен или най-малкото по-истеричен, отколкото в коя да е страна в Западна Европа. За разлика от случващото се в Чехословакия полските студенти вземат активно участие в политиката. Всички студентски вестници и списания — откакто Гомулка е на власт, всеки месец се появява по някое ново издание — се намесват пряко в правителствените дела. Университетът е като буре с барут. Положението стигнало до такава крайност, че вестник „По просту“* бил закрит от правителството. Морален удар за студентите, които се възползвали от медения си месец със свободата на словото, за да стрелят във всички посоки. Тази мярка предизвикала необуздани обществени протести.
	[* Буквално „просто казано“, „казано направо“ или в по-общ смисъл „право в целта“.]
	Не смятам, че опростявам нещата, ако свържа тази бурна студентска активност с броя на книжарниците, цената на книгите и жаждата, с която поляците четат. Един комунист в Унгария заяви: „Полша не е страна с народна демокрация. Тя е френска културна колония, поляците просто се отърсиха от съветското влияние, за да се върнат към френското.“ Поляците не им остават длъжни. Един полски комунист заяви: „Унгарските комунисти са доброволни роби на Съветския съюз, те са сектанти и догматици с всички пороци на антимарксизма.“ В Будапеща полски комунист прегърна унгарски комунист: „Ние сме възхитени — му каза — от страхотната революция на унгарския народ през октомври.“ Унгарецът позеленя от яд. „Не беше революция — възрази. — Беше контрареволюция, организирана от реакцията.“ Ето как стоят нещата в семейството. От друга страна, и двамата са единодушни по отношение на Чехословакия: „За чехите — твърдяха — най-важното е да продават.“ Казах им, че според мен Чехословакия е единствената стабилна страна с народна демокрация. „Това не е народна демокрация“ — възразиха. Изтъкнаха ми довода — не знам дали е вярно, или го казаха само за да ме спечелят на тяхна страна, — че Чехословакия продавала оръжие на Рохас Пиниля*.
	[* Густаво Рохас Пиниля (1900–1975) — колумбийски генерал и политик, президент-диктатор от 1953 до 1957 г. — Б.пр.]
	Като се изключат тези семейни различия, Чехословакия и Полша явно са единствените социалистически страни, чийто поглед е обърнат на Запад. Първата, с много такт по отношение на Съветите, търгува наляво и надясно. Поддържа търговски връзки с почти всички западни държави. Това е единствената страна с народна демокрация, в която има колумбийско консулство, макар и да не фигурира в телефонния указател на Прага. Полша, напротив, се извръща към Запада със сила, опълчва се грубо на руснаците и както изглежда, с чисто културна цел. Изучаването на френски е запазена семейна традиция. В някои работнически семейства — бивши емигранти във Франция — го преподават на децата преди още да са започнали да учат полски в училище. Във всички обществени учреждения във Варшава се говори френски.
	Френските писатели, които не са добре приети в страната си — особено отцепилите се от партията комунисти заради събитията в Унгария, — намират прекрасна читателска публика в Полша. Неотдавна парижки вестник излезе със следното заглавие: „За да се разбере какво мисли френската левица, трябва да се чете варшавският печат“. Някои от последните статии на Сартр са били отпечатани първо на полски, а след това на френски. В пресата във Варшава се водят ожесточени полемики между мнозина от най-добрите френски писатели и полските им колеги, за които в Париж дори нямат представа.
	Трудно е да се разбере какво искат поляците. Те са със сложен характер, не се поддават на внушение, отличават се с почти женска мнителност и проявяват склонност към интелектуалничене. Положението, в което се намират, отразява много от техния характер. Гомулка — генерален секретар на партията — е национален герой, на когото никой не противоречи. Но срещнах много малко поляци, съгласни с правителството. Независимият печат — дори някои комунистически издания като закрития „По просту“ — се опира на най-чистата марксическа доктрина, за да хвърля камъни по режима. Необходимостта от социализъм не се оспорва, но се отрича категорично компетентността на сегашните ръководни екипи. Обвиняват ги, че не се съобразяват с действителността в страната, и същите, които отправят тези обвинения, организират стачки, манифестации и улични сблъсъци с полицията, като изискват неща, непостижими при сегашното икономическо положение.
	По един пункт цари всеобщо съгласие: антисъветизма. Твърдят, че когато Гомулка заминал за Москва — след плебисцита, утвърдил неговата популярност, — поляците били сигурни, че ще бъде похитен в Кремъл. Те смятат, че руснаците са способни на всичко. Тъй като Гомулка се завърнал жив и здрав с новината, че съветските войски не могат незабавно да напуснат Полша, мнозина от гласувалите за него преминали в опозиция. „Нещата в Съветския съюз са се променили — заявил Гомулка на среща с работници. — Свърши времето на тайните процеси и масовите екзекуции.“ Не успял да убеди никого. Това не означава, че поляците предпочитат Съединените щати. Мисля — доколкото можах да разговарям с тях, — че са също такива противници на американците, каквито и на Съветите. Открито попитах мнозина от тях какво искат и ми отвърнаха: „Социализъм.“ Смятам, че го искат без преходни етапи: веднага. На върха на политическия престиж стоят Гомулка и кардинал Вишински*. Те препускат заедно в крак и с тях препуска цялата страна, оплетена в противоречива ситуация, която не може да продължи дълго. Предишният режим забранил религиозното образование и поставил кардинала под полицейско наблюдение в един манастир. Отменил свободата на словото, правото на стачки, инициативата на масите в строителството на социализма: установил диктатура на група хора, изпълняващи заповедите на Москва. Политическата полиция наложила терор. Владислав Гомулка — най-популярният комунистически ръководител — бил изпратен в затвора. Когато бил освободен под натиска на масите, които на раменете си го издигнали до секретариата на партията, първото нещо, което направил, било да разпусне политическата полиция, да изправи пред съда виновниците за извършените от нея престъпления и да освободи кардинал Вишински. Вярно е, че Гомулка и кардиналът никога не са разговаряли, познават се по снимки. Примасът на Полша извършил безпрецедентна постъпка: обиколил черковните амвони и настоял католиците да гласуват за комунистическия кандидат. Това го скарало с Ватикана. Гомулка, от своя страна, се скарал със Съветския съюз и с комунистите с твърди позиции в партията, ала възстановил религиозното образование. Народът спечелил почва. Гомулка спечелил почва. Кардинал Вишински спечелил почва. Какво, по дяволите, означава това? Много поляци са едновременно католици и комунисти. В събота присъстват на събранието на партийното ядро, а в неделя отиват на литургия.
	[* Стефан Вишински (1901–1981) — архиепископ, примас на Полша, кардинал от 1953 г. — Б.пр.]
	При нашето пътуване до Краков ни придружаваше двайсетгодишна медицинска сестра — преждевременно зряла във всяко отношение, — активистка на Комунистическата младеж и на едно католическо движение. Името й е Ана Козловска. Запълних времето на пътуването дотам — четиринайсет часа — в опит да я накарам да ми разясни как може да се служи на двама господари. Тя не приема рязкото разграничаване между членуването в Комунистическата партия и в католическото движение. Смята, че при определени обстоятелства — като обстоятелствата в Полша — двете неща водят към една и съща цел. Попитах я къде е научила тази теория — на лекциите по марксизъм или на беседите по религия. „На нито едно от двете — отвърна тя с удивителна убеденост. — Учим го от полския опит.“
	Не представям свидетелството на Ана Козловска като окончателно заключение относно положението. Заинтересува ме нейният случай. Мисля, че поляците са затънали да търсят дефиниции на доктринерски нюанси, докато икономическото положение придобива драматични мащаби. Понякога, така както разгорещено излагат и най-обикновените аргументи, създават впечатлението, че в момента измислят барута. Когато няма повече какво да кажат, се заиграват с косата си и възкликват със страстна убеденост: „Ние сме единствените, които знаем накъде вървим.“ Адам Вацлавек — моят преводач — имаше по-ясни представи. Веднъж съзерцавахме залеза над Висла. От фабричните комини в предградията изригваха пламъци. Адам ми говореше за положението в Полша с пламенен възторг, не съвсем лишен от патетика: „Западните комунисти ни причиниха огромна вреда — заяви той. — Обрисуваха това като някакъв рай. Чужденците пристигат с илюзии и на нас ни е трудно да ги накараме да проумеят действителността: тук животът всяка минута е драма.“ Загледа се в далечните отблясъци от фабриките. „Но откриваме пътя — заключи. — Ако ни отпуснат поне десет години мир, ще имаме достатъчно сили сами да предотвратим войната.“ Тази яснота е почти изключение. Струва ми се, че открих начални признаци на объркване у поляците, с които разговарях във Варшава, а после в Москва и в Будапеща.
	Консерватизмът на Краков е изписан на лицето му. Дори по улиците и във въздуха витае нещо манастирско. Той е католически редут. Ана Козловска ми разказа, че краковските студенти — възпитани в тесен семеен кръг — се противопоставят на социализма. За пристигането на чуждестранната делегация бе научил целият град. В девет часа вечерта входът на хотела бе блокиран от тълпа деца, които искаха автографи. Един от делегатите си направи тюрбан от пъстър шал и предизвика скандал. Два часа по-късно улиците бяха пусти. Няколко есеннопрезрели и нелепо изрисувани проститутки се шляеха в градинката срещу хотела. Малцината мъже, които срещнахме по улицата, бяха съвършено пияни, с това бездънно пиянство до загуба на петте сетива, характерно за поляците. Ана Козловска се инатеше да ме убеждава, че алкохолизмът на поляците няма нищо общо със системата. Той бил древен като полската нация. Но Гомулка изглежда по-разтревожен от нея; неотдавна повишил цената на водката с 30 процента.
	Влязохме в едно кабаре, в което нищо не се бе променило от миналия век. Плюшената тапицерия бе стара, мебелите бяха стари, музикантите и инструментите им бяха стари и свиреха мелодии, които младежите не умеят да танцуват. Миришеше силно на дезинфекциращ препарат. Въпреки че всичко бе много чисто, във въздуха се усещаше прах. Сервитьор със зелени кадифени панталони и жилетка от същия плат — официалното му облекло — се обърна към мен на полски. Ана ми преведе: отказвал да ми сервира, защото съм без вратовръзка. Келнерът разбра, че съм чужденец, поиска ми извинение на френски и ми обясни, че от полската клиентела се изисква подобаващо облекло, „за да се избегне влизането на работници в работни дрехи“. Нямаше млади хора. Почти осемдесетгодишен старец затанцува полка с много дебела жена, пристегната в рокля на цветя, и публиката ги аплодира. Направих каквото можах, за да танцувам. Ана — и тя не умееше — се извини с твърдението, че полската младеж знае да танцува само модерна музика, по-точно джаз. Докато траеше парчето, тя проведе разговор с една жена, която ме разглеждаше с нескрито любопитство и която явно много се забавляваше със собствените си наблюдения. Попита дали съм мексиканец. Ана й отвърна положително и жената попита имам ли револвер.
	— Внимавайте много — заключи. — Кажете му, че в Полша е забранено да се стреля по музикантите.
	В пет сутринта потеглихме към концлагера Аушвиц. Господин Уебс — делегат от САЩ — изрази отвращението си от това възпоменание на научната касапница на германците. Качи се в автобуса при условие, че няма да му показват пещите на крематориумите. Ана бе изпаднала в захлас. Още щом влезе в автобуса, впери очи в ризите, които господин Уебс и аз носехме тази сутрин. Нищо не каза, докато господин Уебс не се премести и тя не остана сама с мен. Тогава огледа много внимателно ризата ми и каза буквално:
	— Това, значи, е прословутият найлон.
	Добронамерено й обещах, че като се върнем в хотела, ще й подаря ризата, и от изражението в очите й разбрах, че съм сгазил лука. „Това е мъжка риза — възрази. После добави категорично: — На нас ще ни трябват още пет години, за да произведем найлон.“ Беше убедена, че когато Полша произведе найлон, той ще е по-евтин и по-качествен. А дотогава простият факт да не го използва бе част от националното достойнство. Ана с възмущение спомена за начина, по който някои млади полякини — по време на Фестивала на младежта — обсаждали западните делегати, за да купуват найлонови ризи и ръчни часовници. Попитах я дали в отношението й няма голяма доза национализъм. Тя сви рамене:
	— Вероятно — отвърна.
	Безкрайните телени заграждения на концлагера Аушвиц са останали непокътнати. Германците не са имали време да ги вдигнат във въздуха. Той прави по-силно впечатление от концлагера в Маутхаузен — недалече от Виена, — въпреки че я няма онази зрелищна каменна стълба от 1200 стъпала, която се изкачва от дъното на каменоломната до лагера. Концлагерът в Бухенвалд — край Ваймар — е бил взривен и посетителите трябва мислено да си го представят според указанията на екскурзовода. В Аушвиц всичко си стои на мястото. Пещите са в края на редица от три помещения; първото е малка зала за къпане с две дузини душове. Когато комисиите от Международния Червен кръст идвали на инспекция, нацистите им показвали тези невинни помещения, за да ги убедят как е уредена хигиената. Необяснимо е как въпросните комисии не са забелязвали липсата на отходни канали. От тези душове никога не е текла вода: излизал отровен газ, докато финансите на Хитлер още стигали за подобен лукс. После просто са пускали дима от крематориумите, свързани със системата от душове. Второто помещение е хладилна камера. Смята се, че в определен период нацистите са екзекутирали по 250 души дневно. Пещите не достигали. Дори през зимата труповете трябвало да си изчакват реда в това мразилно чистилище. Единствената разлика между пещ на крематориум и пещ за хляб е бронираната врата. В Аушвиц още се виждат скарите, върху които хвърляли труповете да се пекат. Операцията траела един час. Отговорниците за пещите запълвали времето, като играели покер, както домакините играят канаста, докато чакат пилето да се запече до златисто. Разликата е, че димът от труповете излизал през душовете и задушавал още дванайсет души. Въпрос на геометрична прогресия: три трупа осигурявали материал за унищожаването на дванайсет.
	Проследих внимателно реакцията на немския делегат. Кротък човек с рижа брада — като Синята брада — с вечната изгаснала лула между зъбите. Той следеше обясненията на преводача с изражението на лунатик. Това е класическо поведение на германците. Разказите за зверствата на нацисткия режим се плъзгат по кожата им, без да ги карат да настръхват, и пред тях може да се говори всичко — те не се трогват и не се извиняват. В Будапеща щях да наблюдавам един немец в момента, в който унгарецът обясняваше стратегическото положение и злонамереното действие на нацистите с взривяването на моста Ержейбет над Дунав, смятан за най-красивия в Европа. Някой прояви глупостта да попита немеца какво е мнението му по въпроса. Той отвърна сухо: „Струва ми се жалко.“ В концлагера в Бухенвалд немският екскурзовод ни каза: „За наше нещастие прилагаме научен подход дори при организирането на масово унищожение.“ Винаги когато в Германия имах допир с този изключително сърдечен, весел, дружелюбен народ, чието гостоприемство е сравнимо само с това в Испания и чиято щедрост е сравнима само с тази в Съветския съюз, си блъсках главата и не разбирах съществуването на концлагерите. В концлагерите си блъсках главата и не разбирах германците.
	Безмилостният научен подход на нацистите особено добре изпъква в Аушвиц. Операционните зали, в които лекарите на Химлер правили опитите си за стерилизиране на хора, са безукорни. Има — непокътната — една лаборатория за обработване на човешки тъкани. През едната врата влизал жив човек, а през другата изкарвали останките. Вътре се запазвала цялата суровина, съдържаща се в човека. Била организирана процъфтяваща индустрия с човешка кожа, текстил от човешки коси, производни от човешки мазнини. В Австрия видях огромен къс боров сапун, украсен с цветя. Някой имаше основание да мисли, че сапунът бил от негов чичо. В Аушвиц има изложба на такива артикули и човек разбира, че тази зловеща промишленост е имала отлично бъдеще на пазара: куфар, направен от човешка кожа, е с по-високо качество. Не можех да повярвам, че човешкото същество служи за толкова неща, дори за изработването на куфари.
	Поляците не сочат числа. Ограничават се да показват. Когато човек вижда тези неща и знае, че трябва да ги предаде писмено, разбира, че преди това се налага да поиска разрешение от Малапарте*. Има огромна галерия от витрини, пълни до тавана с човешки коси. Друга галерия е пълна с обувки, дрехи, кърпички с ръчно избродирани инициали, с куфарите, с които затворниците влизали в този безумен хотел, облепени все още с предишни хотелски етикети. Има витрина, пълна с детски обувчици с изтрити налчета на токовете; с бели ботинки за училище и малки кожени торбички, с които, преди да загинат в концентрационните лагери, са се опитвали да оцелеят от детски паралич. Има огромна зала, натъпкана с апарати за протезиране, с хиляди чифтове очила, с изкуствени зъби, стъклени очи, дървени крака, с ръце, от които е останала само едната, но е с вълнена ръкавица, и с всякакви съоръжения, измислени от човешкия гений за закърпването на човешкия род.
	[* Курцио Малапарте (1898–1957) — бележит италиански журналист, писател и драматург, станал известен с книгите си за Втората световна война „Капут“ (1944) и „Кожа“ (1949). — Б.пр.]
	Отделих се от групата, която в мълчание прекоси галерията. Предъвквах глухата ярост, защото ме изпълваше желание да плача. Навлязох в дълбок коридор, по чиито стени бяха окачени портретите на жертвите — включително на 13 000 с неизвестна националност, — които освободените от лагера успели да спасят от архивите. Пред един от портретите бе изправена Ана Козловска. Вгледах се в снимката — безполово същество с гола глава стоеше пред обектива със строг поглед.
	— Мъж ли е, или жена? — попитах.
	Ана не ме погледна. Побутна ме леко към вратата.
	— Мъж — отвърна. — Това е баща ми.
	През последната ми вечер във Варшава Ана Козловска ме отведе в хотела и ми донесе превъзходните афиши за прожекциите на филмите на Емилио Фернандес*, Индианеца от Мексико. Бяха ги възложили на млади художници, а сега оригиналите са в музей. Дойдоха и мнозина разрошени поляци, от тези, които са много смели по време на спор, твърдят, че капиталистите трябва да се разстрелват, и в последния момент доказват — с факти, — че сантименталността е неизлечима болест, дефект на човечеството. В автомобила, който ме откарваше на гарата, Адам Вацлавек — малко преди това ми бе казал, че е безразличен към сбогуванията — дръпна сантиментална реч. „С американците е по-различно — каза. — Вие идвате, ала човек предварително знае, че няма да ви види никога вече.“ В подобни случаи, за да не остана да живея там, обикновено пускам някоя ругатня. Така и направих. Вече на перона, при влака, Адам Вацлавек ми връчи много малка лъскава монета, някаква полска парична единица, каквато не бях виждал. Обясни ми, че монетите са спрени от обращение, защото търговците на черния пазар правели от тях медальончета с лика на Богородица и ги продавали по-скъпо. За тази новина бих си отложил пътуването с двайсет и четири часа, но беше невъзможно; визата ми бе изтекла.
	[* Емилио Фернандес „Ел Индио“ (1904–1986) — мексикански кинорежисьор, актьор и сценарист, известен също като модел за прочутата статуетка „Оскар“. — Б.пр.]
	— В Полша има ли черна борса? — попитах.
	— Международен черен пазар — отговори ми Адам Вацлавек, докато крачеше редом с влака, който тъкмо бе потеглил. — Това е един от големите ни проблеми.
	В четири часа сутринта почукаха на вратата на спалното купе. Минаваше митническата проверка. Полицаят се обърна към мен на полски, направих знак, че не разбирам, и му подадох паспорта си. Той видя, че е редовен, и ми зададе друг въпрос. Пътникът от горното легло ми го преведе на испански: „Пита носите ли полски пари.“ Отговорих отрицателно. После си спомних за 200-те злоти от репортажа. Пет минути по-късно тези пари, които не бива да се изнасят, нямаше да ми служат за нищо. Дадох ги на полицая.
	— Нямаме право да ви конфискуваме тези пари — ми обясни чрез преводача. — Трябвало е да ги похарчите, преди да напуснете Полша.
	Не ми бе останало време. Каза ми, че вече отварят ресторанта на гарата и можел да ми купи нещо. Не ми хрумваше какво. Той настоя и усетих, че му губя времето.
	— Купете ми цигари — казах.
	Върна се след десет минути, като се превиваше от смях. Напъха в купето два вързопа: 200 пакета цигари. Преводачът ме осведоми, че с тези пари съм можел да си купя фотоапарат. Готвех се да заспя, но полицаят си стоеше там и пишеше нещо в кочан с разписки. Подаде ми една. Трябвало да платя такса за износ.
	Обясних му, че единственият ми полски капитал са цигарите. Между полицая и преводача се завърза диалог. Полицаят размисли. „Не мога да приема заплащане в цигари — ми каза. — Но мога да купя от вас 20 пакета, колкото е таксата.“ Отброих двайсет пакета и му ги връчих. Той ми плати и аз му върнах 20 злоти. После побутнах към вратата остатъка от вързопа и му казах да ги изпуши за спомен от мен. Той ми възрази, че няма право да ги приеме, защото са изнесена стока. Ситуацията ми се стори толкова забавна, че реших да продължа. Обясних му, че 20-те пакета, които бе купил от мен, всъщност са контрабанда. Той сви рамене.
	— Мога да приема една цигара — каза.
	Подадох му я. Полицаят ми поднесе огънче и ми пожела приятен път. Два часа по-късно двата вързопа цигари бяха конфискувани на границата с Чехословакия, защото не разполагах с крони, за да платя митото за внос.


>	СССР: 22 400 000 квадратни километра без нито една реклама на „Кока-кола“

	След безкрайни празни часове, измъчени от летния задух и мудния ход на влак без разписание, едно дете и една крава с еднакво изумление ни изгледаха как преминаваме, а веднага след това започна да се свечерява над безкрайна равнина, засята с тютюн и слънчоглед. Франко — той се бе присъединил към мен в Прага — свали стъклото на прозореца и ми посочи далечния отблясък на позлатен купол. Бяхме в Съветския съюз. Влакът спря. От едната страна на железопътната линия в земята се отвори преграда и група войници с картечници изникна измежду слънчогледите. Не можахме да установим накъде води тази преграда. Виждаха се мишени за учения по стрелба, представляващи издялани от дърво човешки фигури, но никаква постройка наблизо. Единственото достоверно обяснение бе, че там някъде има подземна казарма.
	Войниците се увериха, че никой не се е скрил между осите на вагона. Двама офицери се качиха, за да проверят паспортите и акредитациите ни за фестивала. Изгледаха ни много внимателно няколко пъти, докато се увериха, че приличаме на снимките си. Това е единствената граница в Европа, където се прилага тази елементарна предпазна мярка.
	Чоп — на два километра от границата — е най-западното населено място в Съветския съюз. Въпреки че последните делегати бяха минали оттук преди седмица, гарата бе все така украсена с изрязани от хартия гълъби на мира, лозунги за разбирателство и дружба на много езици и знаменца от цял свят. Не ни очакваха преводачи. Една девойка в синя униформа ни уведоми, че можем да се разходим из селото, тъй като влакът за Москва няма да потегли преди девет вечерта. Моят часовник показваше шест следобед. После видях на гаровия часовник, че всъщност е осем вечерта. Моят бе останал на парижко време и трябваше да преместя стрелките с два часа напред, за да го наглася на официалното часово време в Съветския съюз. В Богота беше дванайсет часа по пладне.
	В централното помещение на гарата, от двете страни на портал, който извеждаше право на селския площад, се издигаха две статуи в цял ръст, прясно боядисани със сребриста боя: Ленин и Сталин в цивилни дрехи и в съвсем обикновени пози. Поради руската азбука ми се стори, че буквите от надписите се сриват на парчета, и това предизвика у мен усещане за разруха. Едно момиче от Франция бе силно впечатлено от несретния вид на хората. На мен не ми се сториха толкова лошо облечени. Сигурно защото повече от месец вече обикалях отсам Желязната завеса. Девойката проявяваше същата, първична реакция като мен в Източна Германия.
	В средата на площада — добре поддържана многоцветна градинка около циментов фонтан — се разхождаха неколцина военнослужещи с децата си. По балконите на тухлените къщи, прясно боядисани в ярки основни цветове, и пред вратите на магазините без витрини хората се наслаждаваха на свежия привечерен хлад. Групичка пътници, натоварени с куфари и чували с хранителни продукти, чакаха реда си за единствената чаша пред количка за сокове. Усещаше се селска атмосфера и провинциално тесногръдие, които заличаваха десетчасовата разлика, отделяща ме от колумбийските села. Беше като доказателство, че светът е по-кръгъл, отколкото човек смята, и че само на 15 000 километра от Богота, ако се пътува все на изток, накрая се стига до селцата в планинския департамент Толима.
	Съветският влак пристигна точно в девет часа. Единайсет минути по-късно — както бе по разписание — от високоговорителите се разнесе химн и влакът потегли сред гълчава и кърпички, размахвани от балконите за сбогом. Вагоните са най-удобните в Европа. Всяко купе е като частна каюта с две легла, радиоприемник с едно-единствено копче, лампа и малка ваза върху нощната масичка. Лошокачествените куфари, вързопите с домакински съдове и хранителни продукти, дрехите и самият бедняшки вид на хората бяха в ярък контраст с лукса и безукорната чистота на вагоните. Военните, пътуващи със семействата си, свалиха ботушите и куртките и тръгнаха да се разхождат из коридорите по фланелки и пантофи. По-късно щях да установя, че съветските военнослужещи притежават същите обикновени, домашни и чисто човешки навици като чешките.
	Само френските влакове са толкова точни, колкото съветските. В купето си намерихме разписание, отпечатано на три езика, което се спазваше до секундата. Възможно е организацията на железниците да е била подобрена, за да се направи впечатление на делегатите. Но е малко вероятно. Имаше по-важни неща, които впечатляваха западните гости, и те не се прикриваха. Сред тях радиоприемниците с едно-единствено копче: за Радио Москва. Апаратите са много евтини, но свободата на радиослушателя в Съветския съюз е ограничена: да слуша Радио Москва или да не включва приемника.
	Разбираемо е, че в Съветския съюз влаковете са като движещи се хотели. Човешкото въображение се затруднява да възприеме необятната му територия. Пътуването от Чоп до Москва, през безкрайните житни поля и бедните села на Украйна, е едно от най-кратките: четирийсет часа. От Владивосток — на брега на Тихия океан — в понеделник потегля експрес, който пристига в Москва в неделя вечерта, след като е изминал разстояние, равно на това от екватора до полюсите. Когато на полуостров Чукотка е пет часа сутринта, на езерото Байкал в Сибир е полунощ, докато в Москва е още седем вечерта на предния ден. Тези подробности дават само приблизителна представа за този протегнал се колос, който е Съветският съюз с неговите 105 езика, 200 000 000 жители, безбройните народности, някои от които обитават само едно село, двайсет — малката област Дагестан, а има и такива, които все още не са установени. Площта му — три пъти колкото на Съединените щати — заема половин Европа, една трета от Азия и общо една шеста от земното кълбо, 22 400 000 квадратни километра без нито една реклама на „Кока-Кола“.
	Тези измерения се усещат веднага щом се прекоси границата. Тъй като земята не е частна собственост, няма разделителни огради: производството на бодлива тел не се отбелязва в статистиките. Човек изпитва чувството, че пътува към недостижим хоризонт, в един различен свят, в който нещата не са направени според човешките мерки и където трябва да промениш коренно усещането си за пропорции, за да се опиташ да проумееш тази страна. Човек се установява да живее във влаковете. Единственият начин да пътуваш, без да изпитваш световъртеж от разстоянията и отчаяние от празните часове, които могат да те докарат до самоубийство, е чрез заемането на едничкото разумно положение — хоризонталното. В главните градове на гарите чакат линейки. Екип от лекар и две медицински сестри се качва във влаковете, за да прегледа болните. Онези, които показват признаци на заразна болест, незабавно биват откарвани в болница. Тогава се налага влакът да бъде дезинфекциран, за да се предотврати избухването на епидемия.


	През нощта се събудихме от нетърпима смрад на гнилоч. Опитахме се да пробием, мрака навън и да установим произхода на това неопределимо зловоние, но в неизмеримата украинска нощ не се съзираше дори далечна светлинка. Помислих си, че Малапарте също е усетил тази миризма, дал й е криминално обяснение и сега то представлява прочута глава в една от творбите му. По-късно и самите руснаци ни споменаха за тези миризми, но никой не можа да ни обясни произхода им.
	На следващата сутрин все още не бяхме прекосили Украйна. По селата, украсени с декоративни мотиви за всемирна дружба, селяните излизаха да махат на влака. На окичените с цветя площади вместо паметници на обществени дейци имаше статуи, символизиращи труда, дружбата и доброто здраве, изработени според грубата сталинска концепция на социалистическия реализъм: човешки фигури в цял ръст, оцветени прекалено реалистично, за да са реални. Явно статуите бяха наскоро пребоядисани. Селата изглеждаха весели и чисти, но къщите, пръснати в полето, с водениците, с обърнатите каруци до постройките със свине и кокошки — точно според описанията в класическата литература — бяха бедни и унили, със стени от кал и сламени покриви.
	Възхитителна е достоверността, с която руските кино и литература са претворили стремглавото видение на живота, преминаващо покрай прозореца на влака. Жените, зрели, яки и мъжествени — с червени забрадки на главата и високи до коленете ботуши — обработваха земята наравно с мъжете си. При преминаването на влака вдигаха за поздрав работните си сечива и ни викаха за сбогом: „Дасвиданя!“ Същото подвикваха и децата, покатерили се върху талигите със сено, големи и широки, теглени от огромни впрегатни коне с накичени с цветя глави.
	По гарите се разхождаха мъже в пъстроцветни пижами с много добро качество. Отначало си помислих, че са някои от спътниците ни, слезли да се поразтъпчат. После разбрах, че са жители на градовете, дошли да посрещнат влака. Вървяха по улиците по пижами по всяко време и без следа от неудобство. Казаха ми, че това е обичайно през лятото. Държавата не дава обяснение защо качеството на пижамите е по-добро от това на обикновените дрехи.


	Във вагон-ресторанта изядохме първия си съветски обяд, забъркан със силни разноцветни сосове. На фестивала — където още на закуска се сервираше хайвер — медицинските служби трябваше да предупреждават западните делегации да не давят черните си дробове в тези сосове. Храната — и това ужасяваше французите — се придружаваше с вода или мляко. Тъй като нямаше десерти — цялата сладкарска изобретателност бе намерила място в архитектурата, — човек оставаше с впечатлението, че обядът няма край. Руснаците не пият кафе — то е много лошо — и приключват храненето с чаша чай. Пият го по всяко време. В добрите московски хотели сервират китайски чай с поетичен привкус, с толкова нежен аромат, че ти се иска да си го излееш на главата. Един служител във вагон-ресторанта с помощта на английския речник ни обясни, че чаят е руска традиция едва от двеста години.
	На съседната маса говореха съвършен испански с кастилски акцент. Оказа се едно от 32 000-те деца, сирачета от Испанската гражданска война, приютени през 1937 година от Съветския съюз. Повечето от тях, задомени и с деца, сега се трудят като специалисти в служба на съветската държава. Могат да избират между двете гражданства. Едно момиче — доведено на шест години — е съдия-следовател в Москва. Преди две години над 3000 от тях се бяха върнали в Испания. Имали трудности с адаптацията. Квалифицираните работници — в Съветския съюз те са най-високо платени — не успявали да се приспособят към испанската трудова система. Някои имали и политически проблеми. Сега се връщат обратно в Съветския съюз.
	Нашият спътник идваше от Мадрид с жена си — рускиня — и седемгодишната си дъщеричка, които също като него говореха съвършено и двата езика. Имаше намерение да остане окончателно. Въпреки че е запазил испанското си гражданство и говори за Испания и за вечното испанско — хайде бе! — с по-голям патриотарски плам и с повече ругатни от кой да е обикновен испанец, не си представял как може да се живее при режима на Франко. Разбираше обаче как е можел да живее при режима на Сталин.
	Много от разказаното от него по-късно потвърдиха в Москва и други испанци със същия произход. Били обучавани на испански до шести клас, за да не забравят езика. Имали специални уроци по испанска цивилизация и им бил внушаван патриотичният плам, който всички демонстрират с еднакъв възторг. Донякъде на тях се дължи фактът, че испанският е най-говоримият чужд език в Москва. Ние ги срещахме сред навалицата. Приближаваха се до групите, говорещи на испански. Обикновено казваха, че са доволни от съдбата си. Но не всички се изказваха за съветския режим с еднакво убеждение. Когато ги питахме защо са се върнали в Испания, някои отговаряха не съвсем уверено, ала съвсем по испански: „Зовът на кръвта.“ Други признаваха, че просто са били водени от любопитство. По-общителните се възползваха от най-малкия признак на доверие и с безпокойство припомняха Сталиновата епоха. Струва ми се, че споделяха мнението, че през последните години нещата са се променили. Един от тях ни призна, че пет години бил в затвора, защото се опитал да избяга от Съветския съюз, скрит в сандък.


	В Киев ни устроиха бурно посрещане с химни, цветя и знамена и много малко думи на западни езици, назубрени за петнайсет дни. Успяхме да обясним, че искаме да ни покажат къде можем да си купим лимонада. Беше като махване с магическа пръчка: от всички страни се посипаха лимонади, цигари, шоколади заедно с фестивални значки и бележници за автографи. Най-възхитителното при този неописуем ентусиазъм беше фактът, че първите делегати бяха минали преди петнайсет дни. За двете седмици преди нашето пристигане на всеки два часа през Киев бе минавал влак с делегати от Запада. Тълпата не проявяваше признаци на изтощение. Когато влакът потегли, бяхме изгубили по няколко копчета от ризите си и с труд се вмъкнахме в купето, задръстено от цветя, хвърлени през прозореца. Все едно бяхме попаднали сред нация от луди, които във въодушевлението и щедростта си бяха изгубили чувство за мярка.
	Запознах се с един германски делегат, който на някаква украинска гара похвалил руски велосипед. В Съветския съюз велосипедите са оскъдни и много скъпи. Собственичката на похваления велосипед — някаква девойка — казала на германеца, че му го подарява. Той отказал. Когато влакът потеглял, подпомагана от тълпата, тя запратила велосипеда във вагона и неволно счупила главата на делегата. В Москва можеше да се види станалото обичайно за фестивала зрелище: германец с превързана глава препуска на колело из града.
	Човек трябваше да е много предпазлив, ако не искаше руснаците да се разорят в стремежа си да правят подаръци. Подаряваха всичко. Скъпи неща и безполезни неща. В едно украинско село възрастна жена си проправи път през тълпата и ми подари парче от гребен. Изпитваха удоволствие да подаряват заради самото удоволствие. Човек се спираше да си купи сладолед в Москва и му се налагаше да изяде още двайсет освен сладкишите и бонбоните. Беше невъзможно да си платиш сметката в обществено заведение: вече я бяха платили от съседната маса. Една вечер някакъв човек спря Франко, стисна му ръката и остави в дланта му скъпа монета от царско време. Дори не изслуша благодарностите му. Сред навалицата пред входа на един театър някакво момиче, което не видяхме никога повече, пъхна банкнота от 25 рубли в джоба на ризата на един делегат. Не вярвам тази прекомерна всенародна щедрост да е в изпълнение на заповед да се впечатляват делегатите. Но дори да е така, колкото и да е невероятно, съветското правителство трябва да се гордее с дисциплината и верността на своя народ.
	В селата в Украйна видяхме пазари за плодове: дълга дървена сергия, обслужвана от облечени в бяло жени, с бели забрадки на главите, които предлагала стоката си с весели отмерени подвиквания. Помислих, че са нагласени фолклорни сцени в чест на фестивала. Привечер влакът спря в едно такова село и слязохме да се поразтъпчем, като се възползвахме от случая, че нямаше посрещачи. Едно момче, което се приближи, за да ни помоли за монета от страната ни, но се задоволи с последното копче от ризите ни, предложи да ни заведе на пазара за плодове. Спряхме пред една от жените, докато другите гръмогласно и неразбираемо продължаваха да предлагат стоката си. Помагаха си с пляскане на ръце. Момчето ни обясни, че са продавачки от колхозите. Подчерта със законна гордост, но и с прекалено очебийна политическа преднамереност, че жените не си правят конкуренция, защото стоката е колективна собственост. За да видя как ще реагира, му казах, че и в Колумбия е същото. Момчето замръзна.
	Пристигането в Москва бе обявено за следващия ден в 9:02 часа. В осем навлязохме в гъсто индустриално предградие. Приближаването към Москва е нещо, което се усеща, пулсира и нараства вътрешно като неразположение. Не се разбира кога започва градът. Изведнъж, в някакъв неопределен момент, човек си дава сметка, че дърветата ги няма, че зеленината е като спомен от въображаемо приключение. Непрестанният вой на влака прониква през сложна система от кабели с високо напрежение, с предупредителни знаци, зловещи зидове, които се тресат като при катастрофа и човек се чувства ужасно далече от дома си. После настъпва мъртвешки покой. По малка тясна уличка профуча полупразен автобус, една жена се надвеси от прозореца и с отворена уста загледа преминаването на влака. На хоризонта, чист и плосък като на увеличена фотография, се издигаше монументалното здание на университета.


>	Москва: най-голямото село в света

	Москва — най-голямото село в света — не е изградена според човешките измерения. Тя е изнурителна, смазваща, в нея няма дървета. Сградите са същите като къщурките в украинските села, но уголемени до колосални размери. Сякаш на същите зидари са осигурили повече пространство, повече пари и повече време, за да приложат плашещото си чувство за декорация. В самия център могат да се открият провинциални дворчета с пране, проснато да съхне по теловете, и жени, които кърмят децата си. Но дори тези селски празни пространства имат други измерения. Скромна триетажна къща в Москва е висока колкото обществена пететажна сграда в някой западен град и със сигурност е по-скъпа, по-тежка и по-зрелищна. Някои просто изглеждат като избродирани на машина. Мраморът не е оставил място за стъклото. Търговски центрове не се виждат. Редките витрини на държавните магазини — бедни и оскъдни — се губят сред потискащата сладкарска архитектура. По широките пешеходни зони се движи мудна тълпа, пълзяща като поток от лава. Изпитах неопределено усещане — то би трябвало да е запазено за първото ми стъпване на Луната, — когато автомобилът, който ме откарваше в хотела, навлезе в безкрайната перспектива на улица „Горки“. Помислих си, че ще са необходими поне двайсет милиона души, за да запълнят Москва. Преводачът скромно потвърди, че има само пет милиона и най-тежкият проблем е недостигът на жилища.
	Няма обикновени улици. Има просто система от булеварди, които се вливат в географския, политическия и емоционалния център на града: Червения площад. Трафикът — без велосипеди — е пъстър и замайващ. Чисто новият кадилак на уругвайския посланик — колата на посланика на САЩ е стар модел — контрастира с руските автомобили в неутрални цветове, копия на американските модели от следвоенните години, които руснаците управляват така, сякаш са конски каруци. Трябва да е наследство от традиционната „тройка“. Наблъскани от едната страна на булеварда, с подскачане и висока скорост, колите се търкалят от периферията към центъра на града. Внезапно спират, правят обратен завой на светофара и се втурват като побеснели от другата страна на булеварда, но в обратна посока. За да се влееш в лъчевото движение, първо трябва на всяка цена да стигнеш до центъра. Едва след като ни обясниха принципа на градското движение, проумяхме защо на човек му трябва цял час, за да стигне до което и да е място. Понякога се налага да изминеш цял километър, за да стигнеш с кола до отсрещния тротоар.
	Тълпата — най-гъстата в Европа — не изглежда смутена от диспропорцията на мащабите. На железопътната гара видяхме навалица от московчани, които въпреки фестивала продължаваха да живеят свой живот. Стояха заклещени зад бариерата, докато отворят входа за пероните, и чакаха някак тъпо и безсъзнателно, чисто инстинктивно, както чака добитъкът. Изчезването на класите е очебийно и впечатляващо. Всички хора са еднакви, на едно и също равнище, облечени в стари и зле скроени дрехи и с долнокачествени обувки. Не бързат, не се блъскат и изглеждат така, сякаш разполагат с цялото време на света, за да живеят. Това е същото глуповато, добряшко и здраво множество както в селата, но увеличено до колосална численост. „Откакто съм в Москва — ми каза един делегат от Англия, — имам усещането, че гледам всичко през лупа.“ Едва когато разговаряш с московчани, когато ги индивидуализираш, откриваш, че тази кашообразна тълпа е съставена от мъже, жени и деца, в които няма нищо обикновено.
	Портретите с титанични размери не са измислица на Сталин. То е нещо, залегнало от далечни времена в психиката на руснаците: инстинктът за обем и количество. За една седмица в Москва — като чужденци и местни туристи — са пристигнали 92 000 души. Влаковете, превозили това огромно множество, не срещнали затруднение. Всички 14 000 преводачи се намирали на точното място и в точното време с конкретни наставления, за да не се допусне объркване. Всеки чужденец е останал с убеждението, че му се оказва лично посрещане. Не е имало неуредици с доставките, медицинските служби, градския транспорт и спектаклите. Нито един делегат не получава индивидуални указания. На пръв поглед всеки действа на своя глава, без ограничения и без контрол, ала пак така, без да се усети, всеки е частица от стройна система. Действаха строги правила. Всяка делегация разполагаше с пропорционален брой автобуси: общо 2300 на брой. Нямаше задръствания или ограничения на градския транспорт. Освен това делегатите разполагаха с лична карта с фонетично изписани на руски име, националност и адрес в Москва, която им позволяваше да пътуват безплатно с всички превозни средства на обществения транспорт. На никого не бе посочен час за лягане. Но точно в полунощ заведенията се затваряха. В един през нощта транспортът спираше и Москва се превръщаше в безлюден град.
	Имах щастието да видя какво се случва след този час. Една нощ изпуснах последното метро. Нашият хотел се намираше на четирийсет и пет минути път с автобус от Червения площад. Обърнах се към една девойка, която се шляеше наблизо — с куп малки пластмасови костенурки, в Москва, в два часа през нощта! — и тя ме посъветва да взема такси. Успях да й обясня, че имам само франкове и че в този час фестивалната ми карта не важи. Тя ми връчи 50 рубли, упъти ме къде да намеря такси, даде ми за спомен една пластмасова костенурка и повече не я видях. Два часа чаках такси в град, който приличаше на обезкървен. Накрая открих полицейски участък. Показах картата си и ми направиха знак да седна на редица от пейки, където неколцина руснаци клюмаха, безпаметно пияни, до затъпяване. Полицаят задържа картата ми. След малко ни качиха в една патрулка, която в продължение на два часа разкарваше събраните в участъка пияници из всички краища на Москва. Звъняха по вратите на къщите. Едва когато се покажеше някой достатъчно съзнателен, му предаваха пияния. Бях заспал дълбоко, когато дочух глас да ме вика по име, съвсем правилно и фамилиарно, както го произнасят приятелите ми. Беше полицаят. Върна ми картата — там на руски бе изписано името ми — и посочи хотела. Казах му: „Спасива.“ Той вдигна ръка към фуражката, застана мирно и сухо ми отвърна: „Пажалуста.“


	Съществуваше идеален ред, контролиран от невидима власт. Стадионът побира 120 000 души. Вечерта на закриването на фестивала делегатите масово присъстваха на едночасов спектакъл. През деня уличните тълпи раздаваха разноцветни балони. Делегатите се разхождаха очаровани с балоните и тъй като закриването се провеждаше преди вечеря, отидоха с тях на стадиона. Трибуните започнаха да се запълват в седем, спектакълът започна в осем, а в десет стадионът отново беше опустял и затворен. Не настъпи объркване нито за секунда. Преводачите си проправяха път през пъстрото множество, спазващо образцова дисциплина без полицейски кордони, и сочеха на делегатите: „Оттук.“ Делегатите ги следваха с разноцветните си балони. В спектакъла участваха 3000 гимнастици. Накрая оркестър от 400 музиканти изпълни химна на младежта и от трибуните на съветските делегации започнаха да пускат балоните. Последва ги целият стадион. Небето над Москва, озарено от противовъздушни прожектори от четирите краища на града, се изпълни с балони. По-късно узнахме, че това прекрасно зрелище — което, без да знаем, самите ние бяхме създали — е било предвидено в програмата.
	Чувството за грандиозно, за организация на масите, изглежда, е важен аспект от съветската психология. Човек постепенно свиква с количествата. Фойерверките по време на празненството за 11 000 поканени в градините на Кремъл продължиха два часа. От взривовете земята се тресеше. Не валя: облаците били разпръснати предварително. Опашката пред Мавзолея, където са изложени мумиите на Ленин и Сталин, при отварянето на вратите в един часа по обед, е дълга два километра. Движението е постоянно: никой не бива да се спира пред саркофазите. В четири вратите се затварят, но опашката продължава да е два километра. Дори през зимата, в снежна виелица, опашката пред Мавзолея е два километра. Не е по-дълга, защото полицията не разрешава.
	В такава страна камерният театър е нещо немислимо. В продължение на седмица Националната опера изнасяше в Болшой театър дневно три спектакъла на „Княз Игор“, като във всяко представление участваха 600 различни артисти. Никой съветски артист няма право да участва в повече от един спектакъл на ден. В една от сцените участва целият състав плюс половин дузина коне от плът и кръв. Този монументален спектакъл, който продължава четири часа, не може да бъде показван извън Съветския съюз. Само за превоза на декорите ще са необходими 60 железопътни вагона.
	Затова пък руснаците се оплитат в дребните неприятности. Малкото пъти, в които се присъединявахме към гигантския фестивален механизъм, виждахме един Съветски съюз в свои води: вълнуващ и грандиозен. Но когато бродехме като заблудени овце и надничахме в живота на другите, откривахме един Съветски съюз, затънал в дребни бюрократични проблеми, объркан и стреснат, с ужасен комплекс за малоценност по отношение на Съединените щати. Обстоятелствата около пристигането ни позволиха да започнем оттам. Никой не ни чакаше, защото бяхме закъснели почти цяла седмица. Една жена, която, изглежда, случайно беше на перона и свободно говореше френски, ни отведе в някаква чакалня. Там имаше и други заблудени овце: трима чернокожи африканци. Неколцина разрошени мъже проведоха множество телефонни разговори без видим резултат. Имах усещането, че в телефонната централа линиите така са се преплели, че никой не може да ги разплете. Накрая единият мъж на приблизителен английски ни нареди да се разделим по езици. Франко застана до мен, за да ни откарат в един и същи хотел.
	Миша — нашият незабравим преводач — дойде четвърт час по-късно в украинска рубашка, с рус перчем над очите и стиснал ароматна цигара между зъбите. Този начин на пушене му позволяваше да показва ослепителната си усмивка, без да изпуска цигарата. Каза ми нещо, което не разбрах. Помислих, че говори на руски, и го попитах говори ли френски. Той направи усилие да се съсредоточи и ни каза на испански, че е преводач от испански.
	По-късно, като се превиваше от смях, Миша ни разказа как за шест месеца научил испански. Беше трийсетгодишен и работел като касапин. Научил езика ни с намерението да участва във фестивала. В деня на пристигането ни още му се преплиташе езикът и системно бъркаше глагола „събуждам се“ с глагола „съмва се“, но знаеше за Южна Америка повече от всеки обикновен южноамериканец. По време на престоя ни показа плашещ напредък. В момента е единственият съветски специалист по жаргона на шофьорите от Баранкиля.


	Обстоятелството, че се бяхме озовали в Москва в такъв изключителен момент, несъмнено бе пречка за опознаването на действителността. Продължавам да си мисля, че хората са били подготвени с много точни указания. Московчани — възхитително спонтанни — проявяваха подозрителна съпротива, ако настоявахме да посетим домовете им. Мнозина отстъпваха: те си мислеха, че живеят много добре, а всъщност живееха зле. Правителството сигурно ги бе подготвило да отказват на чужденците, ако поискат да надникнат в домовете им. Всъщност много от разпоредбите вероятно бяха също толкова маловажни и теоретични като тази.
	Имаше обаче и едно изключително преимущество: фестивалът беше цирк, организиран за съветския народ, който в продължение на четирийсет години е живял откъснат от света. Хората изгаряха от желание да видят, да пипнат чужденец, за да се уверят, че и той е от плът и кръв. Срещнахме много съветски граждани, които през живота си не бяха виждали чужденец. В Москва се бяха стекли любопитни от всички краища на Съветския съюз. Бяха научили набързо чужди езици, за да разговарят с нас, и така ни даваха възможност да обиколим страната, без да помръднем от Червения площад. Друго преимущество беше, че в суматохата на фестивала, където индивидуалният контрол физически бе невъзможен, руснаците можеха да се изказват с по-голяма свобода.
	Трябва честно да си призная, че през онази петнайсетдневна бъркотия, както не знаех руски, не успях да си изясня нищо определено. Мисля обаче, че схванах много откъслечни, непосредствени, повърхностни неща, които все пак са от по-голямо значение, отколкото ако въобще не бях отишъл в Москва. Имам професионалната слабост да се интересувам от хората. И смятам, че никъде другаде по света не може да се видят по-интересни хора, отколкото в Съветския съюз. Един младеж от Мурманск, който вероятно цяла година бе спестявал пари за петдневното пътуване с влак, ни спря на улицата и ни попита: — Do you speak English?
	Само това знаеше на английски. Той ни хващаше за ризата и продължаваше отчаяно да ни говори на руски. Понякога, изпратен от Провидението, изникваше някой преводач. Тогава започваше многочасов диалог с тълпата, жадуваща да й разкрием света. Разказвах обикновени случки от живота в Колумбия и удивлението на слушателите ме караше да вярвам, че историите ми са прекрасни.
	Простотата, добротата, искреността на хората, които ходеха по улиците със скъсани обувки, не можеше да са резултат от разпоредбите за фестивала. Много пъти, само за да видя какво ще стане, питах преднамерено сурово: „Вярно ли е, че Сталин е бил престъпник?“ Те невъзмутимо ми отговаряха с цитати от доклада на Хрушчов. Нито веднъж не забелязахме признак на агресивност. Напротив, винаги се сблъсквах с премисленото намерение да ни оставят приятен спомен от страната. Това е единственото нещо, което ме кара да мисля, че руснаците — в общи линии — са верни на своето правителство. Множеството не беше отегчително. Не бързаха да ни заговарят. Гледаха ни как минаваме с привичната си провинциална плахост, с патешка тромавост, но не смееха да ни досаждат. Когато изпитвахме желание да говорим, но без да се обръщаме специално към никого, подхвърляхме към навалицата: „Друшва.“ Тоест: „Дружба.“ Тогава ни нападаха със значки и монети в замяна на автографи и адреси. Този народ отчаяно иска да има приятели. Питахме ги каква е разликата между миналото и настоящето. Един отговор се повтаряше забележително често: „Сега имаме много приятели.“ Но те желаят да имат повече. Искат да си пишат, обаче лично, да си говорят за хорски неща с хора от цял свят. Тук в писалището си държа купчина писма от Москва, които дори не разбирам, изпратени от безименното множество, на което си давахме адресите само за да се отървем. Сега си давам сметка за нашата безотговорност. Беше невъзможно да подбираме адресите. Ако някой делегат се спреше пред храма „Свети Василий Блажени“, за да раздава автографи, след половин час тълпата любопитни не се побираше на Червения площад. Не е преувеличение: в Москва, където всичко те мачка с гигантските си размери, Червеният площад — сърцето на града — разочарова със своята маломерност.


	Малко след пристигането си в Москва почтеният турист осъзнава, че за да оцени действителността, се нуждае от съвсем различна система от мерки и теглилки. Ние имаме елементарни понятия, които не се побират в главата на съветския човек. И обратното. Група любопитни, които една вечер ме спряха пред парка „Горки“ след тридневния ми престой в Москва, ми помогнаха да проумея това. Една девойка — студентка в Института за чужди езици в Ленинград — ми предложи на безупречен испански, което означава, че не допусна нито една грешка по време на цялата тричасова дискусия: „Ще отговорим на всичките ви въпроси, при условие че и вие ще ни отговаряте откровено.“ Приех. Тя ме попита какво не ми харесва в Съветския съюз. В главата ми се въртеше мисълта, че в Москва не бях видял кучета.
	— Струва ми се жестоко, че сте изяли всички кучета — отвърнах.
	Преводачката се смая. Преводът на отговора ми предизвика леко сътресение. Заговориха объркано на руски. После един женски глас от дъното извика на испански: „Това е клевета на капиталистическия печат.“ Обясних, че е мое лично наблюдение. Те съвсем сериозно възразиха, че не са ги изяли, но се съгласиха, че в Москва кучетата са твърде малко.
	Когато дойде редът ми да задам въпрос, си спомних, че професор Андрей Туполев, изобретателят на съветските турбореактивни двигатели, е мултимилионер, който не знае какво да си прави парите. Не е могъл да инвестира в промишлеността, нито да купи къщи, които да дава под наем. Когато умре, натъпканите му с мъртви рубли сандъци ще се върнат на държавата. Попитах:
	— Един човек може ли да притежава пет апартамента в Москва?
	— Естествено — ми отговориха. — Но как, по дяволите, един човек ще живее в пет апартамента едновременно?
	Съветските граждани — пътували са много по картите и знаят наизуст световната география — са невъобразимо зле осведомени за актуалните новини. Както радиоприемниците имат само едно копче, така и вестниците — които са държавна собственост — са настроени само на една вълна: „Правда“. Разбирането за новини е елементарно: публикуват се съобщения само за най-важните произшествия от чужбина, и то тенденциозно, придружени от съответния коментар. Не се продават чуждестранни вестници и списания с изключение на някои издания на европейските комунистически партии. Неописуемо е усещането, което изпитваш, когато разкажеш анекдот за Мерилин Монро, а слушателите ти са като паднали от Луната. Не срещнах нито един руснак, който да знае коя е Мерилин Монро. Веднъж видях една будка, цялата облепена с „Правда“, на чиято първа страница имаше заглавие на осем колони. Помислих, че е избухнала война. Заглавието гласеше: „Пълният текст на доклада за селското стопанство“.
	Естествено, дори в главите на журналистите настава бъркотия, когато им обяснявам нашия принцип за новинарска актуалност. Група служещи, които заедно с един преводач се бяха струпали пред входа на нашия хотел, ме попитаха как се работи във вестник на Запад. Обясних им. Когато разбраха, че вестникът има и собственик, изразиха недоверие.
	— Във всеки случай — казаха — трябва да е много странен господин.
	Разясниха ми идеята си: „Правда“ струва на държавата много повече, отколкото печели. Възразих, че и на Запад е така, но загубите се компенсират от рекламите. Показах им рисунки, сметки и примери, но те нямаха представа какво е реклама. В Съветския съюз тя не съществува, защото няма частно производство, както и конкуренция. Отведох ги в стаята си в хотела и им показах вестник с обяви. Имаше две реклами на две различни марки ризи.
	— Тези две предприятия произвеждат ризи — обясних. — И двете твърдят, че техните са по-хубави.
	— А хората какво правят?
	Опитах се да обясня как рекламата влияе върху купувачите. Те ме слушаха много внимателно. После един от тях попита: „А когато хората разберат кои ризи са по-хубави, защо разрешават на другия да продължава да твърди, че неговите са по-хубави?“ Обясних, че този, който пуска обявата, има правото да прави реклама. „Освен това — добавих — има хора, които продължават да купуват и другите ризи.“
	— Дори ако знаят, че не са най-хубавите?
	— Вероятно — съгласих се.
	Те дълго изучаваха обявите. Разбрах, че обсъждат първите си понятия за рекламата. Изведнъж — така и не разбрах защо — се запревиваха от смях.


>	В Мавзолея на Червения площад Сталин спи без угризения

	Шофьорите на фестивала имаха нареждане да не мърдат никъде без преводачите. Една вечер, след като безуспешно търсихме нашите, се помъчихме с жестове да убедим шофьора да ни откара до театър „Горки“*. Той само клатеше глава като муле и повтаряше: „Пиривочик.“ Тоест: „Преводач.“ Спаси ни една жена, която като картечница говореше идеално пет езика: успя да убеди шофьора да я вземе като преводач. Тя бе първият съветски човек, който ни заговори за Сталин.
	[* Става дума за МХАТ (Московски художествен академичен театър на СССР „Максим Горки“). — Б.пр.]
	Беше шейсетгодишна и с обезпокоителна физическа прилика с Жан Кокто*. Ходеше напудрена и натруфена като Кукарачита Мартинес**: много тясно палто с лисича яка и шапка с пера, миришеща на нафталин. След като се настани в автобуса, тя се приведе към прозореца и ни посочи безкрайната метална ограда на Селскостопанската изложба*** в периметър от 20 километра.
	[* Жан Кокто (1889–1963) — изтъкнат френски поет, драматург, писател, художник, кинематографист и критик. — Б.пр.]
	[** Героинята от известната в Испаноамерика детска приказка „Хлебарката Мартинес и мишокът Перес“, станала пословична с прекалената си суетност. — Б.пр.]
	[*** По-известна с инициалите ВДНХ (Выставка достижений народного хозяйства). (Рус.) — Б.пр.]
	— Дължим това прекрасно творение на вас — ни каза. — Направиха го, за да се изфукат пред чужденците.
	Това беше начинът й на изразяване. Сподели, че е сценограф. Смяташе, че построяването на социализма в Съветския съюз е провал. Допускаше, че новите ръководители са добри, способни и човечни, но цял живот ще поправят грешките от миналото. Франко я попита кой е виновен за тези грешки. Тя се приведе към нас с блага усмивка и отвърна:
	— Le moustachu*.
	[* Мустакатия (фр.) — прозвище на Сталин. — Б.пр.]
	На испански: „Мустакатия.“ Цялата вечер използваше за Сталин само този прякор, без да спомене нито веднъж името му, без никакво уважение и без да му признае нито една заслуга. Според нея окончателното доказателство срещу Сталин бе самият фестивал: по негово време не би могъл да се проведе. Хората не биха излезли от домовете си. Страшната полиция на Берия би застреляла делегатите на улицата. Уверяваше ни, че ако Сталин беше жив, щеше да избухне трета световна война. Разказа ни за потресаващи престъпления, за скалъпени процеси, за масови екзекуции. Твърдеше, че Сталин е най-кръвожадната, зловеща и амбициозна личност в руската история. Никога не бях чувал толкова ужасяващи истории, разказвани толкова очарователно.
	Политическата й позиция беше трудна. Смяташе, че Съединените щати са единствената свободна страна в света, но че лично тя можела да живее единствено в Съветския съюз. По време на войната се запознала с много американски войници. Намираше ги за наивни и здрави момчета, но страдащи от зациментирано невежество. Не бе антикомунистка: чувстваше се щастлива, че Китай е възприел марксизма. Но обвиняваше Мао Дзедун, че е повлиял на Хрушчов, та да не срине докрай мита за Сталин.
	Разказа ни за приятелите си от миналото. Повечето от тях — театрали, писатели, доблестни хора на изкуството — били застреляни от Сталин. Когато стигнахме пред театър „Горки“ — малък театър с дългогодишна репутация, — нашата случайна довереничка го изгледа със сияещо изражение. „Наричаме то Театъра на картофите — обясни с мила усмивка. — Най-добрите му актьори са под земята.“
	Нямам никаква причина да си мисля, че онази жена е била луда, с изключение на жалкия довод, че приличаше на такава: Истината е, че тя живееше в среда, в която нещата се виждат по-ясно. Изглежда, че наистина народът не е пострадал по време на режима на Сталин, чиито репресии са били насочени предимно срещу хора от управляващите кръгове. Но не мога да приема това свидетелство — изразено с недостатъчна безпристрастност — като синтез за личността на Сталин, защото не срещнах други, които дори малко да се доближават до него. Съветските хора са малко истерични, когато изразяват чувствата си. Когато се радват, подскачат като казаци, свалят си ризата, за да ти я подарят, и плачат сърцераздирателно, когато се сбогуват с приятел. Но в замяна на това са извънредно предпазливи и сдържани, когато говорят за политика. Безсмислено е да се разговаря с тях, за да се открие нещо ново в тази област: отговорите им са отпечатани във вестника. Те само повтарят доводите на „Правда“. Материалите от XX конгрес — които според западния печат са засекретена документация — са били изучавани и критикувани от цялата нация. Това е една от характеристиките на съветския народ: неговата политическа информираност. Оскъдните международни новини се компенсират от учудващо всенародно познаване на вътрешното положение. С изключение на нашата случайна побъркана преводачка не срещнахме никой друг, който да се произнесе категорично срещу Сталин. Очевидно за руснаците съществува мит на сърцето, който възпира главата. Сякаш казват: „Каквото и да говорят срещу него, Сталин си е Сталин. Точка.“ Свалянето на портретите му се прави много дискретно, без да бъдат заменяни с портретите на Хрушчов. Непокътнат остава само Ленин, чиято памет е свещена. Човек има физическото усещане, че срещу Сталин може да си позволи каквото си ще отношение, но Ленин е недосегаем.
	Разговарях за Сталин с много хора. Струва ми се, че се изразяваха доста свободно, като зад сложния анализ се стараеха да спасят мита. Но всички наши събеседници в Москва, без изключение, ни казваха: „Сега нещата се промениха.“ Попитахме един учител по музика от Ленинград, с когото се запознахме случайно, каква е разликата между настоящето и миналото. Той не се поколеба нито за секунда: „Разликата е, че сега вярваме.“ Това е най-интересното обвинение, което чух срещу Сталин.


	Книгите на Франц Кафка не се намират в Съветския съюз. Казват, че е апостол на пагубна метафизика. Може да се приеме обаче за най-добрия биограф на Сталин. Двукилометрова опашка от хора чакат пред Мавзолея, за да зърнат за пръв път трупа на човека, който самолично е узаконил дори личния морал на нацията, но когото малцина са виждали на живо. Нито един човек от онези, с които разговаряхме в Москва, не помни да го е виждал. Свидетели на появата му на трибуните на Мавзолея два пъти годишно са били високопоставените съветски ръководители, дипломатите и някои елитни поделения на въоръжените сили. По време на манифестациите народът не е имал достъп до Червения площад. Сталин напускал Кремъл единствено за да иде на почивка в Крим. Един инженер, участвал в изграждането на язовирите по река Днепър, ни уверяваше, че в определен момент — върхът на сталинската слава — е възникнало съмнение, че изобщо съществува.
	Против волята на тази невидима власт не се помръдвало и листенце. В качеството си на генерален секретар на Комунистическата партия, председател на Министерския съвет и върховен главнокомандващ на въоръжените сили, той съсредоточил в ръцете си непосилна за въображението власт. Не е свикал нито един партиен конгрес. В резултат на централизацията, която сам наложил в административната система, събрал в мозъка си и най-незначителните пружини на нацията. В продължение на петнайсет години не е минал ден, без вестниците да споменат името му.
	Нямал възраст. Когато умрял, минавал седемдесетте, бил напълно побелял, започнали да се проявяват признаците на физическо изтощение. Но в представите на народа Сталин бил на възрастта на портретите си. Те наложили неговото присъствие извън времето дори в най-далечните селца в тундрата. Името му било навсякъде: по московските булеварди и в скромната телеграфна станция на нос Челюскин отвъд полярния кръг. Образът му се виждал върху обществените сгради, в частните домове, по рублите, пощенските марки и дори по опаковките на хранителните продукти. Статуята му в Сталинград е висока 70 метра, а всяко копче на китела му е с диаметър половин метър.
	Най-доброто, което може да се каже за него, неизменно е свързано с най-лошото, което може да се каже срещу него: няма нищо в Съветския съюз, което да не е направено от Сталин. След смъртта му не се върши нищо друго освен опити да се разглоби системата. Той самолично контролирал строителството, политиката, администрацията, личния морал, изкуството, езикознанието, и то без да мръдне от кабинета си. За да си осигури абсолютния контрол върху производството, централизирал цялото управление на промишлеността в Москва чрез система от министерства, на свой ред централизирани в кабинета му в Кремъл. Ако някой завод в Сибир се нуждаел от резервни части, произвеждани от друг завод на същата улица, трябвало да направи заявка в Москва, като премине през сложна бюрократична машина. Заводът-производител на резервните части трябвало да повтори процедурата, за да осъществи изпращането. Някои пратки никога не стигали предназначението си. Вечерта, когато в Москва ми обясниха в какво се е състояла системата на Сталин, не открих дори една подробност, която да не е описана в творчеството на Кафка.*
	[* Едно списание в Източна Германия неотдавна публикува писмата на Франц Кафка — чиновник в застрахователна компания — до неговите работодатели. Същото издание споменава непубликувано писмо, в което Кафка поема защитата на работниците срещу „акулите на застраховките“.]
	На следващия ден след смъртта му системата започнала да се пропуква. Докато някой министър проучвал по какъв начин да се увеличи добивът на картофи — разполагал със сведения, че е незадоволителен, — друг министър проучвал възможността за производство на продукти от картофи, защото имал информация за свръхпроизводство. Това е бюрократичният възел, който Хрушчов се опитвал да развърже. Възможно е, за разлика от митичния и всемогъщ Сталин, той да олицетворява за съветския народ връщане към действителността такава, каквато е. Останах обаче с личното впечатление, че хората в Москва не признават на Хрушчов значението, което му отдава западният печат. Съветският народ, който за четирийсет години е преживял революция, война, реконструкция и е изстрелял изкуствен спътник, се чувства в правото си да води по-добър живот. Който и да беше му го предложил, щеше да получи подкрепа. Хрушчов го направи. Предполагам, че му имат доверие, защото е приземен човек. Той не управлява чрез портретите си. Посещава колхози, позеленял от водка, и се обзалага със селяните, че може да издои крава. И я издоява. Речите му — по-здравомислещи и с по-малко доктринерски спекулации — са на ясен и простонароден руски. За да изпълни обещанието си, Хрушчов първо трябва да постигне две неща: международно разоръжаване, което да разтовари военния бюджет в полза на производството на стоки за широка употреба, и административна децентрализация. Молотов — той се снабдил с очила в Съединените щати — се противопоставил на децентрализацията. Пристигнахме в Москва една седмица след свалянето му и ми се стори, че по отношение на тази мярка руснаците са също толкова объркани, колкото и ние. Но съветският народ — надарен с голямо търпение и политическа зрялост — вече не върши глупости. От Москва потеглят влакове, натоварени с архиви, канцеларски материали и чиновници, така че цели министерства вкупом се пренасят в промишлените райони в Сибир. Само в случай, че нещата се подобрят, ще може да се каже дали Хрушчов е имал повече право от Молотов. Междувременно в Съветския съюз вече съществува една изключително тежка обида: „бюрократ“.


	„Трябва да мине много време, за да се проумее кой в действителност е бил Сталин — ми каза един млад съветски писател. — Единственото, в което го упреквам, е, че е искал да управлява най-голямата и сложна държава на планетата като че ли е бакалия.“ Същият събеседник беше на мнение, че лошият вкус, който властва в Съветския съюз, не може да бъде разграничен от личността на Сталин, селянин от Грузия, зяпнал зашеметен съкровищата на Кремъл. Сталин никога не бе живял извън пределите на Съветския съюз. Бе умрял с убеждението, че московското метро е най-красивото в света. То е ефективно, удобно и много евтино. Също така е изключително чисто, както и всичко в Москва: в универсалния магазин ГУМ бригада от жени по цял ден търка перилата, стените и подовете, замърсявани от тълпите. Същото е в хотелите, в кината, в ресторантите и дори по улиците. С още по-голямо основание чистят метрото, което е съкровището на града. С парите, вложени в коридори, мрамори, фризове, огледала и капители, би се решил отчасти жилищният проблем. Метрото е апотеоз на разхищението.
	На семинара по архитектура по време на фестивала архитекти от цял свят водеха дискусии с главните съветски архитекти. Единият от тях — Жолтовски — е на деветдесет и една години. Най-младият от този генерален щаб — Абросимов — е на петдесет и девет. Това са сталинските архитекти. Те възразяваха на западните критики с един-единствен аргумент: монументалната архитектура съответства на руската традиция. В своето изключително блестящо изказване италианските архитекти доказаха, че архитектурата в Москва не отговаря на традиционната линия. Тя е уголемена и разкрасена фалшификация на италианския неокласицизъм. Жолтовски, който трийсет години е учил и живял във Флоренция и няколко пъти се е връщал там, за да опресни идеите си, накрая призна, че това е така. Тогава се случи нещо неочаквано: младите съветски архитекти показаха проектите си, отхвърлени от радетелите на сталинската архитектура. Бяха възхитителни. След смъртта на Сталин в съветската архитектура нахлува повей на обновление.
	Може би най-голямата грешка на Сталин е била да се меси във всичко: дори в най-потайните гънки на личния живот. Предполагам, че на това се дължи провинциалното целомъдрие, което се долавя в Съветския съюз. Свободната любов — родена в изстъпленията на революцията — е легенда от миналото. Погледнато обективно, нищо не наподобява християнския морал повече от съветския. В отношенията си с мъжете девойките прилагат същите извъртания, имат същите предубеждения и психически задръжки, с които са прословути испанките. И от пръв поглед става ясно, че се отнасят към любовните въпроси с противоречивата простота, която французите наричат невежество. Тревожат се какво ще кажат хората и поддържат дългогодишни, постоянни и строго надзиравани годеничества.
	Ние попитахме мнозина мъже могат ли да имат любовница. Отговорът бе единодушен: „Може, при условие че никой не разбере.“ Изневярата е сериозна причина за развод. Семейното единство се защитава от желязно законодателство. Но няма време проблемите да стигат до съд. Жената, на която са изневерили, разобличава мъжа си пред работническия комитет. „Нищо не се случва — ни каза един дърводелец. — Но колегите гледат с презрение на мъж, който си има любовника.“ Същият работник ни заяви, че ако жена му не била девствена, не би се оженил за нея.
	Сталин е поставил основите на естетика, която някои критици марксисти — сред тях и унгарецът Георг Лукач — започват да развенчават. Най-прочутият в специализираните среди кинорежисьор — Сергей Айзенщайн — в Съветския съюз е неизвестен: Сталин го обвинил във формализъм. Първата целувка в съветското кино е била показана във филма „Четиридесет и първият“, заснет преди три години. От сталинската естетика е останала — включително и на Запад — изобилна литературна продукция, която съветската младеж не желае да чете. Руските студенти в Лайпциг бягат от лекции, за да прочетат за първи път френските романи. Момичетата в Москва — полудели по сантименталните болера — жадно поглъщат първите си любовни романчета. Достоевски — обявен от Сталин за реакционер — се преиздава.
	На една пресконференция с човека, отговарящ за руските издания на испански език, попитах дали е забранено да се пишат криминални романи. Отговориха ми, че не е. Дадоха ми да разбера, че в Съветския съюз не съществува криминална среда, от която авторите да черпят вдъхновение. „Единственият гангстер, който сме имали, е Берия — ни казаха веднъж. — Сега е махнат дори от съветската енциклопедия.“ Това мнение за Берия е всеобщо и категорично. То не подлежи на обсъждане. Но приключенията му не са намерили място в червената хроника. Научната фантастика обаче, която Сталин осъдил като вредна, е била разрешена само година преди изкуственият спътник да я превърне в суров социалистически реализъм. Най-продаваният съветски писател тази година е Алексей Толстой (не, дори не са роднини), автор на първия научнофантастичен роман. Очаква се най-продаваната чуждестранна книга да е „Въртоп“ от Хосе Еустасио Ривера. Според официалните данни: 300 000 екземпляра за две седмици.
	Трябваха ми девет дни, за да вляза в Мавзолея. Наложи се да пожертвам един следобед, половин час да чакам ред и да прекарам в светилището, без да се спирам, само минута. При първия ми опит милиционерът, който следеше за реда на опашката, ми поиска да представя билет. Фестивалната карта не вършеше работа. През същата седмица на Манежния площад Франко ми посочи обществен телефон: две много млади момичета в стъклена кабина с място за един човек използваха поред телефона. Едната от тях говореше горе-долу английски. Обяснихме й, че искаме да ни послужи за преводач, за да влезем в Мавзолея. Двете се опитаха да убедят пазача да ни пусне без билети, но им беше отказано с известна грубост. Тази, която говореше малко английски, ни даде да разберем, че съветските полицаи не са добри хора. „Very, very, very bad“* — повтаряше с дълбоко убеждение. Никой не беше наясно по въпроса за билетите, а и познавахме мнозина делегати, които бяха влезли само с фестивалните карти.
	[* „Много, много, много лош.“ (Англ.) — Б.пр.]
	В петък предприехме трети опит. Този път заведохме преводач от испански: двайсетгодишна студентка по рисуване, забележително скромна и сърдечна. Група охранители — без да споменават за билети — ни уведоми, че е прекалено късно: опашката била спряна преди минута. Преводачката настоя пред висшестоящия по чин, но той само клатеше глава и сочеше часовника си. Тълпа любопитни се струпа между нас и преводачката. Внезапно чухме гневния й, съвсем непознат глас да крещи на руски някаква фраза, системно прекъсвана от думата „бюрократ“. Любопитните се разотидоха. Тогава видяхме преводачката все още да крещи в позата на боен петел. Висшият по чин й отговаряше със същата злоба. Когато успяхме да я отведем в автомобила, тя избухна в ридания. Така и не я склонихме да ни преведе спора.
	Два дни преди да напуснем Москва пожертвахме обяда, за да рискуваме за последен път. Застанахме на опашката, без да казваме нищо, и охраняващият полицай ни помаха дружелюбно. Дори не ни поиска картите. След половин час, през главния вход откъм Червения площад, проникнахме в тежкия блок от червен гранит на Мавзолея. Представлява ниска тясна врата с блиндирани крила, охранявана от двама войници в стойка мирно и със сложени щикове на пушките. Някой ми бе казал, че в преддверието пази войник с тайнствено оръжие, скрито в дланта. Беше там. Тайнственото оръжие се оказа автоматичен апарат за отчитане на броя на посетителите.
	Вътрешността, облицована изцяло с червен мрамор, се осветяваше от неясна призрачна светлина. Слязохме по стълбището до място, което явно се намираше под нивото на Червения площад. Двама войници охраняваха телефонен превключвател: червено табло с половин дузина телефони. Влязохме през друга бронирана врата и продължихме да се спускаме по гладко блестящо стълбище от същия материал и в същия цвят като голите стени. Накрая — при последната бронирана врата — минахме между двама неподвижно изпънати стражи и потънахме в ледения въздух. Там бяха двата саркофага.
	Представляваше малко квадратно помещение със стени от черен мрамор и с инкрустации от червен мрамор във формата на пламъци. В горната част действаше мощна система за пречистване на въздуха. В средата, върху издигнат подиум, двата саркофага, покрити със стъкло, бяха осветявани отдолу с ярък червен отблясък. Влязохме отдясно. При главата на всеки саркофаг стояха на пост по двама войници с щикове на пушките. Не стъпваха върху подиума, така че главите им не стигаха до височината на саркофазите и поради тази разлика в нивото ми се струваше, че носовете им са залепени за тях. Мисля, че в краката на стражите имаше по един венец от живи цветя. Но не съм сигурен. В този миг бях погълнат от силата на първото впечатление: в помещението не се усещаше абсолютно никаква миризма.
	Опашката заобикаляше саркофазите от дясно на ляво, мъчейки се да събере в този бегъл миг и последните подробности от видяното. Бе невъзможно. Като си спомням онази минута, разбирам как нищо не е очевидно. Присъствах на спор между група делегати само няколко часа след като бяха посетили Мавзолея. Едните твърдяха, че кителът на Сталин бил бял. Другите твърдяха, че бил син. Сред онези, които твърдяха, че е бял, имаше един, който бе посетил Мавзолея два пъти. Аз мисля, че беше син.
	Ленин е в първия саркофаг. Облечен е в строг тъмносин костюм. Лявата ръка — парализирана през последните години — е опряна до хълбока му. Изпитах разочарование — прилича на восъчна фигура. След трийсет години се проявяваха първите признаци на мумификация. Но ръката все още създава впечатление за парализирана. Обувките не се виждат. От кръста надолу тялото изчезва под покривало от синьо сукно, също като на дрехата, но без форма и без обем. Същото е при тялото на Сталин. Невъзможно е да се избегне зловещото предположение, че са запазени само горните части на труповете. На дневна светлина сигурно са впечатляващо безцветни, защото дори на червената светлина от саркофазите са неестествено бледи.
	Сталин е потънал в сън без угризения. Има три прости лентички от ордени отляво на гърдите, ръцете са естествено изпънати. Тъй като ордените са с малки сини ивици, те се сливат с горната дреха и на пръв поглед не приличат на лентички, а на поредица отличителни знаци. Трябваше да се напрегна, за да ги видя. Затова знам, че кителът е в същия тъмносин цвят като костюма на Ленин. Косата му — съвършено бяла — изглежда червена на отблясъка от саркофага. Има живо човешко изражение, като гримаса, която не прилича на обикновен мускулен спазъм, а на отражението на някакво чувство. Това изражение загатва за подигравка. С изключение на двойната брадичка образът не съответства на личността. Не прилича на мечка. По-скоро на човек със спокоен ум, на добър приятел, с известно чувство за хумор. Тялото е масивно, ала леко, с меки косъмчета и едва различимите сталински мустаци. Нищо не ме впечатли по-силно от фините му ръце с тесни прозрачни нокти. Ръце на жена.


>	На съветския човек контрастите започват да му омръзват

	В една московска банка вниманието ми бе привлечено от служителите, които, вместо да обслужват клиентите, изглеждаха увлечени да броят шарените топчета на сметалата. По-късно, потънали в същата дейност, щях да видя управителите на ресторанти, служителите в обществени учреждения, касиерите в магазини и дори продавачите на билети в кината. Бях си отбелязал тази подробност, решен да проверя името, произхода и характеристиките на това, което сметнах за най-популярната игра в Москва, докато администраторът на хотела, в който бяхме отседнали, не ни даде обяснение: шарените топчета, подобни на сметалата, които се използват в училище, за да учат децата да смятат, са калкулаторите, с които си служат руснаците. Това твърдение бе още по-изненадващо, като се има предвид, че в официалните брошури, които бяха раздадени на фестивала, пишеше, че Съветският съюз разполага със 17 различни модела електронни калкулатори. Имат ги, но не ги произвеждат в промишлени количества. Това обяснение ми отвори очите за драматичните контрасти в страна, в която работниците живеят, наблъскани в една стая, и имат право да си купят само два костюма годишно, докато дебелеят от задоволство, че съветска ракета е изстреляна до Луната.
	Обяснението навярно се корени във факта, че през тези четирийсет години революция Съветският съюз е посветил всичките си усилия и цялата си трудова енергия на развитието на тежката промишленост, без да обръща особено внимание на стоките за широка употреба. Така става ясно как Съветите първи са пуснали на международния пазар по въздухоплаване най-големия самолет в света, докато населението страда от недостиг на обувки. Руснаците, които се мъчеха да ни накарат да проумеем тези неща, специално подчертаваха факта, че тази широкомащабна програма за индустриализация е претърпяла колосална катастрофа: войната. Когато германците нападнали Съветския съюз, процесът на индустриализация достигнал кулминационната си точка в Украйна. Оттам са нахлули нацистите. Докато армията воювала, за да спре нашествениците, гражданското население, в една от най-големите мобилизации в историята, демонтирало част по част цялата промишленост на Украйна. Цели заводи били транспортирани в Сибир, големия заден двор на света, където набързо са били престроени и пуснати в действие в най-кратки срокове. Съветските граждани смятат, че онова невиждано пренасяне е забавило индустриализацията с двайсет години.
	Няма съмнение, че националните усилия, необходими за осъществяването на това грандиозно начинание на човешкия род, са били за сметка само на едно поколение, най-напред през революционните години, после по време на войната и накрая в периода на възстановяването. Това е едно от най-тежките обвинения срещу Сталин, смятан за безмилостен управник, лишен от човешки чувства, след като е пожертвал цяло едно поколение заради усиленото строителство на социализма. За да не позволи западната пропаганда да стигне до ушите на сънародниците му, той затворил отвътре вратите на държавата, ускорил процеса и постигнал исторически скок, който навярно няма прецеденти. Новите поколения, в които несъмнено започва да зрее бунтарски дух, сега могат да си позволят лукса да протестират за обувките си.


	Желязната изолация, в която Сталин държал нацията, е най-често срещаната причина, поради която съветските хора, без да подозират, стават за смях пред гостите от Запад. По време на посещението ни в едно колективно стопанство ни се наложи да преживеем неприятен момент за сметка на съветската национална гордост. Превозиха ни по неравен път, през окичени със знамена села, чиито деца посрещаха с песни автобуса и ни хвърляха през прозорците пощенски картички с адресите си, написани на всички западни езици. На 120 километра от Москва се намираше совхоз, огромно държавно стопанство, заобиколено от унили села с кални улици и къщурки, боядисани в ярки цветове. Директорът на стопанството, нещо като социализиран феодален господар, напълно плешив и с превръзка на едното невиждащо око, досущ като пиратите от филмите, в продължение на два часа ни говори за колективното обработване на земята. Преводачът почти се ограничи да ни засипе с астрономически числа. След обяда на открито, по време на който училищен хор подправяше храната със старинни песни, ни заведоха да ни покажат апаратите за автоматично доене. Една много дебела и извънредно яка жена изглеждаше готова да ни демонстрира хидравличната доилка, която в стопанството се смяташе за последно достижение на автоматизацията в млечната промишленост. Не беше нищо повече от подобие на гумена клизма, свързана с гюм. В края на гумата имаше всмукващо устройство, което се задействаше, след като се прикачеше от едната страна към вимето, а от другата към кранчето. Достатъчно бе да се отвори кранчето и напорът на водата свършваше работата, която в средните векове са вършели доячите. Всичко това, естествено, беше само на теория. На практика се превърна в един от най-неудобните моменти от посещението ни. Здравенячката, специалистка по автоматични доилки, не успя да закрепи приспособлението към вимето дори след като се мъчи четвърт час, след което смени доилката, после положението на кравата и накрая самата крава. Когато най-после постигна целта си, всички бяхме готови да ръкопляскаме, без злорадство, искрено доволни, че сме излезли от затруднението.
	Един делегат от САЩ, с известно преувеличение, но не и без основание разказа на директора на совхоза, че в Щатите от едната страна вкарват кравата, а от другата излиза вече пастьоризирано мляко, че и масло в запечатани кутии. Много вежливо директорът изрази възхищението си, но на лицето му бе изписано, че не се е хванал на въдицата. По-късно убедено сподели, че преди съветската хидравлична доилка човечеството не е измислило друга механизирана система за извличане на кравето мляко.
	Един преподавател от Московския университет, който нееднократно бе посещавал Франция, ни разказа, че съветските работници са убедени, че са изобретили много от уредите, които от години се използват на Запад. Старият американски виц, че руснаците в СССР си приписват създаването на най-простите неща, от вилицата до телефона, в действителност има своето обяснение. Докато през XX век западната цивилизация си е пробивала път с изумителния напредък на техниката, съветските хора са се мъчели да разрешават сами елементарните си проблеми при заключени врати. Ако някога западен турист срещне в Москва неспокоен разрошен младеж, който твърди, че е изобретил електрическия хладилник, не бива да го взема за измамник или за побъркан: много е вероятно този младеж наистина да го е сглобил в дома си, доста време след като на Запад електрическият хладилник се е превърнал в най-обикновена вещ.


	Действителността в Съветския съюз се разбира по-добре, когато човек проумее, че прогресът тук се е развивал в обратна посока. Основната грижа на революционните правителства е била да нахранят народа. Със същата честност, с която приемаме неблагоприятните факти, трябва да приемем, че в Съветския съюз няма глад и безработица. Напротив, недостигът на работна ръка е нещо като национална фиксидея. Създаденото неотдавна Бюро за проучване на труда има за цел да установи научно каква е себестойността на труда на един човек. На една пресконференция с началниците на това поделение на Министерството на труда ни казаха, че има директори на фабрики, които печелят по-малко от някои работници специалисти не само защото влагат по-малко количество работна сила, но и защото носят по-малка отговорност. Попитах защо в Съветския съюз жените вършат тежък физически труд по пътищата и железопътните линии, рамо до рамо с мъжете, и дали това е правилно от социалистическа гледа точка. Отговорът бе категоричен: жените вършат тежка работа, защото има драматичен недостиг на работна ръка и още от времето на войната страната се намира в нещо като извънредно положение. Директорът на отдела подчерта, че поне във физическия труд трябва да се признае огромната разлика между мъжа и жената; каза, че според проучванията му жените постигат по-голяма производителност в дейности, изискващи внимание и търпение, и ни увери, че в Съветския съюз все по-малко жени вършат тежка работа. Много сериозно наблегна, че една от най-важните задачи на отдела му е разрешаването на този проблем.
	И така, докато жените се трудя по пътищата, за четирийсет години е развита мощна промишленост, която превърна Съветския съюз в една от двете големи сили в света, но е пренебрегнато производството на стоки за широка употреба. След като Съветите разкриха, че разполагат с термоядрено оръжие, никой човек, видял мизерните витрини в Москва, не би повярвал. Но би трябвало да повярваме тъкмо заради това: съветските термоядрени оръжия, космическите им ракети, механизираното селско стопанство, изумителните им преработващи съоръжения и титаничната им трудоспособност да превърнат целините в обработваеми земи са резултат от четирийсет години прости обувки и зле скроени дрехи; почти половин век на желязна оскъдица. Развитието в обратна посока е предизвикало дисбаланс, от който американците се превиват от смях. Мощният ТУ-104 например, смятан за шедьовър в самолетостроенето, чието приземяване на летището в Лондон не бе разрешено, защото английските психиатри се опасяваха, че може да причини психическо разстройство у живеещите наблизо, разполага с телефонна връзка между етажите, обаче е съоръжен с най-примитивните клозети с казанче със синджирче. Друг пример: един делегат от Швеция, който се лекувал от упорита екзема при най-добрите специалисти в страната си, използвал пътуването си до Москва, за да изложи случая на най-близкия до хотела му дежурен лекар. Докторът му предписал някакъв мехлем, който за четири дни премахнал и последните следи от екземата, но аптекарят, който го обслужил, извадил с пръст мазилото от буркана и го увил в парче вестник. Що се отнася до хигиената, може би най-драстичния епизод изживяхме на връщане от совхоза, когато спряхме да пием нещо разхладително в заведение на открито, в предградията на Москва. Инстинктът ни отведе в тоалетните. Представляваха дълга дървена платформа с половин дузина дупки, над които половин дузина уважаеми граждани клечаха и си вършеха работата, разговаряйки оживено по време на една физиологична колективизация, непредвидена от доктрината.


	Младежта, разсъждаваща логично в страна, чиито основи вече са положени, се бунтува срещу контрастите. В университета се провеждат публични дебати и пред правителството се поставя необходимостта западният комфорт да бъде осигурен и в Съветския съюз. Неотдавна девойките от Института за чужди езици в Москва предизвикали скандал, като излезли на улицата облечени по парижка мода, с конски опашки и високи токчета. Ето какво се бе случило: непрозорлив чиновник позволил в Института за чужди езици да се получават западни списания, чрез които бъдещите преводачи да се запознават с разговорния език и обичаите на Запада. Мярката дала резултат. Но момичетата се възползвали от списанията, за да си скроят нови дрехи и да си направят по-модерни прически. Като ги видели на улицата, както се случва във всички времена и навсякъде по света, дебелите съветски матрони, възмутени, се хванали за главите с възклицания: „Младежта е погубена.“ Но системният натиск на тази младеж има много общо с промените в съветската политика. Преди да умре в Париж, моделиерът Кристиан Диор получил предложение от съветското правителство да представи колекциите си в Москва.
	Последната ми вечер в града трябваше да приключи с един епизод, който доста добре отразява духа на тази младеж. Млад човек на не повече от двайсет и пет години ме спря на улица „Горки“ и ме попита за моята националност. Както ми обясни, подготвял дипломната си работа върху световната поезия за деца. Поиска ми данни за Колумбия. Разказах му за Рафаел Помбо* и той, пламнал от обида, ме прекъсна: „Естествено, че разполагам с всички данни за Рафаел Помбо.“ Пред чаша бира, със силен акцент, но изключително гладко, той до полунощ ми изрецитира цяла антология на латиноамериканската детска поезия.
	[* Хосе Рафаел де Помбо и Реболедо (1833–1912) — бележит колумбийски автор на поезия за деца, провъзгласен за национален поет на Колумбия. — Б.пр.]
	Четирийсет и осем часа по-късно Москва се бе върнала към нормалния си живот. Същите гъсти тълпи, същите прашни витрини и същата двукилометрова опашка пред Мавзолея на Червения площад преминаха като видение от друга епоха покрай прозореца на автобуса, който ни откарваше на гарата. На границата един дебел преводач, който изглеждаше като близнак на Чарлс Лотън*, с мъка се изкатери във вагона. „Идвам да ви помоля за извинение“ — ни каза. „За какво?“ — попитахме. „Задето никой не ви поднесе цветя“ — отвърна. Почти разплакан ни обясни, че бил натоварен да организира изпращането на делегатите на границата. Същата сутрин помислил, че вече всички са си заминали, и наредил по телефона да не се изпращат повече цветя на гарата, а децата, които изпровождали влака с химни, да се върнат в училище.
	[* Чарлс Лотън (1899–1962) — английски драматичен и филмов актьор. — Б.пр.]


>	„Аз посетих Унгария“

	Янош Кадар — председателят на Министерския съвет на Унгария — се яви публично на 20 август пред 6000 селяни, събрани на футболния стадион на Уйпещ, на 132 километра от Будапеща, по случай годишнината от приемането на Социалистическата конституция. Бях там, на същата трибуна с Кадар, заедно с първата делегация от западни наблюдатели, посетили Унгария след събитията през октомври.
	В продължение на десет месеца унгарската столица бе забранен град. Последният западен самолет, излетял от летището му — на 6 ноември 1956 година, — бил двумоторен австрийски аероплан, нает от списание „Пари Мач“, за да евакуира специалния му пратеник Жан-Пиер Педрацини*, смъртно ранен по време на боевете в Будапеща. Оттогава Унгария бе затворена и се отвори едва десет месеца по-късно за нашата делегация по настояване на Подготвителния комитет на Московския фестивал, който издейства унгарското правителство да покани в Будапеща делегация от 18 наблюдатели. В нея имаше двама архитекти, един германски адвокат, един шампион по шахмат от Норвегия и само още един журналист: Морис Майер от Белгия, с рижи мустаци, дяволски симпатичен, любител на бирата и разказвач на тъпи вицове. Започнал кариерата си през Испанската гражданска война, а по време на немската окупация бил ранен в Лиеж. Не познавах нито един от тях. На унгарската граница, след като в продължение на три часа митническите власти проверяваха документите ни, един преводач ни събра във вагон-ресторанта, представи ни и произнесе кратка реч за добре дошли. После прочете програмата за следващите петнайсет дни: музеи, срещи с младежки организации, спортни прояви и една седмица почивка на езерото Балатон.
	[* Жан-Пиер Педрацини (1927–1956) — бележит френски фоторепортер, известен с репортажите си от СССР и Източна Европа. — Б.пр.]
	Морис Майер поблагодари за поканата от името на всички, но даде да се разбере, че туристическите мероприятия много малко ни интересувах. Искахме нещо друго: да разберем какво се бе случило в Унгария, но от достоверни източници и без политически мистификации, както и да преценим актуалното положение в страната. Преводачът отговори, че правителството на Кадар ще направи всичко възможно да удовлетвори искането ни. Беше 4 август, три часът следобед. В 10:30 вечерта пристигнахме на безлюдната гара в Будапеща, където ни очакваше група от смутени енергични мъже, които ни ескортираха в продължение на петнайсет дни и направиха всичко възможно да ни попречат да придобием конкретна представа за положението.
	Едва бяхме успели да свалим куфарите, когато един от мъжете — представи се за преводач — прочете официалния списък с имената и националностите, като ни караше да отговаряме като в училище. После ни прикани да се качим в автобуса. Две подробности привлякоха вниманието ми: броят на нашите придружители — единайсет за толкова малобройна делегация — и фактът, че всички се бяха представили за преводачи, въпреки че повечето от тях говореха само унгарски. Прекосихме града по мрачни и пусти улици, още по-унили под ситния дъжд. Малко след това бяхме в хотел „Сабадшаг“ („Свобода“) — един от най-хубавите в Будапеща — и седяхме около банкетна маса, която заемаше целия салон. Някои от придружителите ни едва се справяха с приборите. Ресторантът с огледало, големи полилеи и тапицирани с червено кадифе мебели изглеждаше обновен, но със старовремски вкус.
	По време на вечерята един разрошен мъж с романтично презрение в погледа произнесе реч на унгарски, която бе преведена симултанно на три езика. Приветствието бе кратко и абсолютно формално, последвано незабавно от серия конкретни указания. Препоръчаха ни да не излизаме на улицата, да носим винаги паспортите си, да не разговаряме с непознати, при всяко напускане на хотела да оставяме ключа на рецепцията и да не забравяме, че „Будапеща е във военно положение, следователно правенето на снимки е забранено“. В този момент към нас се бяха присъединили още седмина преводачи. Мотаеха се безцелно около масата, приказваха си много тихо на унгарски и аз имах усещането, че са уплашени. Не бях сам в тази преценка. Миг по-късно Морис Майер се приведе към мен и ми каза: „Тези хора умират от страх.“
	Преди да си легнем, прибраха паспортите ни. Изморен от пътуването, разсънен и малко потиснат, се опитах да зърна през прозореца на стаята късче от нощния живот на града. Сивите разрушени сгради по булевард „Ракоци“ изглеждаха необитаеми. Оскъдното улично осветление, ръмящият дъжд над безлюдната улица, скрибуцащият трамвай, преминаващ сред сини искри — всичко това допринасяше за тъжната атмосфера. Когато си лягах, забелязах, че по вътрешните стени на стаята още личат следи от куршуми. Не можах да заспя, разтърсен от прозрението, че това помещение, тапицирано с жълти драперии, със стари мебели и силен мирис на дезинфекциращ препарат, през октомври е било барикада. Така завърши първата ми нощ в Будапеща.


>	Повече опашки за лотарията, отколкото за хляб

	На сутринта гледката не бе толкова мрачна. Решен да измамя надзираващите ни преводачи — те нямаше да дойдат преди десет, — пъхнах ключа в джоба си и слязох във фоайето по стълбите. Не използвах асансьора, защото се намираше точно срещу рецепцията и нямаше да мога да изляза, без администраторът да ме види. Въртящата се стъклена врата извеждаше право на булевард „Ракоци“. Не само хотелът, но и всички здания по булеварда — от фронтона с цветя на гарата до брега на Дунав — бяха покрити със строителни скелета. Странно е усещането, което предизвиква търговски булевард, по който тълпата се движи между дъсчени скелети. Това усещане се оказа мимолетно, защото едва бях направил две крачки извън хотела, когато някой сложи ръка на рамото ми. Беше един от преводачите. Сърдечно, ала без да ми пуска ръката, ме отведе обратно в хотела.
	Останалите от делегацията слязоха в десет, както бе предвидено. Последен бе Морис Майер. Появи се в ресторанта във великолепно спортно сако, с разперени ръце и с международния младежки химн на уста. С пресилена сърцатост и като не преставаше да пее, прегърна един по един всички преводачи, които му отвърнаха със смутено въодушевление. После седна до мен, пъхна салфетката под яката си и ме побутна с коляно под масата.
	— Помислих си го още снощи — процеди през зъби. — Всички тези диваци са въоръжени.
	От този момент нататък знаехме към какво да се придържаме. Нашите ангели-пазители ни придружаваха в музеите, до историческите паметници, на официалните приеми, като ревниво ни пречеха да влизаме в контакт с хората от улицата. Един следобед — четвъртият в Будапеща — отидохме да се полюбуваме на прекрасния изглед на града от Рибарските кули. Там наблизо се намира стара черква, превърната в джамия от турските нашественици, все още запазила украсата от арабески. Няколко делегати се откъснахме, от преводачите и влязохме в черквата. Беше огромна и разнебитена, с малки издължени прозорци, през които струеше жълтата лятна светлина. На една от пейките отпред седеше облечена в черно старица с отнесено изражение и ядеше хляб с наденица. Миг след това двама от преводачите влязоха в черквата. Последваха ни безмълвно между нефовете, без да ни кажат нищо, но накараха жената да излезе.
	На петия ден положението бе станало неудържимо. Беше ни дошло до гуша да гледаме старини, исторически вехтории и да усещаме, че градът и хората, които стоят на опашки за хляб или на трамвайните спирки, изглеждат като недосегаеми обекти иззад стъклата на автобуса. Взех решението след обяда. Поисках ключа от рецепцията и предупредих, че съм много изморен, затова мисля да спя целия следобед, качих се с асансьора и веднага след това слязох по стълбището.
	На първата спирка взех напосоки някакъв трамвай. Наблъсканите в превозното средство хора ме гледаха като пришълец от друга планета, но в погледите им нямаше почуда или любопитство, а само непроницаемо недоверие. До мен старица със стара шапка с изкуствени плодове четеше роман от Джек Лондон на унгарски. Обърнах се към нея на английски, после на френски, но тя дори не ме погледна. Измъкна се още на първата спирка, като си проправяше път с лакти, а аз останах с впечатлението, че не там е трябвало да слезе. Тя също беше уплашена.
	Кондукторът ме заговори на унгарски. Успях да му обясня, че не знам езика, и той на свой ред ме попита говоря ли немски. Беше дебел старчок с нос на пияч на бира и с очила, закрепени с тел. Когато му казах, че говоря английски, няколко пъти повтори изречение, което не разбрах. Изглеждаше отчаян. В края на линията, когато се канех да сляза, той ми подаде листче с изречение на английски: „Господ да спаси Унгария.“
	Почти година след събитията, които разтърсиха света, Будапеща приличаше на военновременен град. Видях обширни площи, където трамвайните линии не бяха възстановени и все още бяха затворени за движение. Множеството, зле облечено, умърлушено и вглъбено, се редеше на безкрайни опашки за стоки от първа необходимост. Магазините, които са били разрушени и разграбени, още са в процес на реконструкция.
	Въпреки шумното огласяване, което западните вестници бяха посветили на събитията в Будапеща, не вярвах, че пораженията са толкова ужасни. Много малко сгради в центъра бяха запазили фасадите си незасегнати. По-късно узнах, че населението на Будапеща се е укривало в тях и в продължение на четири денонощия е водило битки срещу руските танкове. Съветските войски — 80 000 души със заповед да смажат бунта — са приложили простата и ефективна тактика да насочат танковете срещу сградите и да ги разрушат. Но съпротивата била героична. Децата излизали на улицата, покатервали се върху танковете и хвърляли вътре запалени бутилки с бензин. Според официалната информация за тези четири денонощия има 5000 загинали и 20 000 ранени, но мащабите на пораженията навеждат на мисълта, че броят на жертвите е много по-голям. Съветският съюз не е предоставил данни за своите загуби.
	Зората на 5 ноември изгряла над един град в разруха. За пет месеца страната останала буквално парализирана. През този период населението оцеляло благодарение на влаковете с продоволствия, изпращани от Съветския съюз и другите социалистически страни. Сега опашките са по-къси, магазините за хранителни продукти започват да отварят врати, но народът на Будапеща още страда от последствията от катастрофата. Пред будките на лотарията — тя е източник на доходи за режима на Кадар — и в заложните къщи — те са държавна собственост — опашките са по-дълги, отколкото пред хлебарниците. Държавен служител ми каза, че лотарията наистина е неприемлива институция при един социалистически режим. „Но не можем да направим друго — ми обясни. — Всяка събота с нея се разрешава поне един проблем.“ Същото важи и за заложните къщи. Пред една от тях видях на опашката жена с детска количка, пълна с кухненски съдове.
	Недоверието и страхът са очевидни навсякъде, както сред властите, така и сред населението. Има унгарци, които до 1948 година са живели в чужбина, и те, както и децата им, говорят на всички световни езици. Но трудно се решават да заприказват чужденците. Те смятат, че в този период в Будапеща няма чужденец, който да не е официален гост, и затова не се осмеляват да разговарят с него. Всичко живо на улицата, в кафенетата, в спокойните градини на остров Маргарита, подозира правителството и гостите му.
	Режимът от своя страна усеща, че недоволството продължава. По стените на Будапеща с дебела четка са изписани лозунги като: „Скрити контрареволюционери, бойте се от силата на народа“. Други обвиняват Имре Наги за октомврийската катастрофа. Това е официална обсесия. Докато Имре Наги живее в принудително изгнание в Румъния, правителството на Кадар цапоти стените, издава брошури и организира манифестации срещу него. Всички хора обаче, с които успяхме да поговорим — работници, служители, студенти и дори някои комунисти — очакват завръщането на Наги.
	Привечер — след като бях обиколил целия град — се озовах на брега на Дунав, срещу развалините на моста Ержейбет, взривен от германците. Там беше статуята на поета Петьофи, а между нея и университета имаше малко площадче, пълно с цветя. Преди десет месеца — на 28 октомври — група студенти прекосила площада, скандирайки искането съветските войски да бъдат изгонени. Един от тях се покатерил на паметника и произнесъл двучасова реч. Когато слязъл, булевардът бил изпълнен с мъже и жени от Будапеща, които под оголените от есента дървета пеели химна, написан от поета Петьофи. Така започнало въстанието.
	Един километър след остров Маргарита, в долната част на Дунав, има гъсто населен пролетарски район, в който, плътно наблъскани, работниците на Будапеща живеят и умират. Там има задушни опушени кръчми, чиито клиенти пият огромни халби бира сред безспирното картечно тракане, на каквото приличат разговорите на унгарски. На 28 октомври следобед тези хора са били там, когато до тях достигнал слухът, че студентите са се вдигнали на въстание. Тогава зарязали халбите с бира, тръгнали нагоре по брега на Дунав до площадчето на Петьофи и се присъединили към движението. Обиколих тези кръчми привечер и установих, че въпреки репресивния режим, въпреки съветското нашествие и привидното спокойствие, царящо в страната, зародишът на бунта е все така жив. Когато влизах в някое заведение, картечното тракане преминаваше в приглушено мърморене. Никой не пожела да говори. Но когато хората млъкват — от страх или от предубеждение, — човек трябва да влезе в клозетите, за да разбере какво мислят. Там намерих онова, което търсех: между порнографските рисунки, вече класика във всички писоари по света, имаше надписи с името на Кадар в израз на анонимен, но извънредно знаменателен протест. Тези лозунги представляват достоверно свидетелство за положението в Унгария: „Кадар, убиец на народа“, „Кадар е предател“, „Кадар, копой на руснаците“.
