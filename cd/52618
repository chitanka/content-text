>	Страшната среща

	Забола в облачното небе вечно заснежени върхове, високи повече от осем хиляди метра, средната верига на Хималаите изглеждаше непроходима, ала по един от високите й проходи се тътреше търговски керван. Неговият водач Сампо Синги яздеше едър як* начело на колоната. Силното животно стъпваше тежко с дебелите си крака, бавно ги местеше, умишлено ги провличаше и правеше пъртина през сипкавия сняг. Следваха ги стотина якове, коне и магарета, натоварени с платове, сечива, ориз, подправки и други стоки, а някои дори яхнати от своите стопани.
	[* Животно, което прилича на нашенски говежди бик, но е по-едро от него.]
	Вече дни наред керванът пътуваше от индийското селище Канпур кога по каменисти пътеки, кога без път. Дългото, уморително изкачване бе изтощило животните, но те чувствуваха, че през тоя ден остава още малко да вървят, докато ги спрат за почивка. Затуй напрягаха сили и нито едно не изостана. Всички достигнаха превала, починаха и по северния склон на планината се спуснаха към Тибет. Бяха на шест хиляди метра височина, а само на два километра под тях снегът се бе стопил през лятото и в долината растеше трева. Там се намираше определеното място за нощуване. Щом стигнаха до него, Сампо Синги даде знак на хората да спрат. Разтовариха животните и ги пуснаха да пасат по тясна дълга поляна, просната между езерото Сините очи и високи скали. Изкопаха трапове. Направиха палатки. Застлаха ги с кожи и приготвиха легла за преспиване. За водача, който бе и главатар на охраната, издигнаха отделна палатка.
	Всеки търговец събра стоките си на едно място. Вечеряха и легнаха да спят. Нахрани се и Сампо Синги. Застана пред палатката и хвърли последен поглед наоколо. Слънцето беше залязло. Настъпваше безлунна нощ и по дълбокото небе се показваха едри звезди, но нямаше опасност за нападение на кервана от чергари, защото хора по тия места рядко се мяркаха, а и лагерът бе много добре защитен. От север го пазеше езерото — дълбоко, широко и дълго повече от два километра. Извитите му краища почти допираха стръмните склонове на планинската верига, която се издигаше от юг. Скованите й от лед и сняг върхове бяха непроходими. Между тях зееха дълбоки долини, необитавани от живи същества. Затуй търговците не очакваха нападение от тая страна и спокойно заспаха. Сампо Синги постави двама души за охрана на добитъка, прибра се в палатката, легна и скоро се унесе в сладък сън. Не можа да си представи колко време е спал, когато някой се втурна при него, сграбчи го с двете си ръце, разтърси го силно и простена:
	— Сирдаре, йети*!
	[* Главатарю, снежен човек.]
	— А, йети! — трепна той.
	— Йети, сирдаре.
	— Сигурно си се уплашил от някоя скала?
	— Не съм се уплашил от скала.
	В Тибет се знаеше, че от Хималаите, та чак до Монголия, там, докъдето лятно време снегът се стопява и расте трева, живеят снежни хора, наричани йети. Керванът нощуваше точно по тия места. Никак не бе чудно, че някой йети, който живее наблизо, е доближил лагера и дебне да открадне нещо за ядене или да убие и отвлече животно. Появяването на един йети не беше страшно за Сампо Синги. Дори десет йети да се появят, пак не ще успеят да отмъкнат нищо от стоките на кервана, ако охраната вдигне оръжие срещу тях. Опасението му идеше от страха на хората. Всеки човек от неговата дружина знаеше поверието, че който види йети, ще бъде сполетян от голямо нещастие. Затуй никой не ще посмее да погледне страшилището, а камо ли да се бие с него. Дори самият той изтръпна, като чу името му, но посегна към сабята си, сграбчи я здраво за дръжката и бързо скочи.
	— Тихо, Анг Ла. Тихо! — рече на коленичилия пазач. — Стани и кажи къде видя йети!
	Още млад и пъргав, Анг Ла бързо се изправи срещу главатаря си. В палатката бе тъмно, та не можа да види лицето му, но разбираше, че е уплашен.
	— До брега на езерото седях — зашушна, — очите ми шарят из лагера, добитъка обикалят. А небето, нали е ясно, всичко се вижда. И чак по време, кога вечерницата се скри зад върховете, мрачината се посгъсти. Тогава, гледам, от скалите скала се откърти. Зачаках да се търкулне и бухне в езерото, а тя първо не мръдна, а после изведнъж се раздвижи. Рекох си — не е скала откъртена, а мечка е скочила. Стиснах пушката да я посрещна, ако поеме насам, а то каква ти мечка, брате — йети. Както се бе сгушил до скалите, просна се по корем, къде-къде по-дълъг от мене, и запълзя насам. Изтръпнах. Помъчих се да извикам — глас не издадох и зъбите ми започнаха да се бият. Не посмях да погледна втори път към йети, не ми се ще беда да ме сполети. И не знам откъде се взеха сили, та и аз като страшилището полазих по корем към палатката да те събудя.
	Преди три години Сампо Синги също видя един йети съвсем неочаквано и много близо. Уплаши се, както се бе уплашил сега Анг Ла. Тогава и той дълго не можа да се успокои и зачака да го сполети голямо нещастие или да се разболее от невярна болест. А ето толкова време мина от тази случка, а лошо не му се случи, нито се разболя. Това го караше да вярва, че нищо няма да го сполети, ако и втори път срещне йети. Но дори и да го чака беда, длъжен е като главатар на охраната да защищава търговците и да прогони снежните хора, колкото и да са те. Не направи ли това, няма да си изпълни задължението, ще се изложи пред търговците, а те няма да му заплатят определеното възнаграждение за охрана на кервана и опазване на стоките им.
	— Ти знаеш, Анг Ла — рече и пристъпи крачка, — ти много добре знаеш, че йети е страхлив, а, според мен, и да го види човек, от това няма да пострада. Затуй аз не се боя нито от среща, нито от двубой с него. И щом казваш, че един си видял, ще го потърся и прогоня.
	Пазачът не трепереше вече, ала не му отговори. Сампо Синги излезе бързо из палатката, а той го последва. Вън бе все още безлунна нощ. Наоколо се носеше силен еднообразен шум от буйни пълноводни потоци, често засилван от внезапен трясък на падащи в пропастите ледове, скали и лавини. Животните, пръснати по поляната, бяха спокойни. Сампо Синги тръгна към тях, като продължаваше да държи сабята си вдигната нагоре с едната ръка, а в другата пищов. За него сабята бе най-верен и сигурен другар. Охраната му носеше и пушки, но в тъмнината не можеше да види точно къде е йети и да се прицелва в него, затуй нощно време предпочиташе да носи сабята, защото с нея винаги можеше да се брани отблизо по-сигурно. Не е и сам, Анг Ла го следва и ще му помогне при нужда. Спокойно огледа палатките, купчините стоки на търговците, а не зърна никакъв йети. Само зад крайната палатка съгледа някакво голямо кълбо, което цяло се тресеше. Анг Ла облещи очи и се дръпна назад, като помисли, че това е някое от страшилищата, но Сампо Синги сметна, че е другият човек от лагерната охрана, също видял йети.
	— Дава Тонд — повика тихо, — от какво си се разтреперал?
	Треперещото кълбо наистина бе пазачът. Той отхвърли кожуха, с който бе покрил главата си, няколко минути гледа като втрещен главатаря си и едва когато се увери, че е той, а не някое от страшилищата, престана да трепери и полека се изправи.
	— Ох, главатарю — простена, — свърши се с моето добро. Кой знае какво ще си изпатя, като видях йети.
	— А къде го видя? — попита Сампо Синги.
	— Ей там срещу добитъка. Пълзи насам през поляната. Обърнах се да не го гледам — отгоре пълзи пък друг. Не можах ни да стана, ни да извикам. Завих главата си с кожуха и втори път не погледнах.
	— Те са избягали — рече Сампо Синги. — Не се плашете, че сте ги видели. А сега идете в палатката да спите, но не казвайте нищо за йети. Събудете само Пени Поло — той и още един от охраната да дойдат при мене.
	Двамата пазачи само това чакаха. Веднага се спуснаха към палатката. Скоро Пени Поло се показа с още един човек от охраната. И двамата бяха весели. Сампо Синги също весело ги посрещна, обикаля с тях лагера, докато изгря месецът, и се прибра да поспи, ала сънят му не бе спокоен. Сам се събуди. Очакваше, че всички търговци са научили вече за появяването на йети, но се излъга. Животните лениво преживяха, налягали по тревата на поляната, а хората весело разговаряха и се готвеха за тръгване. Неочаквано един от търговците викна:
	— Липсва ми торба с ориз.
	Неговото оплакване предизвика насмешка по устните на мнозина. Знаеше се кой колко торби ориз кара и ако някой се е опитал да открадне чужда торба, веднага ще я открият. Да я скрие някъде наоколо — кога ще се върне по тези места да я прибере?
	— Мен ми липсват две торби с ориз — обади се друг след него.
	И нему не повярваха. Накараха и двамата да преброят втори път торбите си, но проверката потвърди оплакванията. Три торби ориз наистина липсваха. Студени тръпки минаха по тялото на Сампо Синги, но той нищо не каза, само схапа устни, въздъхна и погледна към големите скали, които стърчаха в края на поляната. Търговците се поглеждаха един друг, поглеждаха към него и се чудеха кой е откраднал торбите с ориза. Учудването им не трая много. Двама по-ранобудни търговци бяха отишли към скалите да търсят плодове за ядене. Единият от тях се спря по едно време, вгледа се в тревата, изправи глава и викна:
	— Ей, хора, тук има разсипан ориз!
	— Много ли? — попита го Сампо Синги.
	Търговецът погледна към скалите, навярно да провери има ли на друго място ориз, бързо обърна главата си и без да отговори, хукна към лагера. Другарят му се почуди защо бяга, погледна към скалите и хукна след него.
	— Йети. В скалите има снежни хора — пошушнаха и двамата, когато стигнаха в лагера и се поуспокоиха.
	Оправда се предположението на Сампо Синги, че йети са отвлекли през нощта торбите с ориза, докато той излезе от палатката си.
	— Йети са откраднали торбите с ориза — въздъхна той. — Пазачите, които оставих снощи на пост, са ги видели, но се уплашили и сигурно, докато дойдоха да ме събудят, страшилищата са избягали. Аз веднага излязох и до зори обикалях, но не ги видях.
	Тая новина изплаши търговците, защото и те като всички тибетци вярваха, че ще ги сполети зло, ако видят йети. Затуй мнозина от тях предложиха веднага да натоварят стоките и да се махнат от това място. Никой не отхвърли предложението, ала за да се промъкнат по прохода между езерото и склона на планината, трябваше да минат край скалите, където страшилищата са отмъкнали ориза и се крият, а не се знаеше колко са. От ухо на ухо вече се шушукаше, че не са по-малко от трима, щом липсват три торби ориз. Имаше опасност, когато стигнат до скалите, страшилищата да ги нападнат с камъни в тесния проход, да ги избият и отмъкнат ориза на всички търговци. Чуха се предложения керванът да се върне назад и да търси друг път. Сампо Синги не се съгласи, защото пътят, по който водеше търговците към техните селища, бе най-пряк. За да ги успокои, предложи сам да мине покрай скалите, за да видят всички, че йети не ще посмеят да нападнат един човек, а камо ли целия керван.
	Тибетците са средни на ръст, той беше от по-високите. Не знаеше на колко години е, защото тибетският календар няма числа за годините. Всяка година носи името на животно. Редят се последователно дванадесет години — шест с имена на мъжки животни и шест с имена на женски. Изтекат ли те, започва нова поредица на години пак със същите имена. Сампо Синги знаеше, че е роден в годината на тигъра, но не знаеше в коя поредица години. Когато беше малък, бащината му къща се състоеше от черна палатка, направена от плат, изтъкан от козината на домашен як. Тя не стоеше на едно място. Местеха я там, където имаше повече трева за овцете и яковете. После баща му направи къща в селището Тангар и започна да охранява търговски кервани. Сампо ходеше с него. При едно нападение на кервана от чергари баща му бе убит заедно с двама други мъже. Сампо Синги натовари труповете на убитите на един от яковете и ги закара в селището. На другия ден ги изнесоха на близкия връх. Разсякоха ги на късове и ги разхвърлиха по скалите. Местните калугери, които тибетците наричат лами, започнаха да произнасят високо молитви. Долетяха орли, чули гласовете им, нахвърлиха се върху месата на мъртвите, за кратко време ги разкъсаха и парче по парче ги изядоха.
	{img:durvo_1.png}
	След бащината си смърт Сампо Синги продължи да ходи охрана на кервани, а после започнаха да го наемат и за водач. Заедно с търговците от керваните и той прекарваше за своя сметка за Индия кожи, вълна, сирене, а купуваше сечива, платове и подправки. С тоя керван караше стока на десет яка и две магарета. Имаше и кон за езда.
	Оседла коня си, яхна го и препусна към скалите. В това време стадо газели* мина по прохода между езерото и скалите и животните се пръснаха по поляната да пасат. В планината човек никога не беше ги нападал, затуй не се уплашиха от конника и не побягнаха. Дори когато конят се приближи до една от по-старите газели, тя вдигна глава и любопитно го изгледа, без да се помръдне. Както държеше сабята си извадена из ножницата, Сампо Синги се понаведе и с един замах отсече главата й. Нещастното животно се строполи върху буйната трева, ритна няколко пъти и притихна. Повечето от газелите не видяха какво стана с тяхната сестра и продължиха спокойно да пасат. Сампо Синги доволно се усмихна: набързо ще опекат месото на газелата и добре ще похапнат. Уверен, че йети наистина няма да се мярнат пред очите му, реши да препуска коня до източния край на скалата и щом се върне, да грабне тялото на газелата и да го откара в лагера за печене. Конят му отново се понесе покрай брега на езерото, ала когато Сампо Синги се обърна съвсем неочаквано, само на няколко крачки пред него изскочи широкоплещест йети, висок повече от два метра и целият покрит с жълтеникава козина. В същия миг и конят видя страшилището, много се уплаши, мигновено подскочи така силно, че дори се изправи на задните си крака. Сампо Синги не се държеше както трябва, отметна се от гърба му, изпусна сабята си и тя дрънна някъде встрани от него, а той се просна по очи на земята. Чу как стъпките на коня се отдалечават и разбра, че помощ от него не бива да чака. Не можеше да си помогне и със сабята. Йети едва ли ще се сети за нея, но е достатъчно силен, за да го смачка с камък, дори да го убие с един по-силен удар. Имаше пищов и нож, но и с тях не можеше да си послужи, защото при падането натърти кръста и ръката си. Разтрепера се по-скоро от яд, отколкото от страх. Как можа да бъде толкова непредвидлив и да се остави така безславно да загине. Откъде се взе сега тоя проклет снежен човек, за да го погуби!
	[* Чифтокопитни животни от семейството на антилопите.]
	Сампо Синги имаше трима братя. И тримата бяха по-големи от него. Сингер, най-възрастният от тях, още малък, беше обречен от родителите им за лама. Щом порасна, обръснаха главата му, облякоха му червена дреха и го заведоха в близкия манастир да изучава мъдростите и да служи цял живот на Буда*. Бащата смяташе, че овцете и яковете, които притежава, няма да хранят тримата му сина и техните семейства, ако ги разделят помежду си, затуй ожени и тримата за една девойка. Така добитъкът остана неразделен и данъкът същият, защото в Тибет по това време размерът му зависеше от броя на жените в семейството. Двамата му братя пасяха общите овце и якове, а той търгуваше.
	[* Основател на будистката религия, зародила се в Индия през VI-V век преди нашата ера, когато там възникват големи робовладелски държави. Тази религия е разпространена между азиатските народи. Буда значи просветител.]
	В тия тежки минути Сампо Синги не се помръдна дори, защото сметна, че му остава да живее толкова време, колкото да произнесе молитвата „Ом мане падме ом“* — тайнствени думи, които бе научен да произнася още като дете, а не знаеше какво значат. Не веднъж, а няколко пъти произнесе тия думи, но не усети страшилището да се надвеси над него, нито страшните му лапи да се впият в тялото му. Започна да се съвзема и през ума му мина радостната мисъл, че йети се е уплашил и побягнал. Сърцето му започна да намалява ударите си. Ръката престана да трепери. Болките му намаляха. Дори почувствува сили да се изправи, но не посмя. Предположи, че другарите му, видели какво става, летят да му помогнат и страшилището се е уплашило, но пак не посмя да направи опит за изправяне. Повдигна само главата си, не зърна йети наблизо. Не чу шум от стъпките му. Поогледа за сабята си. И нея не видя, а му се стори, че падна съвсем наблизо. Понадигна се и разбра, че може да се изправи. Подпря се на левия си лакът. Огледа поляната по-надалече, но пак не зърна снежника. Неочаквано тревожна мисъл мина през ума му и целият затрепера — навярно страшилището е зад него. Чака да се изправи и с един удар отново да го повали. Не, не е зад него. То няма смелостта толкова дълго да дебне. Не го ли нападна веднага, избягало е. Все пак, преди да се изправи, измъкна от ножницата острия си нож. Той можеше много по-добре да му послужи, отколкото пищовът и сабята. Със страх обърна главата си назад, но йети не беше и зад него. Въздъхна облекчено. Бързо се изправи. Почувствува остра болка в кръста, но се задържа прав и погледна към скалите.
	[* Буквално тези думи означават „Скъпоценният камък е в лотоса“, но почти никой тибетец не знае значението им.]
	Обърнат с гръб към него, йети бързо се отдалечаваше, леко подскачаше въпреки голямата си тежест, въртеше сабята над главата си и замахваше да сече, така както стопанинът й я размахваше преди малко от гърба на коня. Болка сви сърцето на Сампо Синги. На тази сабя той беше посветил много грижи през живота си. Много нощи не беше спал, много дни не ял поради липса на свободно време, но за нея винаги намираше минути да я почисти. Тя не беше му изневерила нито веднъж. С нея в ръка, той бе сигурен винаги за своя живот, стига ръката му да не потрепере или да я изпусне. И ето, че сега остана без нея. Йети продължаваше да я размахва над главата си и да се приближава към мъртвата газела. Навярно искаше върху нейното тяло да нанесе няколко удара. Сампо Синги помисли, че йети, като разсече тялото на газелата, ще се върне и замахне и върху него. Почуди се накъде да бяга. Разбира се, най-напред ще изпразни пищова си в едрото тяло на страшилището, а после ще се брани с камъни, но сметна, че е по-разумно да поотстъпи и потърси заслон зад скалите. Помощ от другарите си не чакаше, защото бе сигурен, че нито един не е посмял да погледне йети, а камо ли да се спусне срещу него. И все пак погледна към лагера. Какво е това! Кой се е престрашил? Позна Пени Пало, а до него Анг Ла. Двамата, яхнали своите коне, размахали саби, препускаха към йети. Други от хората му в лагера започнаха да стрелят. Като видя конете и чу изстрелите, страшилището престана да размахва сабята, спусна се към убитата газела, хвана я за задните крака, метна я на гърба си и с всичка сила побягна към скалите. Конете на Пени Пало и Анг Ла се уплашиха, зацвилиха, заизправяха се на задните крака и не посмяха да летят подир страшилището.
	— Не е искал да ме убие — поклати глава Сампо Синги, като гледаше как снежникът бяга. — Видял е как въртя сабята над главата си, как отрязах главата на газелата и е решил да направи същото.
	От баща си Сампо Синги бе чул, че край някакво село в планината имало грамадни скали и в тях пещери. Една зима съвсем неочаквано в тях се заселили снежни хора. Денем не се показвали, ала нощно време нападали дворовете, убивали добитък и го отвличали в пещерите за храна. Хората се плашели от тях и нищо не могли да им сторят. Мислили, че когато се запролети, йети ще се оттеглят по-високо в планината, където ще могат да си намират храна, но страшилищата не се изселили. Продължили да живеят в пещерите. Дошло време да се обработва земята. Селяните започнали да орат, да сеят зърнени храни, да засаждат картофи. Денем йети не ги безпокоили, ала излизали нощем и където намирали рало, двама се впрягали, а трети орял. Изваждали засадените картофи и отново ги засаждали. Един селянин започнал да си гради къща. През деня майсторите работили, а нощно време страшилищата разваляли изграденото от тях и после пък те го градили, като подражавали на майсторите. Не знаели селяните как да се отърват от пакостниците. Излизали да ги търсят, но не успявали да ги открият. Някому хрумнало да ги надхитрят. Един ден двама селяни отишли близо до скалите. Занесли там съдове. Едни били пълни с вода, а други със силно местно алкохолно питие. При съдовете оставили много ножове. След час на същото място спрели десет души селяни. Седнали да си починат, един след друг започнали да надигат съдовете, в които имало вода, и да пият. После се скарали, скочили, грабнали ножовете, размахали ги, нахвърлили се един срещу друг и всички легнали. Полежали, па` станали. Оставили съдовете, които били пълни с алкохолно питие, оставили ножовете и си отишли. Когато нощта настъпила, йети излезли из пещерите, отишли при съдовете с питието, насядали като хората, започнали да ги надигат и да пият. Питието ги зашеметило. Скочили те, грабнали ножовете и се нахвърлили един върху друг. На сутринта селяните ги намерили да лежат. Избили онези, които още давали признаци на живот, и се отървали от всички.
	С тоя бащин разказ Сампо Синги си обясни постъпката на йети. Конят му някъде изцвили. Той се обърна. Видя, че е наблизо, и започна да го мами. Уплашеното животно бързо приближи стопанина си и спря до него. Сампо Синги веднага го хвана за поводите, малко трудно се надигна, но успя да го яхне. Сега вече не се боеше от йети. И да се покаже, конят няма изведнъж да се уплаши и той да падне от гърба му, но имаше опасност йети да го подгони с намерение да го смъкне от коня, за да го яхне пък той. Пени Пало и Анг Ла отново препуснаха конете към главатаря си. Той подкара своя кон по-скоро да се срещне с тях, като гледаше към скалите. Усети, че студени тръпки минаха по тялото му, като видя високо горе двама йети да показват глави през голям отвор на скалната пещера.
	Конят не ги видя и продължи да върви бавно, но неспокойно. Сампо Синги не го пришпори да бърза и пак погледна страшилищата, а те го гледаха, без да се помръдват. Това малко го успокои и накара да вярва, че няма да го нападнат. Единият от тях се отдръпна назад, но само след минута отново се появи, подаде главата и тялото си малко напред, махна с дясната си ръка и някакъв предмет полетя към поляната. Сампо Синги помисли, че е камък, но не се уплаши, защото предметът тупна далече. За негово учудване това не беше камък, а сребърна кофа. Той толкова се изненада, като я видя, че дори дръпна поводите на коня и го спря, за да я огледа още по-добре. Не, не се лъжеше: снежниците наистина бяха хвърлили кофа. Обърна се към тях. Същият снежник отново се дръпна назад и пак се появи. Не беше трудно за Сампо да разбере, че се готви да хвърли втори предмет. И не се излъга. На десетина крачки пред него тупна топ от някакъв плат. Конят започна неспокойно да тъпче на място, но стопанинът му го дръпна и не позволи да тръгне. Въртеше се на седлото и не откъсваше очи от снежниците. Искаше да разбере какво ще правят по-нататък. Но те пак стояха и гледаха към него, започнаха да вдигат ръце към устата си и да ги свалят. В първите минути Сампо Синги не можа да разбере какво му показват с тия движения. Предположи, че искат нещо за ядене. На същото разстояние, на което той се намираше от кофата, от другата страна бяха спрели конете Пени Пало и Анг Ла. И те гледаха изненадани ту хвърлените предмети, ту снежниците.
	— Донесете ми торба ориз — извика им той. Анг Ла веднага обърна коня си и препусна към лагера. Нито един от търговците не гледаше към скалите. Закрили очите си, за да не зърнат йети, те повтаряха молитвата „Ом мани падме ом“ и от време на време питаха виждат ли се някои от страшилищата. Отговаряше им само един човек от охраната — пазачът от първата смяна, Дава Тонд, който бе видял вече йети през нощта. Неговото уплашено съобщение, че едно от страшилищата е грабнало сабята на Сампо Синги и я размахва над главата си, толкова уплаши търговците, че всички се надигнаха да бягат и само излизането на Пени Пало и Анг Ла срещу йети ги задържа на местата им. Неочакваното връщане на Анг Ла отново ги изплаши. Дава Тонд му подаде торба с ориз. Той я сложи на седлото пред себе си и подгони коня обратно. Сампо Синги, слязъл от своя кон, веднага я пое от ръцете му, сложи я на тревата, отвърза горния й край, загреба шепа ориз, сложи зърна от него в устата си и ги схруска, като гледаше към снежниците. Те гледаха ту него, ту се споглеждаха един друг. Сампо Синги остави торбата. Взе кофата и плата, метна се на коня и редом с другарите си препусна към лагера, като след всеки десетина метра се обръщаше назад и поглеждаше към торбата. Още не беше слязъл от коня си, когато йети, който отнесе сабята му, отново се показа на поляната, пак заразмахва сабята над главата си, отиде при торбата, грабна шепа ориз, налапа го, стисна торбата под мишница и я отнесе към скалата.
	— От кого йети са откраднали тая кофа и плата? — попита Сампо Синги търговците. Всички повдигнаха рамене. Ясно им бе, че йети са откраднали тия вещи от друг керван. Всички се скараха на Сампо Синги, че остави ориз на страшилищата. За ориз те може да нападнат кервана. Щом един взе сабята, може от други кервани да са откраднали повече саби и сега с тях да се бият за ориз.
	— Да тръгваме назад — развикаха се мнозина. — Повече тук не бива да седим.
	— Не — възпротиви се пак Сампо Синги. — Няма друг проход към нашите селища, а без път ще загинем в планината. — Никой не пожела да го послуша. Всички говореха, че е по-добре да пътуват седмица повече, но да не пострадат от йети.
	— От йети можем да се спасим, но от лошия път не — отвърна Сампо Синги. — Забавим ли се, по пътя може да ни връхлети буря и да изгинем.
	Черните очи на мнозина от търговците злорадо засвяткаха. Чертите на типично монголските им лица се изостриха. Затрепераха плитките на черните им коси. Затрепераха закачените по ушите им обици и украшения. Всички заразмахваха пестници, заизваждаха саби да се бият, но да не тръгнат с водача си.
	Охраната на кервана се състоеше от десет души. Осмина от тях взеха страната на главатаря си, готови да вървят след него. Неговата страна взеха и петима от търговците, но другите двадесет души заявиха, че няма да го последват и няма да му платят за водачеството и охраната. С тази заплаха мислеха да го принудят да ги послуша.
	Като всички тибетци Сампо Синги имаше рядка брада. Дългите й косми започнаха да треперят. Той сърдито сви пестници, но скоро се опомни, въздъхна и махна с ръка.
	— Ваша работа. Аз друг път не зная. Който ще ме следва, да товари стоката си и да тръгва подире ми.
	Не дочака отговор и погледна към скалите. Около тях не се виждаше снежен човек. Слънцето се издигаше над околните високи върхове и ги огряваше с топлите си лъчи.


>	Тревоги

	Докато хората на Сампо Синги прибираха добитъка и товареха стоките, през пещерните отвори в скалите ги дебнеше семейство от шестима йети. Двамата по-възрастни братя надничаха от най-високия отвор. През средния показваше глава ту бащата, ту майката, а понякога и дъщеря им. От най-ниския отвор гледаше с ококорени очи третият брат. Пещерата, която той обитаваше, бе най-малка, но в замяна на това по-висока от другите. Затуй нейният самотен обитател стоеше прав, опрял рамо на скалата, стиснал с дясната си ръка сабята, която взе от Сампо Синги. Не се помръдваше и не изпускаше нито едно от движенията на хората. Разбираше, че керванът се гласи да се източи надолу покрай езерото, така както се източи преди седмица друг такъв керван и на поляната не остана животно. А това го тревожеше много, защото предното лято, когато през месец август йети дойдоха по тия места, времето започна да се влошава. Те събраха много корени, семена, листа и потърсиха подслон. Намериха пещерите, в които и сега се криеха, легнаха и заспаха. По едно време ги събудиха човешки гласове. Всички скочиха уплашени и още повече се уплашиха, като видяха да се гласят за нощуване много хора и животни, спрели до езерото. През цялата нощ йети не посмяха да излязат из пещерите.
	Призори избухна страшна снежна буря. Когато след три дни тя притихна, повечето от животните на кервана, останали без подслон на поляната, бяха измрели от студ, а другите умираха. Само десетина яка се надигнаха да търсят храна. Същата участ бе сполетяла и хората. От тях петима излязоха из струпаните набързо палатки. Пренесоха в най-долната пещера в скалите по-тежките и по-малоценни стоки. Натовариха другите на живите якове и отминаха, а на поляната останаха над сто животински трупа. Снежниците ги привлякоха на закрито и цяла зима се храниха със замръзналото им месо. После пренесоха стоките в най-горната пещера. Намериха между тях торби с ориз, изядоха го и зачакаха да пристигне друг керван, животните му да измрат и да им служат за храна. Керван наистина пристигна, но буря не избухна и той отмина. И вторият керван сега се гласеше да отмине, а те усещаха, че времето се разваля, но как да задържат животните при езерото, като се страхуваха дори да излязат. През нощта само най-малкият брат се престраши, измъкна се из пещерата си, стигна до лагера и една по една отмъкна трите торби с ориз. Никой от пазачите не се реши да го преследва. Той разбра, че хората не са толкова страшни и престана да се страхува от тях. Затуй се реши през деня да се появи, да отмъкне пред очите им закланата газела и грабна дори сабята на Сампо Синги. Изненада се, че пак не го подгониха. Разбра, че те дори се страхуват от него. Изведнъж му хрумна да излезе срещу тях, да ги изплаши и върне при езерото, а очакваната страшна буря да ги умори там.


	Щом хората натовариха стоките, Сампо Синги яхна коня си вместо як, защото бе по-бърз и даде знак да го следват. Търговците, които не тръгнаха подире му, започнаха да товарят своите стоки, решили да го последват, ако той премине безпрепятствено. Ако ли йети ги нападнат, мислеха да се върнат назад и да търсят друг проход. През време на товаренето те не откъсваха погледи от скалите. Сампо Синги продължаваше да води хората си. Конят му вървеше бавно и неспокойно, а той гледаше скалите и от време на време размахваше над главата си друга сабя.
	— Йети! — стресна го гласът на един от търговците.
	Той веднага спря коня си. Спряха се и хората, които го следваха. Всички вторачиха погледи напред. На двесте и петдесет — триста крачки пред тях, там, където водите на езерото почти допираха стръмния скалист склон на планината, стоеше най-малкият брат от семейството на йети и размахваше сабята над главата си, така както Сампо Синги размахваше своята. Спирането на хората окуражи още повече Йети и той пристъпи няколко крачки напред. Майка му не го видя кога изскочи из пещерите и едва сега го зърна. Сърцето й трепна. Помисли, че е обезумял, та се е решил да излезе срещу хората. За нея не беше трудно да разбере, че ще му направят нещо лошо или ще го убият. Дръпна бащата, после дъщерята. Посочи им го с ръка. Те тревожно я погледнаха. Тя изръмжа, спусна се към изхода. Никой от хората не я видя кога се измъкна. Спусна се покрай скалите, като ловко прескачаше по-ниските камъни, катереше се по високите и бързо скачаше от тях. Излезе зад сина си и се отправи към него. След нея летеше дъщерята. Тя бе по-ниска и по-слаба от брат си. Тялото й бе високо колкото тялото на майката, но тичаше по-бавно от нея.
	Търговците, които останаха в лагера, спряха да товарят стоките си и тревожно се запоглеждаха. Уплашените хора на Сампо Синги, щом видяха майката и дъщерята да летят към изправилия се срещу тях Йети, още повече се уплашиха. По гърдите ги познаха, че са женски снежници и помислиха, че ще са още по-свирепи.
	— В скалите зад гърба ни се показват и други йети — пошушна Пени Пало на главатаря, като спря коня си до неговия. Сампо веднага се обърна. Повечето от хората му бяха закрили с ръце очите си, за да не гледат страшилищата. Това не го изненада, защото го очакваше. Погледна към скалите. Двамата йети, които му хвърлиха кофата и плата, стояха на същия отвор и уплашено размахваха ръце. Под тях показваше неспокойно глава бащата. Сампо Синги не се уплаши от тия снежници. Отворите на пещерите бяха високо и те не можеха да скочат от тях и да се нахвърлят върху хората му. Пак погледна напред. В това време майката йети, току-що приближила сина си, издаде уплашен вик. Сампо Синги разбра, че тя се страхува. Вдигна пищов високо и гръмна. Гръмна и втори път. Пени Пало даде трети изстрел. Гърмежите изненадаха снежниците, които бяха в пещерите, и ги накараха веднага да се дръпнат навътре. Най-много се уплаши дъщерята. Тя първа се обърна и побягна, но майката и синът само се поотдръпнаха и пак се спряха. След заглъхване на изстрелите другите снежници показаха отново глави, за да разберат какво става. Това даде основание на Сампо Синги да помисли, че снежниците, застанали на пътя му, няма да отстъпят, а тези в пещерите се гласят да изскочат и да нападнат отзад, а не знаеше колко са. Едва сега даде право на търговците, които не тръгнаха с него и останаха в лагера. Късно беше вече да крои други планове: или трябваше да се върне назад, или да продължи пътя си и ако йети го нападнат, да влезе в бой с тях. Предпочете второто решение, все още уверен, че страшилищата не ще имат такава смелост. Отново пришпори коня си. След неспокойното животно тръгна целият керван.
	Уплашената майка йети по-силно задърпа сина си. Той отстъпи и се скри заедно с нея нататък зад скалите. Сампо Синги стигна до мястото, където те стояха, спря коня и стори път на хората си да минат с животните, които караха. Останалите търговци, щом видяха, че йети не нападнаха другарите им, заподкарваха животните си след тях кой както успяваше да натовари стоките. Сампо Синги изчака целият керван да се източи и тръгна последен. Беше престанал да очаква нападение и да се обръща, когато някой подвикна:
	— Преследват ни.
	Той обърна глава назад. Далече зад него по стъпките на кервана наистина идеха снежници, като дебнеха и се прикриваха зад скалите, та не можеше да се разбере колко са. Сампо Синги вече не се боеше от тях, сигурен, че през деня няма да нападнат, но през нощта навярно ще се престрашат. Как да организира охраната на мястото, където ще нощуват, за да опази стоките, животните и хората от тях?


>	Нови страхове

	Снежниците изостанаха. Сампо Синги отново тръгна начело на кервана. Водеше го в източна посока почти без път. За хората беше по-лесно, но натоварените коне, магарета и якове се движеха много трудно. Дори на места трябваше да връзват по-едрите животни с въжета, за да не паднат в пропастите. Затуй през целия ден с мъка изминаха едва тридесетина километра и привечер стигнаха до заслон, изоставен от чергари. В широката землянка хората можеха спокойно да пренощуват. Наблизо имаше струпано прясно сено за храна на животните. Лошото бе, че стопаните на заслона може да се върнат и да нападнат кервана. Тогава Сампо Синги с хората си и с помощта на търговците трябва да се бие с тях. Те едва ли ще са повече от двадесетина души, а той може да изведе над двадесет опитни бойци, но преди да се влезе в бой, ще им предложи споразумение — заплащане на сеното с някакви потреби, които са им необходими, или да купи от техните коне и якове. Те ще се съгласят, ако не са решили да ограбят всички стоки на кервана. И все пак от тях не се страхуваше. Тревожеха го снежниците. Беше сигурен, че те са наблизо, а не можеше да отгатне защо вървят по следите на кервана: пак сабя ли искат да задигнат, за ориз ли ламтят или стоки им трябват. Постави постове около заслона и се прибра в землянката при търговците. Още не беше легнал да спи, когато патрулите тревожно съобщиха, че чули неясни гласове откъм реката.
	{img:kervan_2.png}
	Сампо Синги бързо скочи. Вдигна своите в тревога. Постави всекиму задача и сам тръгна да се увери наистина ли се чуват гласове. Небето беше ясно, както обикновено е ясно тибетското небе. Всичко наоколо добре се виждаше, но той не гледаше дори къде стъпва, а кроеше планове какво да направи, ако тия гласове са на снежниците, и какво да прави, ако са на чергари. В едно сблъскване с тях той ще води своите и може да падне убит. Още по-лошо ще бъде, ако го ранят, защото и за ранените смъртта е неминуема. Какви ли не други тъжни мисли се завъртяха в главата му.
	Като всички тибетци той беше будист по религия. А будизмът учи, че животът на хората е измама. Всяка душа се преражда в различни твари. Затуй това, което в природата пее, пищи, вика, цвърчи — са все души. Като се прераждат от една твар в друга, те вървят нагоре, издигат се, докато се превъплътят в хора. В човека душата стигала до края на мъките си. Със смъртта на човека тя минавала в друг свят, където са будите, и там живеела дълговечен живот. Но за да стигне душата дотам, човекът трябва да се мъчи и да страда на земята, да се откаже от всякакви радости.
	Сампо Синги беше започнал да се съмнява в това учение, след като срещна хора, които не само че не бяха будисти, но не бяха и чували името на Буда. Почитаха Мохамед или Христос. Имаха други вярвания, други обичаи. Те не мислеха толкова много за душите си и за живот на оня свят. Той също не искаше да мисли за следсмъртен живот. Желанието му беше да живее на земята така, както живеят по-богатите хора в Тибет. Искаше да се премести по` на юг, където е по-топло и по-леко се изкарва прехраната.
	Вървеше с бавни, провлечени стъпки. Дори често се препъваше и падаше. Хората му, които го следваха, не можеха да разберат какво става с него. Не вярваха да се е уплашил, защото той никога не беше проявявал страх.
	— Чуваш ли? — дръпнаха го по едно време да спре.
	Той едва сега се ослуша. Постовете му не бяха се заблудили. Редом с бученето на реката от време на време проечаваха някакви гласове, но не можеше да се разбере човешки ли са или не. Но това не беше толкова важно. Важното беше, че има наблизо някакви същества. Трябва да се разбере какви са. Възможно беше да са някои от чергарите, които са построили заслона. Но ако са те, какво ще се бавят около реката! Те не може да не знаят къде да минат. Сигурно са други хора, които не познават пътя. Но откъде може да дойдат хора по тия места, освен да са от друг търговски керван. Неочаквано през ума му мина мисълта, че са йети. Не можеше да повярва, че снежниците са неми. Не беше чувал глас от тях. Знаеше, че могат да издават някакви звуци, но тия звуци, които се чуваха, можеха ли да бъдат техни?
	Онова, от което най-много се боеше, бе неизвестността. Ако знаеше кой е насреща му, веднага щеше да реши как да действува. Все пак време за губене нямаше. Бавенето може да донесе гибел. Трябва да предприеме нещо.
	Първата заповед беше хората му да се крият и с нищо да не издават присъствието си. Той седна до голяма скала. Някой сложи ръка на рамото му и леко го побутна. Беше Пени Пало.
	— Да проверим — прозвуча тихият му глас.
	Без да отговори, Сампо се обърна и го изгледа. Пени Пало беше по-млад от него, но също така среден на ръст, с широки плещи и много силен. И той скубеше космите на брадата си, та лицето му беше гладко.
	Сампо не беше виждал страх у него, а в тази минута като че ли трепереше.
	— Знаеш ли — пошушна Пени и зъбите му изтракаха, — знаеш ли, че това може да са гласове на йети.
	— Дано — отвърна Сампо. — На тях не трябваме нито ние, нито нашата стока.
	— Ами ако са гладни и ни нападнат? — попита Пени.
	Сампо му показа сабята си. Пени хвана своята сабя, с което казваше, че и той е готов да се бие.
	С тях имаше още четирима мъже. И те пипнаха само сабите си, въпреки че носеха и пълни пищови.
	— Йети са страхливи — пошушна Сампо. — Нали видяхте, че не посмяха да ни нападнат.
	— Това са йети. Чуйте! — пошепна неочаквано Пени Пало. Хората около него пребледняха и всички се хванаха за сабите си, но ръцете им трепереха. Един дори се уплаши много и помисли, че няма да стане, ако наистина са снежници.
	Всички затаиха дъх. Наоколо беше така тихо, че те чуваха дори ударите на сърцата си.
	Не мина минута и в тишината ясно прозвуча сърдит глас, който не беше човешки и не можеше да бъде ни на птица, ни на друго животно, а само на йети.
	От тоя глас дори Сампо трепна, но с нищо не издаде страха си.
	— Ако са снежници, те не ще смеят да ни нападнат — пак повтори той.
	— Но какво търсят след нас — попита Пени Пало. — И колко са на брой?
	Това се питаше всеки от хората на Сампо Синги, това се запита и той, но никой не можеше да отговори. Възможно беше да се разбере колко са снежниците, като човек ги преброи. Но къде са наистина те. Защо издават тия сърдити гласове, и то само от време на време?
	Сампо беше готов да стане и да открие къде са, но си помисли, че те пък може да открият него.
	Пени Пало се надигна със същото намерение, но Сампо го дръпна да седне.
	Под тях шумеше много бърза и буйна, но малка река. Тя не можеше да попречи на йети. Снежниците са високи, силни и лесно ще я прегазят. Друго нещо ги караше да се сърдят.
	— Сигурно не са ни открили — каза Пени Пало.
	Това беше възможно. Може би у един от тях се беше явило желание да нападнат, а други не смееха и се караха помежду си, както стана, когато малкият брат се опита да спре кервана.
	Както винаги, Сампо Синги не мисли много. Махна с ръка, като че ли искаше да каже: „Да става, каквото ще“, и нареди на Пени Пало с пет души да го следва към реката, за да разбере къде точно са снежниците, колко са и какво правят.
	Пени Пало трепна и не се реши веднага да тръгне. Не че се уплаши. Той бе решил вече да се сражава с йети, но хората, които ще вземе със себе си! Дали те няма да се уплашат и да побягнат? И той като Сампо се замисли как да ги подготви. Щеше ли да бъде достатъчен личният му пример! В много сражения хората го бяха следвали безропотно. Няма да го оставят и сега. В това беше сигурен. Скочи, като че нямаше нищо страшно.
	Сампо Синги стъпваше внимателно и се стараеше да не шуми.
	Отначало го последваха четирима души, а после станаха повече. Той се усмихна. Поне половината от страха беше преодолян. С другата половина беше по-лесно.
	Докато слязоха до реката, вече никой не продума. Всеки вървеше мълчаливо и се питаше дали наистина ще срещнат йети.
	Сампо Синги прескочи реката с един скок. Другите се огледаха и също започнаха да прескачат. Той ги поведе нагоре покрай стръмния склон, обрасъл с дребни храсталаци. Нямаше представа за мястото, откъдето се чуваха гласовете, но в ясната нощ можеше да види отдалече какви хора има там. Затуй колкото по-високо се изкачваха, толкова по-често се заглеждаше към това място. С всяка крачка, която правеше, очакваше да зърне снежниците и сърцето му все по` засилваше ударите си. Острият му поглед бавно и внимателно заоглежда отсрещния бряг. Стори му се, че една от канарите се размърда. Уж стисна зъби, за да не издаде звук, а не можа да задържи неочакваната изненада.
	— Какво видя? — попитаха шепнешком другарите му.
	Той посочи мълчаливо към реката. Всички веднага погледнаха в същата посока и съзряха един йети. Минута, две, десет минути минаха, без някой от тях да се помръдне. Гледаха като онемели отделилия се от скалите снежник. И той бе висок повече от два метра, но на тях се стори много по-висок и по-грамаден от оня, който видяха при езерото. Двама души пълзешком се заизмъкваха назад. Сампо Синги подсвирна остро и високо. Те се спряха, а снежникът се изненада, неочаквано подскочи, миг след това като че се закова на едно място и наостри слух. В същата минута откъм скалите изникнаха още четирима йети, високи като първия. И те започнаха да се въртят уплашено и да се ослушват. Сампо Синги и неговите хора ги гледаха като онемели с широко изблещени очи, но нито един не побягна. Снежниците продължаваха да се въртят на същото място, като често размахваха ръце, но звукове не издаваха. Един от тях, както стоеше и ръкомахаше, неочаквано се наведе. Друг пристъпи към него. И той се наведе. Повдигнаха нещо черно и голямо. Хората помислиха, че искат да хвърлят камък в реката, за да минат по-лесно, но защо им е камък, когато могат да минат и без неговата помощ.
	— Сигурно имат болен или ранен — пошушна Пени Пало, но скоро другарите му се засмяха, като разбраха, че снежниците влачат един от конете на кервана, счупил краката си при падане в реката. Почудиха се къде ще го влачат, но снежниците веднага се спряха, защото насреща им изникна най-малкият брат със сабята в ръка. Докато те отстъпиха, той я размаха и с десетина удара разсече трупа на коня. Йети все още се надяваха, че буря ще избухне и ще умори животните на кервана, затуй вървяха след него. Конят, който откриха в реката, толкова ги зарадва, че издадоха ония неразбираеми звуци, които хората на Сампо Синги чуха. Осигурили храната си за няколко дни с тази находка, те седнаха край трупа да почиват и да чакат малкия брат, изостанал назад да размахва сабята. Свиркането на Сампо Синги ги уплаши и накара да повлекат конския труп, за да го скрият. Не бяха гладни, затуй не се нахвърлиха върху късовете конско месо и ту поглеждаха него, ту сабята в ръцете на малкия брат. Той също я гледаше. Със страх допря дебелата си длан до тъпата й страна и бързо я дръпна. Отново я допря, но тоя път я задържа повече. После пипна острието й, но поряза големия си пръст. Болката толкова не го изненада, защото беше слаба, ала го уплаши бликналата кръв. Той се беше допирал до камъни и дървета, беше се удрял с тях, но рядко кръв бе потичала от удареното място. А сега само от едно леко допиране до тая сабя бликна кръв. Значи тя е страшно нещо. Той много добре видя нейната сила, когато само с един удар Сампо Синги отсече главата на газелата. Значи със сабята и той ще може да отсича с един замах главата на овни, дори на магарета. Но на як! Не повярва, че само с един замах ще може да отсече главата на това грамадно животно. Но когато го срещне, ще опита. Ще замахне, както бе видял човекът да замахва. Може якът, срещу който той ще замахне, да не падне веднага, ала кръв непременно ще бликне, както бликна от неговия пръст. Но дали ще върти сабята, както я върти човекът. Изправи се. Вдигна я и съвсем несръчно я завъртя над главата си. Стори му се, че леко направи завъртването. Усмихна се и втори път я завъртя. Въртенето на сабята започна да го забавлява. И той ту я вдигаше високо над главата си, ту я сваляше по-ниско, но все с по-голяма сръчност.
	Майка му, братята и сестрата следяха неговите движения с голямо любопитство. И на тях им се щеше да я допрат с ръка и дори да я размахат, но тя ги плашеше. Те не видяха как Сампо Синги отряза с нея главата на газелата, ала още не можеха да се начудят на умението, с което братът разсече тялото на коня, нещо, което те не можеха да извършат със силните си ръце, нито с яките си челюсти.
	На средния брат много му се дощя да размаха сабята над главата си, и той да покаже, че може да я държи, дори да разсече тялото на животно. Изправи се и започна да се приближава към брат си с радостно ръмжене. Малкият брат разбра намерението му, ала не пожела да му отстъпи сабята, а продължи да я върти. Средният брат не се примири с отказа. Настояваше да вземе сабята и се приближаваше към брат си, готов насила да му я отнеме, като дори размаха в закана ръце. Малкият пак не се уплаши, нито побягна, а завъртя сабята пред лицето на брат си и не можа да разбере как се случи, та я заби в неговото гърло. Не отсече главата му, но преряза гръкляна. Раненият не издаде почти никакъв звук. Залитна и падна на земята.
	Малкият брат не се уплаши, защото не разбра какво е направил. Спря да върти сабята и на лунната светлина видя зиналата рана и стичащата се кръв. Още не бяха разбрали какво е станало и другите снежници. Помислиха, че средният брат се спъна, падна, но пак ще стане, както е падал и ставал много пъти. Не ги зачуди кръвта, защото им се беше случвало да виждат кръв по лицата, телата, ръцете и краката си при падане. Но падналият не само че не ставаше, но и не мърдаше. Дългото му лежане зачуди всички. Най-напред майката се спусна. Спря се при падналия, наведе се и го дръпна за единия крак, но той пак не се помръдна. Тя се наведе и се помъчи да го вдигне и едва тогава разбра, че той е умрял. Умъртвило го беше това проклето нещо, което малкият й син взе от хората и го размахва. И тя издаде страшен вик, вик, който уплаши другите йети. И те се наведоха над мъртвия. Започнаха да се вглеждат в него и да го дърпат. А локвата под него ставаше все по-голяма. Тогава и те разбраха какво се е случило. Малкият брат се отдръпна уплашен, като се загледа в сабята. Другите се изправиха настръхнали и се нахвърлиха с пестници към него. Но той бързо отстъпи и размаха сабята срещу тях. Майката също се уплаши. Тя дръпна големия син и дъщеря си назад, но не посмя да се спусне с голи ръце към малкия, а се наведе. Вдигна голям камък и с двете си ръце го захвърли срещу убиеца. Той ловко отскочи назад, та камъкът не го удари. Обърна се и хукна да бяга, защото и сестра му, и големият му брат го погнаха с камъни.
	Сампо Синги се усмихна, изправи се и спокойно поведе хората си към заслона. Не вървя дълго. Спря се, започна да се ослушва и тревожно да оглежда небето. Признаците, които то даваше, показваха, че скоро ще има буря, а за кервана тя бе по-страшна от нападение на чергари. Хората му влязоха спокойни в землянката, дори развеселени, като едновременно разказваха за убития йети и прогонения убиец. Някои дори предложиха да подхвърлят саби и на другите йети, за да се избият помежду си.
	— Ами ако нападнат нас? — спогледнаха се по-страхливите търговци и не дадоха повече да се издума за даване оръжие на страшилищата. Те все още не можеха да разберат откъде йети са взели кофата и плата, които изхвърлиха из пещерата. Все им се струваше, че са ограбили керван и преследват и тях за грабеж.
	Сампо Синги не вземаше участие в разговорите. Все повече го безпокоеше развалянето на времето. Не можеше точно да установи кога ще избухне бурята, но ясно му бе, че ще ги завари на път. Трябва да решат къде да я дочакат: в заслона или в бърз поход да гонят най-близкия манастир. Оставането в заслона бе опасно, защото собствениците му може всяка минута да долетят и да ги нападнат. Ако тръгнат на път за манастира, не е сигурно, че ще стигнат, преди да избухне бурята.
	Като всички тибетци Сампо Синги бе суеверен и повярва, че с отнасянето на сабята йети отнесе и успехите му в живота. Започна да мисли, че няма да отиде у дома си — или ще падне убит от чергари, или ще загине от бурята. Такова предчувствие имаше преди няколко години. Тогава също водеше керван и очакваше нападение на чергари. И наистина в тясната долина, по която керванът вървеше, неочаквано ги връхлетяха мъже и жени. Всички на бързи, охранени коне. Не беше слаб и неговият кон. В лютата схватка хора около него паднаха и той остана сам срещу трима неприятели. Не се уплаши. Ловко замахна, главата на единия от тях хвръкна и още живото тяло се отметна от коня. В това време неговият кон изцвили и се изправи на задните си крака: копие се заби в гърдите му. Докато той се обърна, сабя лъсна пред очите му и преряза шията на коня. Смъртно раненото добиче изхърка и се строполи на земята. Сампо полетя с него, без да успее да замахне, а същата тая сабя пак блесна пред него остра и кървава, но не се заби в черепа му. Трепнала бе ръката, която я размахваше. Той събра всичките си сили и се изправи върху тялото на умиращия кон. Дълго копие се совна към гърдите му, но прониза само дрехата и одраска кожата. Той го пипна здраво и вдигна очи: жена държеше копието. Тя беше прерязала гръкляна на коня му. Нейната сабя се беше допряла до главата му. Ясно: тя не беше пожелала нито да го съсече, нито да го промуши и го гледаше. Учудило я беше скъпото му облекло, което се отличаваше от облеклата на другите тибетци, учудили я бяха такъмите на коня му. Но той не изпита благодарност към нея за подарения му живот и дива злоба го обзе. Хвана копието с лявата ръка, замахна с дясната. И тя държеше копието с лявата ръка, и тя замахна с дясната, но не отсече ръката му, а така силно го удари по нея с тъпата страна на сабята, че той извика от болка, изпусна своята сабя, отхвърли копието и с тигров скок се хвърли върху жената, докопа я за крака и тя се отметна от коня си, но той усети как при падането ръцете и сграбчиха врата му. Жилавите й пръсти се впиха в гърлото му и започнаха да го душат. Той се задави, започна да хърка и да губи съзнание. Когато наново дойде на себе си и отвори очи, конят на жената се бе върнал. Тя ловко скочи, метна се на гърба му и отлетя. Той се изправи. Конят му бе мъртъв, но наблизо цвилеше и се въртеше кон на негов убит другар. Сампо го примами, издебна го, метна се на него и полетя след нея. Искаше непременно да я настигне. Нямаше желание да я убие, а да й докаже, че е по-силен и смел от нея, че може да я повали мъртва, но ще я пощади. Тя бягаше сама, по` право не бягаше, а летеше да настигне своите, които се биеха напред, за да ограбят кервана. Той свирна с уста. Двама от неговите другари пресякоха пътя на жената. Тя сви в друга посока, но там я пресрещнаха други. Сампо много добре видя, че тя можеше да избяга, но като че ли нарочно забърка коня си, и неговите хора я обградиха. Тя не го насочи към тях, а го обърна към него. Разстоянието помежду им беше стотина крачки. Жената бе стиснала копие с лявата ръка, с нея държеше и поводите на коня, а с дясната сабята. Наведе се ниско, та главата й доближи гривата на коня.
	Едва сега той видя по-добре лицето й. Тя беше много млада. Носът й вирнат. Под дебелите й бърнести устни светеха здрави чисто бели зъби. Черните й дълги коси бяха сплетени в много тънки сплитки, които падаха върху гърба. В черните й овални очи личеше някаква дива решителност — да се бие до последен дъх.
	Сампо също беше устремил очи в нея. И неговите очи бяха черни, големи и овални като нейните, но в тях не светеше нейната смелост и ненавист. Озаряваше ги дълбока хитрост, хитростта на тибетец, обиколил повече места, срещал и имал работа с много хора. Запенените коне летяха един срещу друг. Сампо разбираше, че жената смята да го заблуди. Навела тяло до врата на коня, тя размахваше сабята, но той много добре предугаждаше, че ще насочи копието в него и мигом ще отклони коня, а после ще го нападне със сабята, докато той е още зашеметен, докато не се е съвзел. По всичко личеше, че тя мисли тоя път да го съсече и не можеше да се досети защо не стори това преди малко. Може би защото тогава бяха сами един срещу друг, а сега щеше да го убие пред очите на неговите хора, за да го посрами. Но той беше сигурен, че това вече няма да й се удаде, защото се смяташе за по-опитен и по-хитър от нея. Може би оставаха само десетина крачки между конете им. Сампо Синги рязко дръпна своя кон надясно. Тя не предвиди това, та копието й профуча край рамото му. Беше неговият ред: той мигом дръпна коня си пак наляво и току-що нейният кон да отмине, посегна към нея с кука, закачена на дърво за копието му, и така силно дръпна, че тя се отметна от коня. Хитростта му успя. Не пожела да я убие. Отвлече я и тя доброволно се омъжи за него. Първата, общата жена, остана на братята му.
	Преди да поведе кервана към Индия, Сампо Синги нае старец за ратай да й помага в къщи. Поръча й да се омъжи за средния му брат*, ако го убият или умре по пътя.
	[* В Тибет има обичай жената на починал мъж да се омъжи за брата му дори когато той има една или две жени.]


>	Нещастието на Ямо

	В това време, когато Сампо Синги мислеше в землянката за втората си жена, тя спеше у дома му и сънуваше, че той се връща. Изкачва се по каменните стъпала, отваря безшумно вратата, пристъпва на пръсти към нея и слага ръка на челото, но не чува гласа му. Трепна и се събуди. В същата минута някой притисна парче плат върху устата й. Тя се опита да го отблъсне, но не можа. Досети се, че е нападната. Не беше сигурна дали ще може да скочи, затуй се опита да измъкне острия нож, който слагаше под възглавницата си, ала нечии ръце се вкопчиха в нейните. Други завързаха краката й, а после и ръцете. Напразно тя се опитва да скъса въжетата. Изнесоха я навън. Нощта беше ясна, ала всички хора наоколо спяха. Дори псета не лаеха. Къде се бяха дянали нейните псета? Навярно са ги отровили. Къде е старецът ратай, който спеше в долния етаж да я пази?
	Бяха завързали и очите, и ушите й, та не можеше нито да види колко души са нападателите, нито какви са. Не можеше да чуе и приказките им. Разбра, че я завързаха за седлото на кон и го подкараха. Четвърт от живота й беше минал на коне, ала пътуването на кон сега беше много мъчително за нея, защото беше вързана.
	Конят тича донякъде и продължи да ходи бавно. Тя се заунася в сън. Досети се, че течността, която нападателите наляха насила в устата й, е приспивателно питие. Заспа дълбоко, без нещо да може да я пробуди.
	Когато отвори очи, разбра, че лежи в колиба. Ръцете и краката й бяха отвързани. Беше покрита с кожух от овча кожа. Обърна глава наляво, завъртя я надясно. Не зърна човек, но не беше трудно да разбере, че хора на саиба*1 са я отвлекли по негова заповед, защото я смяташе за бегълка. Колкото и да са били, всички няма да я пазят. Сигурно около колибата има само един, на когото е продадена за жена. Може би с него е някой от приятелите му, но и той едва ли ще стои дълго около палатката. Смяташе, че от един или двама мъже лесно ще се отърве. По-важно беше далече ли са от хощуна*2 на Сампо и за колко време може да стигне до него. Ще намери ли кон или трябва да върви пеш?
	[*1 Господар, феодал, голям земевладелец, който има права и върху хората, които работят в земите му.]
	[*2 Тибетско селище.]
	В огнището гореше огън и на него в котел вреше чай. Стомахът й беше празен, а не пожела да сръбне от топлото питие, но като размисли, сметна, че е по-добре да се нахрани, та ако не я пазят, да побегне още първия ден, защото по-лесно ще бяга сита. Съгледа малък нож. Мушна го в пазвата си.
	Надигна се полека и седна в постелята. Пак никакъв човек не видя. Стана и полека излезе навън. Колибата се намираше в тясна долина, из която течеше пенлива река. Двата планински склона бяха покрити с нискостеблени дървета. Наоколо не се виждаха други палатки, нито егреци на якове и овци. Небето беше ясно. Времето студено. Даваше признаци за буря. Тя обиколи няколко пъти колибата, но не можа да определи в коя посока се намира нейният хощун. Хора не се появиха. Тогава реши да пие чай и ако никакъв човек не се яви, да тръгне из долината. До вечерта все ще стигне до някакво селище и ще разбере тя къде се намира.
	Седна на постелята. Чаят беше смесен с мляко и масло. Услади й се, та си наля втори път, после трети. Постави чашата в пазвата си, въздъхна и стана. Какво я очаква? Ще се върне ли отново при детето си или никога вече няма да го види?
	Показа се на вратата. Пак не съзря човек, но беше сигурна, че някой се крие, отблизо я наблюдава и щом хукне надолу, той ще я пресрещне. Постоя няколко минути, тръгна бавно и внимателно заоглежда околността. Измина петдесет, сто, двесте, триста крачки. Ударите на сърцето й все повече се увеличаваха, а човек не се показа. Не, не беше възможно да я оставят да си отиде. Тогава защо са я отвлекли? Ако е за грабеж на пари, платове и вещи, нямаше защо да я мъкнат на кон толкова далече.
	{img:starata_gena_3.png}
	Изведнъж край една скала видя стара жена да събира аргал*. Даде вид, че не я забелязва. Старицата веднага се изправи и тръгна срещу нея.
	[* Тор от якове.]
	— Не отивай надолу! — подвикна тя, когато Ямо се изравни с нея. — Ще те убият.
	— Кой? — спря се тя едва сега.
	— Тия, които те отвлякоха.
	— А кои ме отвлякоха?
	— Хората на саиба. Ти знаеше, че си негова собственост* и не можеш да се ожениш без негово разрешение. Мъжът ти дори не му е дал откуп, след като те открадна. Вместо да ти отрежат крак, за да не избягаш, саибът те продаде на моя син за жена.
	[* Селяните, които работеха в именията на големите земевладелци, не притежаваха лични и политически права. Поради това никой от тях не е можел да се задоми без разрешение на господаря си. Ако някой напусне имението без господарско разрешение, господарят има право да му отсече ръка или крак. След присъединяването на Тибет към Китайската народна република правата на господарите са премахнати.]
	— А къде е твоят син? — попита Ямо спокойно.
	— При овцете, но хора на саиба пазят около колибата, за да те хванат, ако побегнеш. Тогава сигурно ще те накажат.
	Няколко минути двете жени мълчаха, като се гледаха една друга. Ямо не се реши да побегне, преди добре да разбере всичко.
	— Хайде да се върнем в колибата — покани я старицата. Ямо се върна покорно. Тя вече имаше представа къде се намира. Нещо като два дни пеш път от хощуна на Сампо. Някъде около тая долина преди бяха колибите на нейния род, който сега се е изместил другаде.
	— Ами защо вашата колиба е сама?
	Старицата не отговори веднага. Измина близо десетина крачки и едва тогава се обади:
	— Пропъдиха го сина ми от хощуна братята на първата му жена. Тя се поболя нещо и умря, а те го пропъдиха от хощуна, та се заселихме тука.
	Ямо не я попита нищо повече. Не беше нужно. Ясно бе, че определеният й мъж е някой глупак или злодеец и навярно е пребил жена си. Трябваше по-скоро да се махне от колибата му. Но къде да иде и как да узнае колко души я чакат в долината.
	Старицата остави аргала. Изпи чаша чай. Яде каша от препечено ечемичено брашно, което наричаха дзамба, и стана:
	— Аз ще ида при овцете — каза кротко и като помълча, добави: — Ще ида да нощувам при тях, а Зиндаб, синът ми, ще дойде.
	Ямо не отговори. Стоеше край огъня и се чудеше какво да прави.
	— Ти не се опитвай да бягаш, за да не те убият. А синът ми не е лош, ще преживееш с него.
	Ямо не мислеше да преживява със сина й, нито да го дочаква. И щом старицата се затули зад скалите, изпи още две чаши чай и побърза да се измъкне от колибата. Слънцето беше още високо. Тя се спусна из долината. Тоя път вървеше много по-бързо, защото предполагаше, че на мястото, където срещна старицата, няма никой, ала се излъга. Още преди да стигне дотам, зърна двама въоръжени мъже, които наистина пазеха долината. Не оставаше нищо друго, освен да се върне. Тъмнината навярно по-добре ще й помогне.
	— В колибата — озъби й се единият от мъжете и тръгна след нея. Тя нямаше какво да направи и се подчини. Мъжът вървеше по стъпките й, като се ядосваше, че са я оставили жива. Щом Ямо влезе вътре, той поиска да му налее чай. Тя му напълни една чаша, а после втора, с надежда, че ще се махне, ала той седна недалече от колибата и стана чак когато слънцето започна да се изправя. Беше готова веднага да побегне, ала на прага на колибата друг мъж препречи пътя й. Тя изтръпна, като го видя, и ужасена отстъпи назад. Тоя мъж бе навярно Зиндаб, синът на старицата, господар на колибата. Облеклото му, ако можеше да се говори за облекло, се състоеше от износени дрипи, представлявали някога кожух. Беше толкова мръсен, колкото не можеше да бъде мръсно нито едно животно.
	Погледът на коня, на яка, на овцата е топъл и мил. От мръсното лице на тоя човек гледаха две свирепи очи.
	— Налей ми чай! — изломоти той и притвори вратата на колибата. Ямо покорно се обърна към котела с чая. Зиндаб кръстоса крака до огъня, извади чаша от пазвата си и гледа жената, докато тя му налее чая. Сръбна няколко пъти. Облиза напуканите си устни и пак се обърна към нея:
	— Ти знаеш ли, че аз те купих от саиба, за да не те утрепят?
	— Не зная — отвърна Ямо.
	— Сега разбра ли?
	— Разбрах!
	— Разбра ли, че ще ми бъдеш жена?
	— Аз си имам мъж.
	Зиндаб махна сърдито с ръка:
	— Няма да го видиш.
	— Не се знае — отвърна Ямо и се поотдръпна към вратата, готова да бяга.
	Зиндаб се досети, неочаквано скочи, препречи пътя й. Очите му яростно светнаха и той вдигна тежката си ръка. Ямо пъргаво отскочи да отбегне удара му. Той задържа ръката си, но кресна:
	— Мръднеш ли — ще те смачкам като оная.
	Ямо се досещаше, че той е убил първата си жена. И тя навярно е бягала от него, защото и най-простото същество не би могло да живее с такова чудовище. Но как ще избяга тя, когато той е много по-силен от нея и само с пестник може да я повали на земята, а с дърво да я убие на място.
	Зиндаб не мислеше още да я убива. Ако тя доброволно не се съгласи да му стане жена, той смяташе да я принуди с няколко по-леки удари. Ако пак не се съгласи и се помъчи да бяга, ще я набие до смърт. Продължи ли да упорствува, ще й отреже главата като на овца. Хич окото му няма да мигне, както не му мигна, когато преби първата си жена. Би я с дърво, докато тя издъхна.
	Ямо мълчаливо се върна при огнището. Подгъна единия крак и прибави няколко парчета тор в огъня. Искаше чаят да възври, та ако мъжът започне да я бие, тя да залее лицето му с него.
	Зиндаб също се върна при огнището, подви крака и започна да пие чай. Ако поиска пак да му налее, Ямо можеше да вдигне котела и да го залее, ала няма да има полза, защото чаят не е заврял. А докато заври, кой знае какво ще се случи. Дано острият нож в пазвата й помогне да се измъкне жива из колибата. Ами ако я пресрещне другият мъж? Ще й помогне ли ножът срещу него?
	Огънят се засили. Чаят започна да ври и тя облекчено въздъхна.
	— Налей ми още — стресна я по едно време грубият глас на Зиндаб. Тя скочи веднага и бързо му наля чай. Седна и се заслуша. Не, не беше се излъгала, че ще избухне буря. Вятърът като че изведнъж се засили и започна да засипва колибата с прах, пясък и камъни. Зиндаб престана да поглежда към Ямо и също се заслуша в гласа на вятъра. Той много добре знаеше какво значи буря по тия места. Тя може да отвлече и умори стоката му. Трябва веднага да приберат и овцете, и яковете, и конете в заслона. Ами тая жена! Ако я остави, тя сигурно ще побегне, но в такова време далече не може да отиде. Но ще може ли след бурята да я намери? Да я поведе със себе си! Може да не иска да върви и също да избяга, докато той се залисва със стоката. Сърбаше чая и мислеше какво да прави. Реши, че най-добре ще бъде да я върже и остави в колибата. Майка му сигурно е събрала овцете и яковете и бърза да ги докара в заслона. Ще я посрещне. По-бързо ще ги приберат и ще се върне да отвърже жената. Като я задържи през време на бурята, тя после няма да бяга. Той не знаеше кому е била жена, но мислеше, че който и да е, няма да тръгне да я търси, защото няма право да я вземе.
	Ямо не можеше да разбере мислите му и слушаше гласа на вятъра, който все повече се засилваше. Тя също кроеше планове как да избяга. Знаеше, че мъжът й ще тръгне да я търси и сигурно ще я намери, но не може да я вземе без разрешение на господаря й. А той знае какво представлява Сампо Синги и ще поиска много голям откуп. Затуй е най-добре да избяга, ала ако не успее, чакат я отсичане на ръка, крак или смърт. Но по-добре смърт, отколкото да остане при тоя мъж. Вярваше, че хората на саиба не са вече около колибата. Щом мъжът се върна, те са си отишли. Още повече като са усетили, че бурята приближава, побързали са да се приберат по домовете си. Не ще да е много загрижен и саибът за нея, щом е получил парите от продажбата й.


>	Смъртоносният път

	Тази нощ Сампо Синги спа малко и лошо. Дори бълнува. Неспокойният му сън не направи впечатление на никого от хората му. След избягване на опасността от йети търговците се успокоиха и заспаха дълбоко, та никой не забеляза, че той се мята в леглото, нито чу, че бълнува. Сампо Синги стана в зори и ги събуди. Те се почудиха защо ги вдига толкова рано от сън, но щом разбраха каква опасност ги дебне, бързо се застягаха за път.
	Керванът тръгна към долината на река Цангпо с намерение по-скоро да се добере до нея. Там имаше повече селища, та по-лесно можеха да намерят подслон и за хората, и за добитъка. А добрият подслон е сигурно запазване от голяма беда. Опазят ли се и от тая буря, завръщането по домовете им е сигурно.
	Местността, през която вървяха, нямаше скали. Почвата се състоеше от глина, размесена с чакъл и пясък. По нея не вирееше никаква растителност. Само тук-таме се показваше стърк изсъхнала трева и после пак пясък и чакъл. Хората събираха грижливо тревата, катереха се по голите скали и отлепваха от тях сивожълтия лишей за храна на добитъка.
	Всички сметнаха отминала опасността от йети и чергари. Не можеха да ги настигнат нито страшилищата, нито хора. Затуй Сампо Синги постепенно излезе пред кервана, като водеше коня и караше пред себе си яковете, които носеха неговите стоки.
	— Кайлас*! — извика към обяд един от търговците. Той беше съзрял снеговете на свещения връх за будистите Кайлас. В подножията на тоя връх извират реките Инд, Светледж, Ганг и Цангпо, която в средното си и горно течение носи името Брахмапутра. Гласът на произнеслия свещеното име беше смирен и тайнствен. Още незатворил устата си, търговецът коленичи. Изтегна като струна снагата си, вдигна глава, впери очи във върха, вдигна ръцете си право нагоре, замръзна в религиозен екстаз и зашепна молитви. Всички хора в кервана сториха същото. Щом те коленичиха, животните, които водеха, се спираха и също смирено ги чакаха да тръгнат.
	[* Връх на Хималаите. Висок 6700 метра. Будистите го смятат за най-свещен от всички хималайски върхове.]
	Долината на Цангпо беше вече близо, но ще успеят ли да я достигнат, преди да избухне снежна буря? И хората, и животните разбираха вече, че ще има буря, и напрягаха всички сили да се придвижват. Но колкото и да бързаха, повече от двадесетина километра не можеха да изминат през деня. Наложи се да нощуват на открито. Керванът се бе проточил на разстояние от два километра. По пътя му нямаше място за повече от една палатка. Затуй всеки търговец опъна палатка там, където бе достигнал при дадения сигнал за нощуване. В нея прибра конете, магаретата и стоките си, а яковете остави вън. В зори започна да духа вятър — познатият страшен вятър. Той носеше прах и не позволяваше нито на човек, нито на животно да пристъпи крачка. Хората не посмяха да покажат главите си извън палатките. Животните не се помръднаха от местата си. Дори останалите вън якове започнаха да реват и да напират да се приберат при конете и магаретата.
	Сампо Синги прибра своите два яка в палатката си. Животните се опряха едно до друго. Те не чувствуваха студа, защото имаха дебел пласт от подкожни тлъстини, а телата им бяха покрити с гъста дълга козина. Стопанинът им знаеше, че ще легнат. Затуй постла своите кожи между тях да лежи на завет. И не се излъга. Първо подви тежките си крака якът, който беше от дясната му страна, и легна на корема си, покрит с гъсти черни косми. Протегна малко напред красивата си глава и полузатвори големите си закървени очи, които гледаха спокойно под надвисналата над тях козина. Размърда долната си челюст и започна да преживя, без да помръдне главата си. Скоро легна и другият як, ала главатарят не можа да заспи, защото вятърът ставаше все по-силен и по-страшен. Палатката беше завързана за железни колове, забити набързо, но дълбоко в земята, ала мястото беше открито и вятърът можеше да я вдигне и отнесе. Не мина много, откакто яковете бяха легнали, и бурята сякаш се провря от северната страна на палатката и я напълни с прах. Сампо чу страшно изцвилване на кон, писък на човек. Не беше трудно да разбере, че бурята е повлякла хора и коне. Предвиждаше такава опасност и с едно въже се беше завързал за железен кол. За по-сигурно метна едно въже и през врата на яка, който лежеше от дясната му страна. Колкото и силна да е бурята, тя не можеше да повлече животното, тежко близо осемстотин килограма. Сампо мислеше, че щом е вързан за яка, ще остане жив. Бурята не можа да помете животните. Вятърът духаше откъм задните части на яковете. Те не мръднаха, а продължиха да преживят, затворили очи. Сампо Синги също не мръдваше, но щом почувствуваше повече чакъл и пясък да се трупа върху тялото му, разклащаше кожуха, с който се беше покрил, и отърсваше праха, за да не го затрупа и задуши. Беше сигурен вече, че яковете ще го запазят от повличане надолу из долината, където сигурно ще разбие главата си в острите камъни. Но главата му не беше сигурна и между яковете, въпреки че беше обвита в кожи. Той усещаше, че все по-едри камъни го удрят по тялото, та всяка минута бурята може да стовари върху главата му по-тежък камък и да го убие.
	Под надвисналата смъртна опасност Сампо Синги не шепнеше молитви, не се молеше, а се питаше какво става с търговците и колко души от тях са още живи. На тоя въпрос не можеше да си отговори, но беше сигурен, че и хора, и коне, и магарета се търкалят надолу из пропастите. И мъртвите са безгласни, а живите стенат за помощ, а никой не може да ги чуе и да им помогне. Сампо не можеше да разбере дори какво става с другарите му, които бяха наблизо. Двама от тях се завързаха за своите якове, прибрани в палатката, и сигурно са живи. Лежат като него и чакат притихването на бурята. Ала останалите трима, които се завързаха за колове! Какво става с тях? Напипваше още пакета с най-скъпите копринени платове, които бе купил. Те бяха много леки и той не ги чувствуваше, като вървеше, затуй ги носеше. Другата му стока, разпределена в кожени чували, беше завързана извън палатката за скали и колове. Успяла ли е бурята да я отнесе? Ако не е успяла, сигурно ще успее, защото тя като че ставаше по-силна. Той разбираше това от все по-едрите камъни, които тя стоварваше по тялото му, и все повече губеше вяра, че ще остане жив, че ще се върне в своя дом. А беше сигурен, че там го чака жена му с едничкото им дете.
	— Какво ли прави сега синът ми? — въздъхна по едно време. В същата минута като че някой от хората в кервана влезе в палатката и се намести между него и яка. Сампо Синги помисли, че бурята е отнесла палатката на някого от съседите му и той е успял да влезе при него да търси закрила. Не рискува да открие лицето си и да види кой е. Тежък камък го удари по главата. Нито охна, нито се помръдна. Вятърът се вмъкна в палатката.
	Бурята започна да отслабва чак на другия ден, а вечерта съвсем притихна. Най-напред се раздвижиха яковете, започнаха да отърсват праха по телата си и да се изправят, за да си търсят храна.
	От хората пръв откри очите си Пени Пало. Неговата палатка беше се случила на закрито място зад големи скали, та бурята я надхвърляше, но затова пък я засипваше с повече пясък, биеше я с повече камъни, ала за щастие на животните и хората ни човек, ни добиче в нея не загина под ударите им.
	Първата грижа на Пени беше да преброи палатките наоколо. От тридесетте, които издигнаха, преброи двадесет и осем. Липсваха две. Едната бе на Сампо Синги.
	— Главатарят е загинал! — извика Пени уплашено и се спусна към мястото на неговата палатка. Подире му изскочиха още четирима мъже. И четиримата хукнаха след Пени, като изтупваха дрехите си от праха.
	Сампо Синги лежа повече от час в безсъзнание, след като го удари тежкият камък. В първите минути, когато започна да дохожда на себе си, не можа да разбере какво е станало с него и къде се намира, но постепенно си припомни всичко и разбра положението си. Посегна с ръка и напипа тялото на яка, за който беше завързан. Това го успокои. Ако не го удари друг тежък камък, може би ще остане жив. Обърна се на дясната страна, почти допря тялото си до тялото на човека, който лежеше до него, и притаи дъх, като че умираше. Не мислеше вече за нищо. Не чувствуваше друго, освен тъпата болка в главата и тук-таме по тялото, където го бяха ударили по-едри камъни. Когато усети, че бурята попритихна, обърна се пак на лявата страна, но не направи опит да се изправи.
	Пени Пало и другарите му стигнаха до мястото, където бе палатката на Сампо Синги, но не се доближиха до него, а ужасени отстъпиха. Защото между главатаря им и единия як лежеше Йети, хванал с едната си ръка плата на палатката. Щом усети приближаването на хората, той скочи, хукна към скалите нагоре и се изгуби. Едва тогава се надигна якът на Сампо Синги и повлече господаря си. Без да подозира, че е лежал с йети, Сампо започна да отхвърля кожите, с които се бе покрил, и се изправи. Не се изненада от това, което видя наоколо си, защото имаше минути, в които смяташе, че всички хора и животни загиват. За първи път, като отваряше очи, Сампо не видя любимия си верен кон. Какво е станало с нещастното животно? Загинало ли е вече или лежи някъде надолу из урвите полумъртво, със счупени крака? Напразно погледна наоколо. Очите му видяха само камъни и пясък, а не зърнаха дори следа от хора и животни. Пристигането на Пени и палатките, които забеляза наоколо, малко го поуспокоиха и той погледна към мястото, където бяха струпали стоката. Бурята не беше успяла да я отвлече.
	Настъпилата нощ беше тъмна. Още след залязването на слънцето небето започна да се изяснява, ала не можеше да помогне на тибетците, защото въздухът още беше пълен с прах и надалече не се виждаше.
	Чуха се първите викове за помощ. По заповед на Сампо прозвуча и медният рог и покани всички здрави хора да се впуснат в помощ на пострадалите си другари и животни. Заповедта гласеше ранените хора да се превързват, а тежко ранените животни да се убиват.
	Не стана нужда Сампо Синги да убива коня си. Бурята беше хвърлила животното от една скала и то бе разбило долу черепа си.
	Цяла нощ продължи търсенето. Една десета от хората бяха ранени.


>	Живата напаст

	Керванът се приготви и на другия ден продължи пътя си. Времето беше тихо и слънцето вече пробиваше прашния въздух. Пътниците вървяха мълчаливо. Чуваха се само стенанията на ранените, натоварени на магарета.
	Но какво е това? Какви са тия гласове?
	Всички хора на кервана бяха налице: живи, мъртви или ранени. А от насрещния хребет, през който щеше да мине керванът, долитаха отчаяни човешки гласове. Търговците започнаха да се заслушват и споглеждат. И колкото повече се приближаваха към хребета, толкова гласовете бяха по-ясни.
	— Сигурно са чергари — обърна се Пени Пало към главатаря си.
	Сампо Синги само повдигна рамене. Не беше изключено да са чергари. Нито главатарят, нито другарите му се уплашиха, защото гласовете не показваха да са на войнствени хора. По-скоро ще са някакви поклонници. Не се излъгаха. Щом преминаха хребета, съзряха пред себе си няколко човешки същества, които се държеха едно за друго и едвам се влачеха. Дрехите им бяха същински дрипи. Единият от тях дори беше бос. Те бяха хванали същата посока, в която се движеше и керванът, ала така бавно пристъпваха, че едва ли можеха да изминат и пет километра на ден. Тримата нещастници не бяха сами. Пред тях се движеха по-големи групи отслабнали хора. Всички издаваха някакви еднообразни, малко напевни звуци.
	— Това са поклонници! — пръв се обади Пени Пало, ала думите му не изненадаха никого.
	Тибетските лами във всеки манастир втълпяваха на простите хора, че из митическите пещери на връх Кайлас са излезли свещените животни: слонът, лъвът, кравата и конят. Някъде в неговите подножия е бил построен първият будистки храм манастир в Тибет. Затуй всяка година и лами, и простосмъртни хора предприемаха пътувания към върха, бродеха из неговите снегове, катереха се по скалите му, гладуваха, студуваха, изтезаваха се до издъхване, за да бъдат опростени греховете им.
	Такива бяха и хората, които се влачеха пред кервана. Сампо Синги успя да преброи над петдесет души, а може би напред имаше още. И толкова сигурно са загинали от бурята, студа и глада.
	Сампо не се интересуваше от мъртвите. Те нито можеха да му попречат, нито да му помогнат. Но живите! Керванът не можеше да ги замине, без да го видят. А още щом съзрат първия му човек, те ще започнат да се спират един по един. Всички ще просят храна и дрехи, а съвсем немощните ще искат да се качат и на добичета. Предположението му излезе напълно вярно. Като гледаше тия жалки човешки отрепки, които съвсем неочаквано станаха жива напаст за отряда му, той изпита възмущение от тях. Глупостта на тия нещастници толкова го разяри, че му идеше да отсече главата на първия, който изфъфли срещу него молба за храна. Поклонниците не се уплашиха от неговия гняв и се замолиха за храна, като не се помръдваха от местата си.
	Ако керванът имаше храна и товарни животни, Сампо нямаше да се подвоуми да ги нахрани, на по-здравите да остави по нещо за ядене, а болните да натовари. Но сега, когато търговците нямаха храна дори за себе си, с какво да нахранят тия глупци, които и без това ще умрат, докато достигнат първия манастир. А поклонниците се усукваха като змии около хората на кервана, хващаха се за конете, яковете и магаретата и се държеха, докато не им изневеряха ръцете. Едни само се молеха за милост с очи, в които не можеше да се погледне. Други плачеха. Трети виеха като обезумели. Сампо все по-често поглеждаше другарите си и се хващаше за сабята. За него беше ясно, че само тя може да го отърве от тая жива напаст, сред тоя див и страшен пущинак.
	{img:poklonnici_4.png}
	Нищо не стряскаше поклонниците. Те продължаваха да стенат, да молят за храна. Спускаха се към конете и яковете, хващаха се за опашките им и не се пускаха, а се влачеха след тях като парцали. Хората на Сампо се дразнеха, ритаха ги, биеха ги, ала всичко беше напразно. Не можеха да се отърват от тях, ако не ги нахранят. А никому не се искаше да отдели от оскъдната си храна за тия глупци, изпаднали в беда по свое желание. Всички започнаха да поглеждат към Сампо. Възмутените им погледи искаха разрешение за разправа с тях. Един дори, без да чака разрешение, сграбчи вкопчилия се в него богомолец, вдигна го високо, готов да го хвърли надолу из склона, но богомолецът успя в последния миг да се вкопчи в него, та и двамата полетяха по стръмнината.
	Сампо Синги не можа да обуздае повече гнева си. Но, кой знае защо, не извади сабята, а се спусна към ламата, който бе застанал пред него и препречваше пътя му. Поклонникът беше висок колкото него. Имаше почти неговите черти. Сампо се стресна от горещия му поглед и като се вгледа по-добре в неговото лице, то му се стори познато. Къде, къде беше видял тоя човек? Някъде по пътищата или в манастирите?
	— Сампо! — простена богомолецът и протегна ръце. — Сампо! — повтори, пристъпи крачка и залитна към него, като че ли искаше да падне в прегръдките му, но не стори това, а сърдито размаха ръка пред очите му.
	Сампо не се помръдна. Той продължаваше да го гледа изпитателно и колкото по-продължително се взираше в него, толкова бръчките на челото му се врязваха по-дълбоко. Не, не се лъжеше. Това беше големият му брат, станал лама.
	— Сингере*, ти ли си? — попита.
	[* Тибетците нямат фамилни имена, които да са общи за всички членове на семейството. Всяко име на тибетец има някакво значение или е име на ден от седмицата. Например: давя — понеделник, пемба — събота, ламу — богиня.]
	— Аз съм, грешнико! — отвърна ламата и още по-злъчно го погледна. — Дай ми храна и се махни от пътя, за да не скверниш погледа на чистите ми очи!
	Съжалителна усмивка се появи върху потъмнелите устни на по-малкия брат, но скоро всички черти на лицето му отново се изостриха и той кресна:
	— Глупак!
	— Грешник! Занемей! — отвърна богомолецът.
	Сампо не му отговори. Бръкна в пазвата си, извади къс месо и му го подаде. Богомолецът седна, извади ножче, отряза си от него и започна да го дъвче. Братът му стоеше, гледаше го и се чудеше как да постъпи с него. Дори да му даде повече храна, ако го остави, той непременно ще умре от изтощение. Да го качи на яка си, но той няма да се съгласи. Ще сметне това за голям грях. Какво да прави?
	Останалите богомолци продължаваха да скимтят и да се молят на другите търговци за храна.
	— Дайте им по малко! — заповяда Сампо.
	Всички поклонници получиха по къс месо, ала нито един не се задоволи с тая храна. Още не я изяли, те започнаха да протягат ръце за още месо.
	Пак щеше да се повтори старата картина, пак богомолците щяха да се впият в хора и животни.
	— Якове! — извика неочаквано водачът на кервана, който беше отминал напред да определя пътя.
	— Якове! Якове! — запредаваха думите му хората след него.
	Сампо Синги разбра, че са видели диви якове, но къде са те! Дали ще могат да убият някой, та с месото му да нахранят тия гладници и да се отърват от тях. Хората му можеха да убият як само отблизо, като го издебват и забиват оръжията дълбоко в тялото му. А това не е лесно.
	— Якове във водата — заечаха отново гласове.
	Керванът беше достигнал до течението на реката Цангпо. Но какво можеха да правят яковете във водата, когато тя е замръзнала през време на бурята и ледът още не се е разтопил?
	Сампо Синги нареди на хората си да дадат втори път по още малко храна на богомолците. И щом те се залисаха да ядат, той хвърли тъжен поглед върху брат си, който дъвчеше лакомо суровото месо, и се промъкна напред да види къде са яковете и дали ще могат да убият някои от тях.
	В Тибет ставаха много природни чудеса, но това, което видя Сампо сега, изненада не само него, но и всички, които го придружаваха. Пред очите на слисаните хора беше коритото на реката Цангпо, разляла водите си близо на два километра. Уплашени навярно от богомолци, стадо диви якове нагазили във водата, за да преминат реката, ала в това време бурята започнала да вилнее, студът да се увеличава много бързо и лед да сковава водата. Изглежда, че първите животни се измъкнали, ала последните три яка не успели да се доберат до брега. Ледът ги сковал и притиснал един до друг. Над него се виждаха само главите им.
	С тия три грамадни животни отрядът не само ще нахрани нещастните богомолци, но ще има да остави и за себе си. На богомолците беше дадена трета порция месо и хората на Сампо започнаха да разсичат леда и да вадят телата на мъртвите якове. Сампо не взе участие в работата. Той се върна назад при търговците и брат си. Богомолецът още дъвчеше месото. Той приличаше на изнемощяло бито куче с човешки образ, като че ли загубил всичкия си разум и придобил животинска тъпота.
	— Ака* — наведе се Сампо Синги, — искаш ли да те заведа у дома да си починеш и се посъвземеш?
	[* Бате на тибетски.]
	— Не ми говори, грешнико. Всичко тук е лъжа, измама. Аз вечно ще си почивам на оня свят.
	— Ти си глупак, ака? Ако тук всичко беше измама и лъжа, Гялва-ринпоче*1 и Панчен-лама*2 нямаше да живеят в позлатени дворци.
	[*1 От 5-ти век титла на духовния глава в Тибет, известен в света под името Далай-лама.]
	[*2 Вторият висш сановник на тибетската религия.]
	— Богохулник! — простена поклонникът, вдигна ръце към небето и засрича молитви.
	Сампо го изслуша и бутна по рамото.
	— Ака, аз наистина може да съм грешен. Да те заведа у дома, та да ме научиш как да си измоля греховете.
	Сингер беше потънал в религиозен екстаз и не го чу.
	— Нещастник — въздъхна Сампо, но не се разсърди, защото не беше само брат му така оглупял.
	Позаситили глада си, богомолците започнаха един по един да изпадат в религиозно вцепенение. Това позволи на отряда по-лесно да се отърве от тях и да продължи пътя си, след като си разпредели прясното месо от яковете.
	Сампо Синги няколко пъти се обръща към още вцепенения си брат, помахна с ръка и продължи пътя си, без повече да се обръща. Запуши дори ушите си. Не искаше да вижда и да чува тия глупци. Изведнъж му дойде на ум да върже брат си на гърба на един як и да го закара в манастира. Така направи и тръгна.
	И той сам не знаеше колко време е вървял, когато хората му, които бяха пред него, започнаха да се спират и обръщат. Спря се и той. Въздъхна и се обърна. Това, което видя, веднага го накара да изтръпне. Изтръпнаха и другарите му, защото нито един от поклонниците не се молеше, а всички ревяха кой колкото можеше, тичаха след отряда и молеха за помощ.
	Нито Сампо Синги, нито другарите му в първите минути можаха да разберат от какво са се уплашили поклонниците толкова много. Коя е тая страшна сила, която ги беше извадила от религиозното им вцепенение и ги бе накарала да бягат.
	— Йети! — извика неочаквано един от тях и засочи към скалите зад поклонниците. Всички насочиха погледите си натам. Другарят им не беше се излъгал. До скалата стоеше грамаден йети.
	— А, това е моят нападател! — извика Сампо. — Ей го, носи сабята ми, проклетникът. — Кой знае защо, той не съжаляваше вече за нея. Не изпита омраза към снежинка.
	— Къде ли са другите снежници? — попита Сампо. Никой не му отговори. Йети продължаваше да стои, опрял дясната си ръка на сабята.
	— Ти не разбра ли, че през време на бурята той е лежал до тебе? — попита го Пени Пало.
	Сампо Синги облещи очи. Погледна пак снежника, погледна хората си и студени тръпки минаха по тялото му.


>	В пустия дом

	Сампо Синги остави брат си в първия манастир, който достигнаха. Освободи се от него и продължи пътя си.
	Сняг почти нямаше. Студът беше търпим. Намираше се вода за пиене, та пътят беше лек. Търговците на групи се отделяха от кервана и се отправяха към селищата си. Сампо Синги повярва, че ще се добере до дома си. Започна да си представя как ще влезе в хощуна и вестта за връщането му веднага ще се разнесе навред. Ще се покажат мъже, жени и деца да го видят. Ще излязат домашните на другарите му да посрещнат своите близки. Ще се научи и неговата жена за пристигането му. Ще се зарадва и тя. Ще изнесе детенцето на ръце и ще го посрещне. Ще го въведе в къщата. Ще седнат край огъня, ще пият чай. Той ще люлее сина си на колената и ще му пее песнички, докато майката се радва на подаръците. Ех, колко хубаво ще бъде. Сети се и за брата си. Той наистина малко го познава. Виждал го е само от време на време в манастира. При срещи всеки от тях се чудеше на ума на другия, но се разделяха като свои. А сега! Ламата непрекъснато проклинаше своя грешен брат и когато Сампо го отвърза и смъкна от гърба на яка, където го бе вързал, ламата падна по очи, изпадна в религиозен екстаз и там остана — край манастира. Сампо смяташе още един път да разговаря с него, като се опита да го откъсне от тая глупава преданост към Буда. Но за това после ще мисли, стига сега да стигне до дома си. И колкото повече наближаваше хощуна, толкова по-радостно сърцето му биеше. Най-после ето ги първите къщи. Ето ги първите хора насреща му. Познати хора. Не ги е виждал толкова време, а като че вчера се е разделил с тях. Един от другарите му се отдели и влезе у дома си. Каква радост! Втори срещна близките си. Трети, четвърти. Изгуби се и Пени Пало от очите му. Сампо Синги искаше също по-скоро да се прибере, но уморените якове едвам се мъкнеха. Още малко, още малко. Ето я и неговата къща. Тя е най-личната в хощуна и най-високата — на три етажа. Първият етаж е изграден от неодялан камък и служи за затваряне на добитък, а горните са изградени от неизпечени тухли. Средният служи за жилище на Сампо, а горният за склад на храни и други по-скъпи вещи. Но защо из комина не излиза никакъв пушек, както из комините на другите къщи! Та нима неговата жена не е успяла да събере аргал, за да се топли! Или е някъде у съседите! Но може ли да не е научила новината за пристигането му и да не се е прибрала. Не, това не е възможно. Не само че дим не излиза из неговата къща, но и никакви животни не се въртят из двора. Защо изглежда пуст домът му? Едва сега му се стори, че хората някак странно го посрещаха. Не го гледаха с радостни очи. Има нещо, но какво е то? Какво се е случило с жена му, с детето? Умряла ли е тя, умряло ли е то? Защо му е тогава тая стока, която кара? Защо му е богатство?
	Слезе от коня и сам отвори вратнята на двора си, обграден също с камък и тухли. Сам вкара яковете и ги разтовари. За пръв път почувствува болки в сърцето си. За първи път се запита каква ще бъде радостта му от печалбата в тоя мъртъв, затворен дом. Опря се на стената. Краката му започнаха да се прегъват, а тялото да се свлича. Знаеше, че очите му са се много смалили, че само да отпусне натежалата си глава и те ще се затворят, а той ще заспи. Искаше му се да нареди някому да нахрани яковете и кончето, а нямаше кому. Искаше да изпие чаша топъл чай. Струваше му се, че след изпиване на чая по-спокойно ще спи. Но кой да му свари чай! Понякога е нужно съвсем малко нещо да зарадва човека, а той не може и това малко да го има. Защо е животът такъв?
	Краката му съвсем се подгънаха и той седна до залостената врата на къщата си. Искаше да заспи, та изведнаж всичко да забрави, а сънят не дойде така бързо, както го очакваше.
	Времето се беше позатоплило, защото слънцето грееше и никакъв вятър не духаше. Но Сампо Синги не мислеше за времето. Беше му вече все едно топло ли е или студено. Питаше се защо още никой от съседите му не влезе в двора да го поздрави със завръщането.
	Не идеха и братята му. Защо?! При добитъка ли са някъде или и те са измрели! Може би и техният дом е запустял като неговия. Да кажеха кога е умряла жена му. Къде е детето. Сампо нямаше представа колко време седя като труп, опрял гърба си о стената, когато видя, че жена влиза в двора му с дете в ръце. Още щом я зърна, разбра, че не е Ямо. Тя беше по-дребна, по-тънка, ала много пъргава. А тая вървеше бавно и много приличаше на първата му, общата жена с братята. Не се излъга. Тя беше — Мани. Той не беше разведен с нея. Обичаите в Тибет позволяваха както на една жена да има повече мъже, така и на един мъж да има повече жени, стига да има с какво да ги храни и да плаща данъка си. Сампо донесе и на двете скъпи платове да се пременят като най-богатите тибетки. Мани ще облече своята премяна, ще сложи своите накити, а Ямо! Коприната няма да прошумоли в ръцете й, коралите не ще се плъзнат по шията й. Няма да седне върху позлатеното конско седло, което донесе само за нея. Ямо! Къде си, Ямо! Разнасят ли ти се костите сега по скалите или си далече някъде!
	Ямо! Как му се искаше тя да е сега срещу него. Да му се усмихне, та да лъснат белите й зъби, с които го захапа някога, когато се нахвърли върху нея, след като я свали от коня и се опита да я върже.
	Мани неусетно се беше приближила с детето в ръце. Лицето й беше доста повехнало, но още хубаво. Каква хубавица беше тя преди години. Беше и пъргава. А сега — пълна и тежка в ходенето.
	— Ямо я отвлякоха — каза тя.
	— Кой я отвлече? — скочи Сампо и сам се почуди откъде намери тая сила.
	Мани повдигна рамене. Посред нощ псетата силно залаяли. После млъкнали и на сутринта ги намерили отровени. Старият прислужник, който спял в първия етаж при конете, станал да види какво става, зърнал забулени хора. Много били. Нахвърлили се върху него, запушили устата му и го вързали. Само чул как се качили горе и отвлекли Ямо. Тя викала за помощ, докато я вързали, но имало буря и никой не чул, за да й помогне. Само нея отвлекли, а детето оставили.
	Сампо изслуша Мани, впил зъби в долната си устна, и дума не продума, ала твърдо реши да посети всички селища наоколо и да открие жена си. Не вярваше да са я откраднали с нейно съгласие. Тя не можеше да бъде толкова жестока, че да остави невръстното си дете.
	Братята му я търсили наоколо, ходили при родителите й, и те я търсили, но нищо не успели да научат за нея. А Сампо беше сигурен, че похитителите са от нейното селище, хора на саиба. От друго място не могат да бъдат. А той много лесно ще ги открие. Тежко и горко на злодееца.
	Дойдоха и братята му. Докато пиха чай, и те му повториха разказа на Мани. Сампо стана и поред им даде подаръците, които им беше донесъл. Щом те си отидоха безкрайно доволни, той отпусна глава върху постелята от кожи. Мани го покри с нов кожух. Сложи детето да спи, легна и тя до него и скоро заспа, но и в съня се усмихваше, доволна от големите скъпи подаръци, каквито не бе получавала до тоя ден.
	Сампо Синги беше много уморен. Тъжната новина изпи и последните сили, които му бяха останали. Преди да се върне у дома си, смяташе, че щом се прибере в стаята и легне, ще заспи така дълбоко, че ден и нощ няма да се събуди, а ето че сега не можеше дори да задреме. Клепачите на очите му като че се бяха вдървили и не се затваряха. Не можеше ни минута да не мисли за Ямо. Щом му казаха, че е отвлечена, помисли, че това е работа на саиба и съжали, че не му даде някакъв откуп след грабването на Ямо. Тогава нямаше пари, а после помисли, че оня проклетник се е примирил и няма да я търси. А ето че не бе я забравил. Дебнел и наредил на хората си да я отвлекат. Сампо Синги разбираше, че насила не може да я върне и нищо друго не му остава, освен да я откупи. И ще я откупи, но къде ще я намери? Може би саибът е наредил да й отрежат ръцете и краката за назидание на другите и тя е умряла. Затуй братята му не са я намерили.
	Клепките му започнаха да се затварят и сънят да го унася, но все му се струваше, че е буден. Ямо ту се явяваше пред очите му жива и здрава, ту я виждаше умряла. Наплашено извикваше и подскачаше. Събуждаше се, разбираше, че е сънувал, и отново се мъчеше да заспи.


>	Бягството на Ямо

	Зиндаб пъргаво скочи, спусна се към Ямо и здраво я сграбчи. Изненадана от тая неочаквана постъпка, тя изписка, колкото сила има. Той хвана и двете й ръце, а тя го захапа за дясната ръка. Това го ядоса. Грабна камъка, върху който седеше до огнището, и с него силно я удари по главата. Тя дори не изохка и примря в ръцете му. Той я пусна на пода. Взе въже и завърза краката й, а после ръцете и бързо излезе. Когато Ямо дойде на себе си и разбра, че е завързана здраво, заплака от мъка, но скоро се съвзе и започна да прави опити да се отвърже, но разбра, че това нито е лесно, нито дори възможно. Наистина ръцете й не бяха извити на гърба. Краката й бяха вързани при колената и ръцете за тях. Всичките й напъни да измъкне поне едната си ръка останаха напразни. Огледа колибата и зърна голям нож при съдовете за храна. Можеше с него да разреже въжето, ако само краката й са вързани, но как да отвърже ръцете си. Дойде й на ум да хване ножа със зъбите си и да реже с него. Ножът беше далече от нея. Можеше да стигне до него само като премята тялото си, ала главата й така тежеше от удара, че не можеше да я помръдне. Като посъбра сили, направи опит и успя веднъж да се преобърне. После няколко пъти преметна тялото си по пода и успя да достигне до ножа. Легна по очи и го хвана със зъбите си за дръжката. Тоя успех като че вля сили в тялото й. Обърна се по гръб. Изправи полека главата, а после и тялото от кръста нагоре. Поседя малко и започна да навежда главата си. Преви се почти на две и с острието на ножа започна да реже въжето. Рязането стана бавно и мъчително, ала с последни сили успя да освободи дясната си ръка. Това вече беше добре. Другата ръка и краката отвърза лесно. Поотдъхна си, веднага направи опит да се изправи, ала залитна и отново се свлече на земята. Остана легнала по очи няколко минути. Накъде да полази? Разбира се, трябва натам, където може да се спаси. Но как да познае посоката, която ще я отърве от смъртта. Горе-долу налучкваше посоката, в която се намира нейният хощун. Ала тя е най-опасната. Те най-напред там ще я потърсят. По-добре е да поеме в противоположната посока.
	Главата й все повече натежаваше, но тя пълзеше. Мина през някакъв храсталак. Запровира се между камънаци, но скоро разбра, че не ще може повече да пълзи, защото и дланите на ръцете, и колената й се разраниха. Трябваше да направи опит да се изправи. Завлече се до една скала, седна и опря главата си на нея. С ножа отряза дълго парче от полата на дрехата си и го усука около главата. Може би от стягането болките понамаляха.
	Времето ставаше все по-лошо. Ямо започна да се изправя, като се подпираше на скалата. Лесно се изправи, но ще може ли да върви, като няма на какво да се подпира? Да имаше някакво дърво, щеше да й бъде по-леко. Как не се досети в колибата! Там все можеше да намери нещо. Не посмя да се върне в нея. Отдели се от скалата, залитна, но не падна. Пристъпи няколко крачки, залитна и за да не падне, свлече се полека и седна. Не я сдържаше да седи и отново се изправи. Ту вървеше, ту се спираше, много често дори пълзеше. Така минаха часове, тя не се отдалечи много от колибата, но не беше и близо. А докато се стъмни, имаше време да се отдалечи още, ала силите й все повече намаляваха. Вятърът все повече се усилваше. Ямо откри малка дупка в скалите и се вмъкна в нея. Там прекара бурята, добре защитена. Когато вятърът постихна и се разсъмна, тя вече нямаше никакви сили. Не можеше нито да ходи, нито да пълзи. А главата й като че бе станала по-голяма от делва и не можеше да я изправи. Беше седнала между две скали. Реши на това място да прекара деня и ако не я открият, през втората нощ да продължи бягството си. Не можеше да разбере търсят ли я.
	Небето беше ясно и слънцето скоро стопли земята. Както се беше припекла, Ямо се унесе и заспа. Не можеше да разбере колко време е спала, когато усети, че нещо студено я обля. Какво можеше да бъде това? Да е заваляло дъжд! Но дъжд почти не вали по тия места. Ако беше дъжд, той щеше да продължава да я мокри. Бързо отвори очи. Пред нея стоеше възрастна жена и държеше глинен съд. Значи тая жена е успяла да я събуди и я е заляла с вода. Но коя е тя! Да е майката на Зиндаб? Не, не е тя. Тая изглеждаше по-млада и по-прилична. Ако беше оная, сигурно нямаше да я събуди, а щеше да тича при сина си да го вика.
	Докато Ямо я гледаше и се питаше коя е, жената се наведе над нея и тихо попита:
	— Само в главата ли си ударена?
	— Само в главата — отвърна Ямо и едва сега усети, че кръвта е засъхнала по страните й, по косата, по врата и шията.
	— Ще можеш ли да станеш? — попита пак жената. — Тук не бива повече да седиш, че псетата на саиба* ще те потърсят, а намерят ли те, непременно ще те убият.
	[* Доверените хора на господаря земевладелец.]
	Ямо облекчено въздъхна. Значи не беше майка на оня. Друга беше тая жена и навярно иска да й помогне. Без да отговори, тя полека се надигна. Жената я подкрепи, със силните си ръце й помогна да стане и кротко рече:
	— Ти от мене не се плаши. Аз съм майка на първата жена на Зиндаб. Той я преби. Чух как майка му плаче и разправя, че дали такъв голям откуп, а ти си избягала. Молеше да те настигнат и убият. Не знае, че си ранена. Мъжът ти ще му отмъсти.
	Ямо нищо не отговори. Беше попаднала в добри ръце и може би ще успее да се спаси, дори да стигне у дома си, ако раната й не е дълбока и не се подлюти от студа.
	— Аз трябва да те скрия — продължи жената, — докато оздравееш, а после ще ти помогна да се върнеш при своите.
	— Добре — отвърна Ямо. — Благодаря ти.
	Не се смъкнаха в долината, а дълго вървяха из хребети и сипеи. Спряха при високи, почти непристъпни скали.
	— Тук има една закътана пещера — каза жената. Ще се скриеш в нея. Ще ти донеса храна, постелка и завивка. Ще ти превържа раната, ти ще се криеш няколко дни и тогава ще тръгнеш към дома си.
	Ямо не възрази. Тя беше останала без сили и едвам стана. Пещерата не беше влажна и мрачна, а суха. Дори слънцето влизаше до средата й. Тъй че Ямо можеше да види какви хора минават. Жената наистина много скоро й донесе завивки и постелки, бут овнешко месо и дзамба*. Грижливо превърза и раната й.
	[* Дзамба — изпечен ечемик, смлян на брашно.]
	— Аз няма да идвам три-четири дни — продължи тя, — защото приятелите на оня може да ме дебнат и да разберат къде се криеш. Нашата колиба е доста далече зад скалите, към изгрева на слънцето. Дано не ти дотрябвам, докато дойда.
	Ямо полека се просна върху постелята и глухо простена. Жената я остави и бързо изчезна. Над скалите мина ято гарвани с грозен грак. Навярно те бяха надушили, че ще има леш за тях. Ямо пожела да види накъде отлетяха, но не можа да се замъкне до отвора на пещерата. Взе да чувствува, че огън я обгаря, че пот я облива. Жената беше оставила и пръстен съд с вода. Тя жадно се насмука, но и водата не й помогна. Скоро започна да се премята върху постелята и да губи съзнание. Едва към обяд като че треската понамаля. Тя се поуспокои и с мъка пропълзя до отвора на пещерата. Долу из долината бързаха трима мъже пастири. Навярно бяха тръгнали да я търсят. Тя полека се върна назад към постелята и втори път не излезе. Привечер отново треската й се повиши. Започна да мисли, че ако не я намерят и убият, ще умре от подлютената си рана, докато жената дойде да смени превръзката и да й бае. В полунощ отново изпадна в безсъзнание.


>	С три жени

	Няколко дни и нощи Сампо Синги лежа като болен, заръчал да не пускат чужд човек в къщата му. Само Мани и детето се въртяха около него. Само с тях разговаряше от време на време. И все питаше за отвличането на Ямо. Може би десет-петнадесет пъти Мани му повтори едно и също.
	На четвъртия ден от пристигането си той се завъртя из обширния си двор. Беше си отпочинал и повъзвърнал силите. Покани гости.
	Те, тибетци от хощуна, пристигнаха сами или по няколко души. Спираха пред входната врата, почукваха и повикваха. Сампо ги чуваше, но не се помръдваше от мястото си. Мани излизаше на чардака, поканваше ги да влязат. Те поемаха бавно нагоре по каменните стъпала към втория кат на къщата, където Сампо живееше. Мани ги въвеждаше в първото помещение. То имаше към двадесет и пет квадратни метра площ, но беше слабо осветено от малък прозорец със стъкла. В средата на помещението се намираше огнище, в което гореше тор. Около него бяха постлани скъпи килими и по тях наредени възглавници, напълнени с вълна.
	Сампо поканваше гостите да седнат върху възглавниците. След размяна на обичайните поздрави и запитвания домакинът вземаше от огнището топъл глинен чайник. Гостите веднага бръкваха в пазвите си и всеки от тях изваждаше украсена пръстена чаша.
	Обичай беше в Тибет домакинът, преди да налее чай на гостите, да сложи с ръка в чашите им дзамба. Сампо не искаше да цапа ръцете си, а после да ги бърше в дрехите си, затуй слагаше дзамбата с лъжици. Това изненадваше гостите, защото го виждаха за първи път. Те благодаряха с поклони за чая* и започваха да го пият. Мани от време на време доливаше чашата на всеки от гостите.
	[* Тибетският чай, приготвен от сушени глави на жълт лук, смесен с дзамба и яково масло, прилича на супа и тибетците го пият през целия ден. Той им служи и за храна. По обичай гостите трябва да изпият най-малко по три чаши чай, за да не обидят домакините.]
	В пиене на чай и разговори Сампо Синги прекарваше по цели дни. Говореха за добитъка, за храната и пашата му, за получената вълна и мляко от всеки стопанин. За болестите по добитъка. Не пропускаха и времето. Обикновено най-много говореше Сампо Синги. Той надълго и нашироко разказваше за срещите си със снежните хора. Тези му разкази правеха голямо впечатление на гостите. Те го слушаха внимателно, а когато им описваше за срещите си с йети, те потреперваха и се озъртаха, защото не беше невъзможно оня Йети, който му е отмъкнал сабята, следвал е кервана и е лежал при него през време на бурята, да влезе и в къщата му.
	— Ама страшилището легнало при тебе и нищо не ти направило? — питаха те по няколко пъти, сякаш не можеха да повярват, че това е истина. — И никакво зло не ти се случи после?
	— Нищо. Нали ви казах, че нищо не ми се случи — въздъхваше той, — ако не смятаме отвличането на жена ми.
	С разказите си за Йети Сампо Синги израсна в очите на съселяните си като още по-храбър мъж, отколкото го знаеха.
	Колкото и да бе приятно на Сампо Синги да прекарва времето си с гостите, те скоро му омръзнаха. Не му се седеше вече на едно място. Все по-голямо стана желанието му да посети съседните хощуни, да поразпита за Ямо. Като останеше денем сам, като се събудеше нощем, веднага започваше да мисли за нея. И детето му, което имаше нейните черти, постоянно му напомняше за майка си. Щом си поотпочина и възвърна силите си, тръгна да я търси.
	Най-напред посети кошарите, където заедно със стоката на братята му бяха и неговите якове, овци и овни. Не можеше да упрекне някого за лошо гледане. Братята му полагаха еднакви грижи за цялата стока. И тя пълнеше живота им, радваше ги. Него не го зарадваха нито едрите якове, нито виторогите овни. Неговата мисъл бродеше от хощун на хощун и търсеше Ямо.
	Не мина много и Сампо се понесе към съседния хощун с коня си, следван от Пени Пало и Анг Ла. Всеки от тях носеше чай, тютюн, сол, сушена риба или някакъв плат за продан. С това те оправдаваха посещенията си, ала търсеха Ямо. На много домакинства гостуваха. На много места чуха за нейното отвличане, но никой никъде не знаеше кой е похитителят и какво е станало с нея. Най-после отиде при бившия й господар. Той призна, че е заповядал на своите хора да я отвлекат, но не й отрязал ръка или крак, както трябвало, а я продал. Намери и Зиндаб. Той му каза, че наистина я купил, без да знае на кого е жена, оставил я в колибата преди бурята, а след завръщането си не я намерил. Сампо Синги въздъхна и я сметна за умряла.
	В това беше убедена и Мани. Тя беше сигурна, че ако Ямо е жива, щеше да избяга, където и да е затворена, и да се върне за детето си. Не можеше да живее тя другаде без това дете.
	Мани първа посъветва Сампо да си вземе друга жена. Наистина и тя беше негова съпруга. Откакто той се завърна, не се отделяше от него. Почти не виждаше другите си двама мъже, които се грижеха за стоката. А и те не я търсеха, защото тя беше и жена на брат им, а толкова време не беше се грижила за него.
	Мани можеше да бъде жена дори на четирима и петима мъже, ако те бяха като двамата Сампови братя, постоянно заети с грижите си, но с ума на прозорлива тибетка тя разбираше, че не може да бъде жена на Сампо дори само той да й е мъж.
	Друг човек беше той. Не приличаше на никого от хощуна. Чужди й бяха мислите му. Плашеше я той с желанието си за скитничество с кервани, с решението си да се преселят в селище по` на юг. Тревожеха я богатствата, които трупаше. Мислеше, че някоя нощ ще го нападнат и ще го убият. Ямо беше жена за него. Но като не можа да я намери, нека си вземе друга.
	Сампо не възприе първите й съвети, защото все още вярваше, че Ямо ще изникне като изпод земята, но после започна да разбира, че Мани е права. И реши да вземе трета жена, но каква и коя да бъде тя! Чувствуваше се още млад. Като за него имаше вдовици, но той не искаше да вземе от тях. Възрастен беше за младо момиче. Мислеше, че няма да се намери девойка, която да го вземе. И сам се изненада, когато разбра от Мани, че една го харесва. Не беше мъчно за Сампо да се досети, че храбростта му, която нямаше никой в хощуна, славата и богатството му привличаха девойките. Всяка от тях желаеше да живее в неговата къща, да носи дрехи, които само той може да й направи, да си постави украшения, които само от него може да получи. Познаваше някои от девойките. Едни му харесваха, други — не. Смяташе, че третата му жена трябва да има поне половината от смелостта на Ямо и да бъде от храбър род, който да я защищава от нападения, когато него го няма. Затуй трудно му беше да направи избор. Мани първа му дойде на помощ. Похвали му девойката Гита. И той склони да я вземе. За него като че ли беше по-важно Мани да я харесва. Новата му трета жена ней да допада. Нали Мани ще й бъде като свекърва. Тя ще я учи на работа и напътствува.


	На пръв поглед Гита не се отличаваше от другите девойки в хощуна. Но когато я огледа по-добре, Сампо разбра, че Мани не случайно се е спряла на нея. Гита не само че произхождаше от голям и храбър род, но беше висока и стройна, с големи черни очи и гъсти черни вежди. Дългите й гъсти коси бяха разделени на две и сплетени на плитки. Плитките — украсени с панделки. Лицето й беше свежо и румено.
	Говореше се, че храбростта на рода й била присъща и на нея. Като повечето тибетки тя беше отлична ездачка.
	Тия й качества бяха достатъчни Сампо да я хареса. След като гостува няколко пъти на нейните родители, реши да се ожени за нея.
	Не мина много и старецът Мао Ги почука на дворната вратня на Гитините родители. Както винаги при такива случаи, посрещнаха го три едри кучета. После се показа самият стопанин. Той прогони верните си пазачи и въведе госта в къщи. Седнаха върху постлана черга край огъня, започнаха да пият чай и да разговарят.
	— Ти, съседе, имаш и дъщеря, а? — попита неочаквано старецът.
	— Имам.
	— На колко е години?
	— На осемнадесет.
	— Че тя е станала за омъжване.
	— Станала е.
	— Я да я видим.
	Повикаха Гита. Тя подозираше с каква цел гостът е дошъл. Затуй влезе смутена при него. Смущението направи лицето й по-мило и по-хубаво. Тя беше облечена като всички тибетски девойки — дълга дреха от синя сукнена материя, препасана в кръста с кожен колан. Обута с чорапи и цървули от сушена кожа на як. През раменете си беше преметнала като в празник широка украсена бяла кърпа. Обичай беше и мъжете, и жените да свличат дрехата си от дясното рамо заедно с ръкава, та дори част от гърдите им оставаха голи.
	На свата направи впечатление, че голото рамо и голата ръка на девойката бяха измити, докато другите жени и девойки се миеха рядко. А в хощуна се знаеше вече, че Сампо всеки ден се мие и не слага дзамба в чашите на гостите с ръка.
	— Ти ходи ли на гости у Сампо Синги? — попита сватът на бащата.
	— Ходих — отвърна бащата.
	— Смел мъж. Първенец в хощуна. Много ходил, много видял. Много знае. И богат — овце, якове, коне безброй, а къщата му пълна със злато, сребро и всякакви платове.
	Старецът редеше хвалба след хвалба. И всяко нещо преувеличаваше десетки пъти.
	Домакинът само клатеше глава и потвърждаваше, че всичко, което слуша, е вярно.
	— Та именно този човек иска да вземе вашата дъщеря за жена.
	— Ами, че не знам какво да кажа — повдигна рамене домакинът, — трябва да поговоря с жена си. Да попитаме и дъщерята. Още е малка, но тя ще живее с него.
	Девойката стоеше край тях и мълчеше.
	— Е, право. Поговорете си! — стана старецът да си ходи. Той си беше свършил вече работата — отговорът на бащата значеше, че е съгласен.
	След три дни Мани, големият брат на Сампо Синги и техни роднини — двама мъже и жена, похлопаха у дома на Гитините родители да уговорят деня на сватосването. Посрещнаха ги още на двора, въведоха ги в стаята и веднага им поднесоха чай. Всички почти едновременно започнаха да го пият и разговарят.
	— А! — извика Гита по едно време уплашено. И мъжете, и жените млъкнаха и почти едновременно се обърнаха към нея. Докато тя налива чай в чашите на другите, в нейната чаша отнякъде бе паднала голяма муха. Не беше се удавила и се държеше на повърхността на чая. Бледина покри лицата и на домакините, и на гостите. Имаше опасност всеки миг мухата да се удави, а всички сметнаха, че трябва да бъде спасена, защото в нея се е преродила или душата на Гитината баба, или душата на Ямо и е влязла в чашата на Гита да я предупреди за нещо. Ако не успеят да я извадят, кой знае каква беда ще се случи на покойната, а също и на бъдещата годеница. Същото предположи и Гита.
	— В тази муха сигурно се е преродила Ямо — потрепера гласът й. — Помогнете ми да я извадя.
	Майка й се спусна към нея и пое чашата от треперещата й ръка. Постави я на пода. И мъжете, и жените се наведоха над чашата, заследиха движенията на мухата и започнаха да дават съвети как да бъде извадена, преди да се удави. Мухата продължаваше да се държи върху повърхността на гъстия чай.
	Мани посегна с лъжица и докато другите да разберат какво е намислила, тя грабна с нея мухата още жива и я спаси от удавяне.
	— Тази муха изглежда стара — рече Мани, — Ямо не е умряла толкова отдавна, за да се прероди душата й в нея.
	— Тогава в нея се е преродила баба — пак се уплаши Гита.
	И домакини, и гости започнаха да правят разни предложения как да бъдат изсушени крилата на мухата. Едва когато тя полази по пода и се приготви да литне, всички се убедиха, че в нея не се е преродила нито душата на Ямо, нито на бабата и годежът бе уговорен.


>	Необикновена среща

	По това време, когато Гита стана годеница на Сампо Синги, Ямо седеше при отвора на пещерата. Топлеше се на слънцето и неспокойно се оглеждаше. Два дни как спасителката й не се мярна. При последното идване бе много неспокойна, защото очакваше Зиндаб и хора на господаря да открият, че тя храни и се грижи за бегълката. Те наистина дълго търсиха Ямо след бягството й, но не можаха да я намерят. Помислиха, че е стигнала до дома си. Но после, като научиха, че мъжът й я търси, дойде им на ум, че е болна и лежи някъде наблизо или е умряла. Усъмниха се в тъщата на Зиндаб и започнаха да я следят. Забелязаха, че често отива нагоре към скалите. Решиха да ги претърсят и ако я намерят, да я убият. Такава беше заповедта на господаря. Ямо очакваше нападение, но не мислеше да им се даде. Треската й отдавна бе минала и раната заздравяваше. Силите й се бяха повъзвърнали. Чувствуваше, че може вече да извърви по-дълъг път. Очакваше още малко да се съвземе и да тръгне. Спасителката й дори обеща да й даде кон и храна за път, като се надяваше, че после ще бъде богато възнаградена от мъжа й. Зиндаб и хората на господаря можеха да я нападнат само през отвора на пещерата. А той беше високо и мъчно достъпен. Това позволяваше на Ямо да се отбранява с камъни. Тя не вярваше нападателите й да имат пушки или пищови. Предполагаше, че те ще я нападнат със саби, с камъни и ножове. Ако някой от тях успее да се покачи до входа на пещерата, тя ще го посрещне с камъни, затуй беше натрупала цяла грамада. Не мина много време, откакто бе излязла, зърна двама мъже да се катерят по скалите някак много предпазливо. Не беше трудно да се досети, че нея търсят. Съжали, че не се измъкна предния ден от тази дупка да си върви, но сега вече бе късно, защото от друго място не можеше да избяга. Прибра се в пещерата, та хората да не я видят, и заследи движенията им. Те все така предпазливо се изкачваха. След тях забеляза още двама, а подире им и трети. Сърцето й започна по-силно да бие. Ръцете й потреперваха, но тя все още здраво държеше камъка, който бе стиснала.
	Нападателите бяха още ниско, когато тя съвсем неочаквано зърна друг мъж, спрял много близо. С един камък можеше да го повали, но за това трябваше да излезе извън пещерата. По-добре беше да почака. Започна зорко да го следи, но изведнъж изблещи от ужас очи. Това като че не беше човек, а животно с човекоподобно лице, облякло дълга дреха, кой знае откъде взета, и стиснало сабя в ръка. От кого повече да се пази? От него или от хората? Но животно ли е това или някой от пастирите е сложил на лицето си кожа на животно, за да я уплаши? Другояче не можеше да бъде, щом носи сабя. Животното я видя, спря се изненадано, но не издаде никакъв звук. Като погледна пак към него, Ямо усети, че косата й настръхна. Това навярно е снежен човек. Тя беше чувала, че са го виждали високо в планината. Спасителката й каза, че се мярнал и по тия места. Откъде е слязъл? Откъде е взел тая сабя? Тази дреха? Сигурно е убил някой човек. И все пак тя не се уплаши много от него. Защо ще я убива, щом като тя няма да го нападне. Ако е за храна, наблизо има много по-вкусни животни. Още повече той е сам и тя ще може да си послужи срещу него и с острия си нож, ако я нападне. Но как ще се отърве от хората, които са повече и много по-страшни.
	Човекоподобното животно също я гледаше учудено и се питаше откъде се взе пък тя. То наистина беше йети.
	След като изплаши до смърт поклонниците и настигна отряда на Сампо Синги, снежникът тръгна след кервана. Вървеше на доста голямо разстояние зад тях, за да не го виждат. Не намереше ли корени, ядеше месо от умрелите товарни животни. Издебваше и живи. Сабята му помагаше лесно да ги разсича и да се нахранва с месото им. Стигна до манастирското селище. То го изненада с постройките си, със звъна на камбаните, с многото си хора, но същевременно му вдъхна и страх. Йети разбираше, че мъчно може да живее спокойно в близост с толкова хора, които постоянно излизат из селището и кръстосват насам-натам. Намери връхна дреха при една колиба, облече я, както я обличат хората. Изостави Самповия керван и заскита, където му виждат очите, като денем повече лежеше в затулени места или пещери, а нощем се придвижваше от едно място на друго и си търсеше храна.
	Тая нощ уби див овен от едно стадо, изяде част от месото му, а другата скри да има за другия ден. Добра се рано до тия камъни и между тях на припек мислеше да прекара деня. Зарадва се, като видя пещерата. Можеше да се вмъкне и в нея. Но тая жена. Какво прави в пещерата? Защо тя не извика, като го видя? Не побягна, както бягаха всички хора, които срещна по пътя си. Подгъна крака и седна между две скали, като продължаваше да гледа към пещерата. Не изпускаше от очи и жената. Ямо не гледаше вече към него, а следеше хората, които я търсеха и предпазливо се изкачваха нагоре. Йети също ги видя, но и той като Ямо не се помръдна, но не откъсна вече поглед от тях. Тя бързо се отдръпна в пещерата, без да разбере дали са я видели.
	— Сигурно се крие в тая пещера — обади се един от нападателите.
	Йети не разбра какво каза. По погледите и движенията на хората отгатна, че те търсят нещо — него или жената. Не беше видял хора да се бият помежду си. Стисна силно дръжката на сабята, готов веднага да скочи, ако се опитат да го нападнат. Но те не се обърнаха към него, защото не го забелязаха.
	— Пипнахме ли те най-после? — извика неочаквано един от нападателите, като гледаше към отвора на пещерата.
	Ямо не се обади, и те продължиха изкачването си, но тя ненадейно изскочи и с голям камък удари първия от тях. Той простена и се строполи. Кръв от пробитата му глава започна да багри камъните. Той простена за помощ. Другарите му си казаха нещо и единият впи очи в отвора на пещерата, а другият предпазливо се запромъква към него. Йети любопитно поглеждаше ту към хората, ту към пещерата да види какво ще стане по-нататък. Той беше сигурен вече, че тия хора не преследват него, че дори не са го забелязали. Не мина много, Ямо отново се появи и се прицели с голям камък в човека, който се приближаваше към ударения, но той успя овреме да се закрие и да се запази. В същия миг другият нападател се прицели в нея, но тя навреме се дръпна и камъкът не я засегна.
	Нападателите останаха много изненадани от съпротивата на Ямо. Не знаеха колко камъни има в пещерата. Не посмяха направо да се приближават към нея. И двамата им другари, които ги следваха, заобиколиха скалата, появиха се от другата страна на отвора и се доближиха до него, без да забележат снежника. Едва тогава първите се надигнаха и започнаха да се приближават към Ямо. Тя бързо се подаде и щом се прицели с камък, един от нападателите над нея я удари силно с дърво. Тя изпищя, падна на самия ръб на скалата, отметна се от нея и полека се затъркаля надолу, без вече да издава някакъв звук. Нападателите ревнаха радостно и се спуснаха с голите ножове към нея, но радостта им не трая много. Йети неочаквано изскочи срещу тях, размахвайки сабята.
	Първият нападател, който го съзря, издаде уплашен вик и мигом се спря. Спряха се и другите. Нито един от тях не беше виждал снежник, но бяха чули за появяването му по тия места и веднага се досетиха, че е той. Помислиха дори, че се е сдружил с жената, живеят заедно в пещерата, и е ходил някъде за храна. Сега се завръща и ще ги избие. Затуй един през друг хукнаха надолу, изплашени до смърт. Йети наистина ги подгони, като издаваше неразбираеми звуци и размахваше сабята. Искаше далече да ги прогони. И наистина ги прогони. Никой от тях не смееше да се връща назад да търси жената. Още повече, всички помислиха, че тя е умряла от удара. Йети бавно и спокойно се върна при нея. Тя продължаваше да лежи по очи надолу с главата, проснала напред и двете си ръце. Небето беше бистро и чисто като око. Слънцето още не беше стоплило земята. Тя беше суха. Сух беше дори въздухът. Наоколо не се виждаха ни хора, ни стада. Навред се жълтееха сипеи, лъщяха скали. Тук-таме стърчеше самотно дръвче с оголени клони. От време на време се чуваше грачене на гарвани. Други птици нямаше.
	Приятно беше да се стои на скалите, но Йети знаеше, че слънцето ще се скрие и ще стане много студено, та и той дори трябва да потърси по-топло местенце. А това място не можеше да бъде другаде, освен вътре в пещерата. Отправи се към входа й. Щом го достигна, съзря постелката на Ямо. Камъните, които беше събрала, за да се отбранява. Стомната за вода. Чаша до нея. Съда с дзамбата. Къс потъмняло месо. Йети не беше нито гладен, нито жаден, та не пристъпи към тях, но обиколи цялата пещера и се убеди, че няма друг човек. Значи можеше да пренощува в нея. Беше сигурен, че нападателите не ще посмеят да се върнат.
	Когато се появи отново на входа на пещерата, жената се беше смъкнала като че ли по-ниско и се мъчеше да стане. Той пак я погледна. Не беше се излъгал. Ямо наистина се опитваше да стане. Много пъти се надига, но отново пак падаше. Йети седна по-далече от входа на пещерата да се топли на слънцето. Тя беше с гръб към него, та не можеше да го види.
	Ямо започна да се съвзема. Главата й тежеше, като че беше камък. Едвам повдигна ръка и с пръсти напипа мястото, където най-силно я болеше. Пръстите й не се измокриха. Значи кръв нямаше, но напипа голяма буца. Все пак това беше по-добре, отколкото ако й бяха пробили черепа. Струваше й се, че няма да може да се изправи. А много й се искаше отново да се вмъкне в пещерата. Дано и снежникът се е махнал, та да бъде по-спокойна. Не можеше да се изправи, но когато се обърна да полази към входа на пещерата, потрепера.
	Опрял глава на дясното си рамо, снежникът спеше. Тя се спря по-далече от него и потъна в тъжни мисли. Ако се надвесеше над бистър вир вода и отразеше в него лицето си, едва ли щеше да познае, че е нейното. Преди то беше кръгло и с мека, гладка кожа. Черните й очи светеха като въглени. От предишното й хубаво лице бяха останали само костите, покрити с потъмняла, набръчкана кожа. Очите й хлътнали дълбоко, като че ли нямаха гледци. Две големи синини тъмнееха на челото й, а главата й тежеше, като че беше станала три пъти по-голяма. Толкова й тежеше, че не можеше да я изправи. Тя мислеше, че съвсем малко й оставаше, докато се добере до дома си. А сега! Ако тоя снежник не беше изникнал като из земята, тя щеше да е мъртва. Щеше й се да вярва, че той няма да я убие, щом като не е сторил това досега. Все пак не беше никак спокойна. Искаше й се час по-скоро да се махне от това място и да не го вижда никога, а нямаше сили да ходи. Не знаеше и къде да отиде. Имаше опасност да налети в ръцете на някой от ония, които искаха да я убият. Какво да направи! Пак погледна към снежника, който продължаваше да спи. По лицето му, което не беше цяло окосмено, личеше, че е още млад. Изведнъж погледът й падна върху сабята му, която лежеше до него. Потрепера цялото й тяло, когато тя изведнъж разбра, че много прилича на сабята на мъжа й. Не беше проста, а с посребрена и позлатена дръжка, каквато беше мъжовата й сабя. Колкото и да напрягаше ума си, каквито и предположения да правеше, тя не можеше да отгатне по какъв начин тая сабя е попаднала в ръцете на снежника. Може би Йети е убил мъжа й. Не, не можеше да повярва! Сампо няма да се даде на снежен човек. По-възможно беше да е убит от хора, да е умрял от рани или болест, а снежникът да е намерил трупа му и да е взел сабята. Но защо ще го убива, щом не уби нападателите й, нито пък нея?
	Дълго седя, потънала в размишления, и все поглеждаше към него, а той продължаваше да спи непробудно.
	Мина доста време. Ямо почувствува, че силите й се възвърнаха. Полази бавно нагоре към пещерата. С мъка се изкачи до входа и спря да се потопли на слънцето. В това време снежникът се пробуди. Обърна се полека и спря поглед върху нея. Очите му не бяха големи, нито черни като на тибетците, а кафяви. Ямо не разбираше снежникът някакъв вид човек ли е, който живее в горите, или животно като другите животни, които познава, с тая разлика, че ходи на два крака. Но ако е човек, все щеше да проговори нещо. Преди го чу да издава някакви звуци, а сега я гледаше като ням. В погледа му нямаше нищо страшно, нищо зверско. Дори се четеше радост. И наистина Йети се радваше, като я гледаше близо до себе си. За първи път след като го прогониха близките му, той виждаше същество, което не избяга от него. Искаше му се да не се дели от това същество. Да остане да нощува в пещерата, където ще нощува и то. За него Ямо не беше страшна.
	Йети беше свикнал, като убие по-едро животно, да се нахрани с месото му и каквото остане, да го занесе в пещерата, където нощуваше семейството. Ако някой от близките му беше гладен, изядаше месото, ако ли не, то оставаше за другия ден.
	Йети* не знаеше гладна ли е Ямо и яде ли месо, но реши да донесе късовете, които беше скрил. Погледна към нея и стана. Ямо помисли, че той си отива и страх я обхвана. Ако нападателите са близо и го видят, може пак да я нападнат. Опита да се изправи, но не можа.
	[* Шерпите, азиатско племе, което живее в южните склонове на Хималаите, смятат, че съществуват два вида йети: метри — човекояден, и чутри, който се храни само с животни. Предполагат, че чутри е по-едър и прилича на голяма кафява мечка.]
	— Йети! Йети! — извика с глух разтреперан глас. Снежникът я чу. Спря се, полека обърна глава и кротко я погледна.
	— Стой! Стой! — замоли го тя. Ясно бе, че той не разбра думите й. Тогава Ямо започна да му маха с ръка да се върне, но снежникът не разбра и тия знаци. Погледа я учудено, обърна пак главата си и продължи бавно да се промъква между скалите.
	Като го гледаше как се отдалечава, Ямо страхливо запоглежда надолу. Струваше й се, че щом той се отдалечи, нападателите й ще се върнат отново. Започна да лази към отвора на пещерата. Ако ония се появят, по-мъчно ще се доберат до нея. А докато се мъчат да влязат, снежникът може да се върне и отново да ги прогони.
	„Той е ожаднял, отиде да пие вода и пак ще се върне“ — гласно въздъхна тя, като че ли да се успокои.
	Но снежникът не се върна толкова бързо, колкото предполагаше, и тя започна повече да се тревожи. Но не се показваха и нападателите. Това я накара да смята, че за нея ще бъде по-добре Йети да не се връща. Без неговото присъствие ще прекара по-спокойно нощта. Но ето че преди слънцето да залезе, той се показа между скалите. Вървеше бавно, доста наведен, като с дясната ръка се подпираше на сабята, а под лявата си мишница стискаше бут още прясно овнешко месо.
	Ямо беше седнала пред отвора на пещерата и не се помръдна, като зорко го следеше. Все така наведен, все така бавно и спокойно Йети я приближи. Спря се на няколко крачки от нея и остави месото пред краката й. Пак издаде някакви звуци, като поглеждаше ту нея, ту бута.
	Доста време Ямо не беше яла прясно сурово месо. Наведе се, отряза с ножа си късче от него и започна да го дъвче. Йети продължаваше радостно да я гледа. Когато тя престана да яде, той отново стана и пак се изгуби нататък между скалите.
	Слънцето залезе. Нощта някак бавно настъпваше, а времето бързо ставаше студено. Ямо се прибра в пещерата, като непрестанно гледаше към отвора й. Много часове минаха в мъчително очакване, докато сънят затвори очите й.
	Когато се събуди, дочу хъркане. В първите мигове не можа да се опомни и разбере къде се намира, но като отвори очи, изведнъж й стана ясно къде се намира. Но кой беше тоя, който спеше в другия край на пещерата и хъркаше? Снежникът ли е влязъл или някакъв човек се е вмъкнал да пренощува и спи, без да подозира, че и тя е вътре?
	Не знаеше колко време е спала и дали скоро ще се съмне. Още й се спеше, но разбираше, че не може да заспи, докато това хъркане се разнася из пещерата. А то беше тихо, спокойно и равномерно, хъркане на човек, заспал дълбок сън.
	Беше сигурна, че не е човек от нападателите й. Той най-напред няма да посмее да влезе, а камо ли да заспи. По-вероятно беше да е Йети. Само той можеше да спи спокойно. Все пак и неговото присъствие я плашеше. Затуй се въртеше, заслушваше се в дишането, дълго гледаше в посоката, откъдето то се чуваше, и като не можеше да види нищо, обръщаше очи към отвора на пещерата. А навън беше тъмна, непрогледна нощ, както беше тъмно в пещерата. Ямо не можа вече да заспи. А хъркането продължаваше все така равномерно и много тихо. Но ето че най-после денят започна да настъпва и в пещерата да става по-светло. Ямо не откъсваше вече поглед от посоката на хъркането и както предполагаше, пред очите й започна да се очертава грамадното кафяво тяло на снежника. Той беше легнал на лявата си страна с лице към нея, сложил главата върху лявата си ръка. С дясната беше притиснал сабята. Ямо продължаваше да стиска ножа, въпреки че не изпитваше никакъв страх от него. Щом през нощта не беше я нападнал, през деня ли ще я нападне? Все пак реши да не дочака събуждането му и безшумно се измъкна навън. Не мина много и ето че и снежникът се измъкна, като триеше с лявата си ръка още сънените си очи. Той седна недалече от Ямо, погледа я усмихнат и посочи тялото на антилопа, която беше убил и донесъл през нощта. Откакто я отвлякоха, усмивка не беше озарявала устните на Ямо, а сега и очите й се засмяха. Йети се изправи. Той наистина беше голям и силен, но на нея се стори още по-голям, още по-силен. Бавно слезе той надолу, като се обръщаше към нея и я поглеждаше. Отряза единия бут на антилопата. Насече го на няколко къса. Хвана го с лявата ръка. Занесе го при жената. Остави го пред нея, пак се усмихна. Върна се при тялото на антилопата, седна до него, започна да сече и да дъвче големи късове. Ямо също започна да реже от бута и да яде. Йети изяде половината месо. Облиза се, стана и тръгна. Ямо се досети, че ще иде да пие вода. И ней се пиеше, а нямаше капка в стомничката.
	— Йети! — извика тихо. Снежникът я чу. Спря и бързо се обърна. Тя запълзя веднага към пещерата. Той помисли, че тя е видяла хора и започна да оглежда скалите. Не съгледа човек. Ямо излезе със стомничката. Искаше да му я даде да й донесе вода. Започна да му обяснява как да я напълни, но той нищо не можа да разбере. Тогава тя тръгна на много близко разстояние след него, сама да си налее вода. Главата все още я болеше, мъчно вървеше, но се надяваше да стигне до реката, защото жаждата я измъчваше много.


>	Изненадата на спасителката

	Когато спасителката на Ямо разбра, че хората на господаря са се насочили към пещерата, заплака. Беше сигурна, че е свършено с нещастната жена. Тя беше намерила вече кон. Приготвила храна и следната нощ щяла да я изпрати в посока на нейния хощун. И вярваше, че Ямо ще успее да стигне до дома си, ще се спаси. А тия проклетници как успяха да я открият! Зачака всяка минута да види, че носят отрязаната й глава, а ги зърна уплашено да бягат. Не можа да разбере какво се е случило. Не посмя да се появи пред тях, да ги попита. Но скоро разбра от пастири, че снежен човек ги прогонил. И той живеел в пещерата. Спасителката повярва, защото наистина само снежникът можеше да уплаши и прогони нападателите. Но Ямо? Може ли тя да живее с един йети! Де се е чуло и видяло такова нещо! Ней много й се искаше да се добере до пещерата и да разбере какво е станало, а не смееше. Страхуваше се и тя от снежника. Той, щом я види, сигурно ще се нахвърли върху нея, както се е нахвърлил върху нападателите на Ямо. Но защо не е нападнал Ямо? Или след като е прогонил тях, убил е и нея.
	Минаха няколко дни. От Ямо нямаше вест. Спасителката й беше сигурна, че е загинала, защото гладна не може да живее. Ами ако е тежко ранена и не може да се помръдне! Тогава? Навярно е още жива, но умира от глад и жажда. Спасителката загуби съня си и най-после се реши да отиде до пещерата. Да се разбере какво е станало. Рано излезе. Бавно и предпазливо се запромъква между скалите, та никой да не я види. Прислони се до една скала в мрачината, впери поглед в отвора на пещерата и зачака. Стори й се, че много бавно настъпи утрото, че още по-бавно изгря слънцето. И едва когато то започна да топли земята, на отвора на пещерата се показа рошава глава, след нея грамадно космато червеникаво тяло. Спасителката зина да извика от уплаха, но успя да сдържи вика си. „Значи това е снежникът!“ — помисли си тя. Беше далече от него, добре се беше прикрила, та се надяваше, че той нито ще я зърне, нито ще усети, че има човек наблизо. Но и да я види, и да я усети, запъти ли се към нея, тя ще побегне. А той с това едро, тежко тяло не ще може да я настигне.
	Снежникът не я усети, не я съгледа. Слезе няколко крачки и седна. Едва сега спасителката забеляза сабята в ръката му. Дали с тая сабя той е отсякъл главата на Ямо! Но ето че не мина много време и Ямо се показа на входа на пещерата. Бързо погледна към близките скали и като не съзря никакъв човек, слезе няколко крачки вдясно от снежника и също седна, като продължаваше да оглежда околната местност. Снежникът често се обръщаше към нея и понякога дълго задържаше погледа си, но тя не се обръщаше към него, като че не го забелязва. Той не беше я убил, но и тя не се боеше. „Но докога ще живеят заедно?“ — питаше се спасителката. Идеше й да я извика. Дори направи опит, но глас не можа да издаде. Какво да направи?
	— Ямо — екна неочаквано гласът й по едно време, но беше толкова слаб, че само тя го чу.
	— Ямо! — повтори.
	Тоя път гласът й беше по-силен. Йети полека се обърна, но не мръдна от мястото си. Ямо скочи като уплашена и се загледа по посока на гласа.
	— Аз съм. Аз — подаде глава спасителката, като разбра, че снежникът не скочи.
	Няколко минути двете жени се гледаха, без да си продумат. После и двете отместиха погледите си към снежника. Той продължаваше да седи спокойно, да се протяга и да се прозява.
	— Не се плаши от него — проговори Ямо първа. — Той не е страшен.
	— Страх ме е — отвърна спасителката. — Приготвила съм ти кон. Ако можеш, ела утре вечер в горичката при нашата палатка. Аз ще те чакам. Ще яхнеш коня и ще бягаш.
	— Добре. Добре. Ще дойда — отвърна Ямо. Тя видя как спасителката й бързо се отмести от скалата, при която беше спряла, и се скри.
	Снежникът продължаваше да се прозява. По едно време стана. Отряза си като друга сутрин бут месо, изяде го и се запиля надолу към реката. Ямо не тръгна след него. Имаше си вода и трябваше да се нахрани. Снежникът й остави месо, ала не й се ядеше. За пръв път от толкова време я обхвана радостно чувство. Пак й се възвърна вярата, че ще види детето си. Не знаеше нищо за мъжа си. Не достигнаха до нея слуховете, че се е завърнал и ходил да я търси.
	Отокът на главата й беше спаднал. Времето беше сухо, та се надяваше, че на кон ще може да пътува. Не знаеше само какво ще направи снежникът, когато тя тръгне. Ще тръгне ли и той след нея или ще изгледа само гърба й, въпреки че дни и нощи се отделяше от пещерата само когато му се пиеше вода. На лов ходеше нощем и сутрин се връщаше. Прибираше се в пещерата и спеше спокойно, докато се съмне. През целия ден се въртеше из скалите и се печеше на слънце, като се стараеше тя все да бъде пред очите му. Продължаваше да я гледа с кротък, дружелюбен поглед. Влезеше ли тя в пещерата, той се изкачваше до входа и там сядаше. Излезеше ли Ямо, и той се отдалечаваше. Върнеше ли се нощем от лов, първо проверяваше тя в пещерата ли е. И щом я съзреше, отиваше в другия ъгъл; лягаше и скоро заспиваше. Имаше нещо у него от верността на куче към господаря. Но и той като куче не смееше да се приближи много близо до нея. Това караше Ямо да смята, че щом си тръгне, той ще я последва. Тя от последването не се боеше. Страхуваше се да не направи опит да я задържи в пещерата. Той е толкова по-силен от нея, как ще избяга? Ще стане ли нужда да си послужи с ножа? Тя можеше с тоя нож да го убие, но някак не й се щеше да стори това. Опитваше се да го научи да говори. Той я слушаше, разбираше какво иска от него. Мъчеше се дори да произнася думи, ала успяваше само да издаде отделни звукове и нищо повече.
	Какво да се прави! Време за чакане тя нямаше. Трябва да тръгне и… каквото ще да стане.
	Последния ден, който прекара в пещерата, й се видя много дълъг. Ту влизаше в нея, ту излизаше. Дълго седеше пред входа й, въздишаше и гледаше в посоката, където смяташе, че е нейният хощун, просваше се върху постелята си и дълго лежеше по очи. Искаше й се да заспи, та някак по-бързо да дойде вечерта. Колко ще бъде щастлива, ако по това време снежникът се запилее нанякъде и не я види, когато тръгне. Но той като че ли разбираше по безпокойните й погледи какво е намислила, по честото излизане от пещерата и през целия ден не мръдна. Но за голяма нейна радост в минутите, когато тя се гласеше да тръгне, той неочаквано стана и бавно заслиза към реката. Ямо въздъхна радостно. Почака още малко, хвърли последен поглед към потъналата в мрак пещера и бързо се запровира между скалите в посока към палатката на спасителката си. Вървеше и често се обръщаше назад. Не беше изминала стотина крачки и когато пак се обърна, замръзна на мястото си. Йети вървеше почти по стъпките й. Тя не се помръдна повече и стисна здраво ножа, готова да го прободе, ако се опита да я върне назад. Снежникът се спря само на няколко крачки от нея. Погледът му като че ли искаше да й каже: „Ето ме и мене“, но не беше весел и ласкав. Ямо въздъхна тежко, отпусна ръката си, с която стискаше ножа, постоя близо минута и пак тръгна. Ако снежникът се нахвърли върху нея, тя ще си послужи с ножа, но ако той замахне със сабята! Може да я разсече на две. Сърцето й биеше до пръсване. Тя вървеше и чуваше стъпките на снежника да отекват бързо след нея, както отекваха нейните стъпки. Той продължаваше да я следва на няколко крачки, без да прави опит да я спре или да издаде някакъв звук. Това започна да успокоява Ямо, да й вдъхва вяра, че ще успее да стигне до определеното място от спасителката й. Ами ако жената, като види снежника, побегне? Тоя страх накара Ямо да се спре. Щом тя се обърна, и снежникът се спря. Ямо започна да му прави знаци да се върне, но той я гледаше, без да разбере какво му казва, и не мърдаше. Но щом тя продължи, той я последва.
	Вървяха доста дълго, докато Ямо забеляза колиба и горичка до нея. Наоколо пасяха коне. Един между тях беше оседлан.
	Спасителката живееше само с мъжа си. Но той беше болен и лежеше в колибата. Затуй тя сама чакаше Ямо. Предполагаше, че снежникът може да бъде с нея, та стоеше настрана в гъсти храсталаци. Щом съзря Йети, тя се уплаши много, но не побягна. Снежникът също я видя, започна да забавя крачките си и да изостава. Тъй че когато Ямо и спасителката се срещнаха, той беше на двесте крачки от тях. Двете жени бързо се разбраха. Спасителката хвана оседлания кон. Ямо пое юздата му, метна се на него и го подкара. Спасителката бързо се отдалечи към колибата си, където силно лаеха три едри вързани псета. Тя беше готова веднага да ги отвърже, ако снежникът тръгне да гони Ямо. Той започна неспокойно да се върти на едно място. Неочаквано се спусна към един от конете, който беше най-близо, хвана го с една ръка за врата и се опита да го яхне, но конят подскочи силно и успя да избяга. Йети се спусна към другия кон и успя да го яхне. Животното не беше яздено. Вдигна задница и снежникът падна на земята. Изпъшка, надигна се и хукна в посоката където се изгуби Ямо, без да се обръща.


>	Голямата изненада

	След годежа си Сампо Синги стана много по-весел, по-разговорлив и по-гостоприемен. Веднага започна да се приготовлява за сватба. Мани се грижеше за детето на Ямо и помагаше във всички приготовления. Дохождаше и Гита. Сампо не й намери никакви недостатъци, за да се откаже от нея. В деня на сватбата се събраха хората от целия хощун.
	Сватбеното угощение продължаваше вече трети ден, когато между сватбарите се зашушука, че Ямо живеела в една пещера с Йети, който откраднал сабята на мъжа й. Затварял я там и не я пускал да излиза.
	Веднага тази новина стигна и до Сампо Синги, но той не повярва. Предположи, че някой нарочно е пуснал тоя слух, за да помрачи радостта му, да наскърби Гита. Въпреки това болка сви сърцето му. Заприпомня дните, преживени с Ямо, и тя вече не излезе от ума му. Започна да се упреква, че малко я търси. Не посмя да попита господаря й по негова заповед ли е отвлечена, защото мислеше, че оня сам ще му съобщи и ще му поиска голям откуп. Можеше повече да обикаля и разпитва. А никак не бе чудно, че при бягството си е срещнала снежника. Той я е хванал, замъкнал в някоя пещера и не я пуска да излезе. Но щом е жива, тя няма да се остави, където й да е. Ще избяга и ще си дойде. А и той няма да стои и да я чака, я. Веднага след сватбата ще проучи откъде са дошли тия слухове и ако излезе, че са верни, ще тръгне да я търси. Много предположения прави за съдбата на Ямо, но никога не му мина през ума опасението, че същият този Йети, който грабна сабята му и я отнесе, ще намери и вземе и жена му. Не, това не можеше да бъде вярно, но все пак бе възможно.
	— Ямо! — прекъсна мислите му тревожен глас.
	Той като че ли не чу добре, та трепна едва когато Гита го потупа по рамото.
	— Ямо си иде. Ямо си иде — долетяха отвън радостни мъжки и женски гласове.
	Сампо се изненада от тая колкото неочаквана, толкова и невероятна новина. Гита уплашено стисна ръката му и се вгледа в неговото лице. Той погледна хората на трапезата, а те гледаха него. След това се обърна към прежълтялата Гита и се почуди какво да прави. Да побърза ли да излезе или да чака!
	Гита знаеше, че обичаите позволяват на богатите тибетци да водят по две и по три жени, стига да могат да плащат данъка. Ако Ямо си беше дошла преди сватбеното угощение, Гита щеше да се върне при родителите си, но сега!
	Сампо не мислеше за това, защото нямаше намерение да се разделя с Гита, нито да се откаже от Ямо. Питаше се само къде е била и вярно ли е живяла в пещера с Йети.
	Хората се раздвижиха. Зашумяха и наистина на прага се показа Ямо, но беше толкова слаба, че Сампо едвам я позна. Тя поздрави, като че ли с последни сили, и залитна напред. Няколко жени я хванаха да не падне. Мани постла килим до огъня. Настаниха я да легне. Дадоха й топъл чай. Тя попита за детето си. Като разбра, че е живо и здраво, изпи чая, докато го доведоха. Прегърна го и заспа.
	Още беше рано. Имаше много време за пиене, за игри и веселби. Ала пристигането на Ямо прекъсна забавите. Никому не беше вече до забавление. Девойките и невестите престанаха да пеят. Момците прибраха в пазвите свирките си. Всички се питаха какво ще стане по-нататък и едни след други си отиваха. Отидоха си дори най-близките роднини заедно с братята на Сампо. В къщата останаха само трите му жени.
	Още щом Ямо заспа, Сампо кръстоса крака до огъня. Ръцете му сръчно премятаха зърната на броеницата, а той размишляваше. Пристигането на Ямо не го изненада. Той вярваше, че тя, ако е жива, когато да е, ще се върне. И ето я, върна се. Няма да я изпъди. Ще му бъде жена, както е била. Ще си остане и Гита. Мани ще му бъде умът. С нея ще се съветва, преди да предприеме нещо. Тя ще бъде стопанка и на неговата къща. Ямо ще му бъде дясната ръка. Тя ще се грижи за стоката. Гита ще му бъде радостта. Тя ще радва и весели цялата къща. Тя трябва да обикне Ямо, а Ямо нея. И той беше сигурен, че това ще стане. Мани ще успее да ги сближи. Тя ще ги ръководи. Друго го вълнуваше него: къде е била Ямо! Видът й показваше, че не е била на добро място. Значи с насилие са я отмъкнали, а той трябва да накаже насилниците, да си отмъсти! И ще го стори. Няма да се двоуми.
	Мани неуморно шеташе из къщата. Високото й умно чело не беше сбръчкано от мисли, черните й очи радостно светеха. Устните й непрекъснато говореха. Тя беше весела, като че ли нищо нередно не беше се случило. Нейното спокойствие обаче беше привидно. Тя се радваше, че Ямо се върна, ала не знаеше как ще се държи с Гита. Сигурна беше, че Гита ще я уважава.
	Третата жена на Сампо, още млада невеста, шеташе редом с Мани, но като без сили. Тя не приказваше. Очите й не светеха и често поглеждаше към Ямо, а тя продължаваше да спи, легнала на дясната си страна.
	Гита много искаше да разбере какво мисли Сампо в тая минута, ала не можеше. Не посмя и да го попита. Разбираше, че не му е леко.
	Ямо спа почти непробудно чак до другата сутрин, а Сампо, Мани и Гита бяха все будни. И той, и те лежаха при Ямо. Пъшкаха, въртяха се, мислеха за нея, ала не поменаваха името й.
	Когато най-после тя се пробуди, Мани беше при огъня. Тя веднага й наля чай и почна да й разказва как Сампо се върнал, къде ходил да я търси. Как тъгувал за нея, като не я намерил. И как тя, Мани, насила го накарала да се ожени.
	Тая новина зарадва Ямо. Повехналото й лице започна да се разведрява.
	— Разказвай какво си изпатила — каза Сампо Синги. По лицето му ясно личеше желание да се разправи с похитителите. Той седна, седнаха Мани и Гита. Ямо започна развълнувано да разказва за патилата си. Мани все повече побеляваше. Гита започна дори да трепери. Сампо Синги скърцаше със зъби и все по-силно се заканваше. Като разбра, че Ямо е останала жива само благодарение на снежинка, престана да го мрази. Дори му дожаля за него, щом чу, че искал да се качи на кон и да пътува с нея, а после хукнал пеш подире й.
	Като научи всичко, Сампо Синги тежко въздъхна. Той не беше крепостен. Още баща му бе успял да се откупи поради някакви заслуги, направени на друг феодал, комуто бил подчинен. И все пак не можеше да се разправя открито с господаря. Но по някакъв начин трябва да му отмъсти, а също и на хората, които са отвлекли жена му. Дори на оня Зиндаб, който се държал така зверски с нея.
	— Ще запомнят те чия жена са измъчвали — настръхна той и се изправи. — Още утре ще ида да им потърся сметка.
	— Не бива — хвана го Ямо за ръката. — Не се знае при отмъщението ще останеш ли жив. Саибът има много повече хора, с които да се брани и преследва. Най-добре ще е да се изселим от нашия хощун, защото някоя нощ може отново да дойдат, когато те няма, а може дори и теб да издебнат и убият.
	Такава опасност съществуваше. И господарят, и Зиндаб имаха право над избягалата Ямо.
	— Те ще си получат заслуженото, преди втори път да те отвлекат — закани се Сампо Синги и веднага започна да крои планове за тайно отмъщение. Прие предложението да търси място за изселване и да изпрати подаръци на спасителката. Ямо се зарадва, пожела да живее при Мани, докато закрепне. Гита изпрати двете жени. Беше вече развеселена, но още се боеше от Ямо.


>	Погребан жив

	Ямо не успя да убеди Сампо Синги да не отмъщава на Зиндаб и хората, ала го убеди да заведе семейството на поклонение в някой манастир. Да отидат дори в Лхаса* и да търсят място за изселване.
	[* Град Лхаса е столица на Тибет. (Лхаса на тибетски език означава „свята земя“. Наричана е още слънчев град.)]
	Сампо Синги като че ли беше забравил за съществуването на Буда. Не му се ходеше по поклонения и манастири, ала имаше желание да обиколи селищата около тях и да се пресели в някое по-голямо, където ще може да търгува и да живее по-добре. Затуй реши да тръгне с трите си жени и с децата. По-големият брат не пожела да иде. Остана да наглежда жилищата и да се грижи за стоката. Тръгна средният.
	Керванът от поклонници, напуснал хощуна, беше голям. Водеше го Сампо Синги. Редом с него яздеше изпитаният му другар Пени Пало.
	След тях яздеха жените им на коне.
	Първа беше Ямо. Въпреки че бе втора жена на Сампо, тя успя да извоюва първото място в семейството. По нейно желание конят й беше буен и силен, но опитната й ръка го държеше здраво. От едната страна на седлото в голяма кожена торба беше настанен синът й, а от другата — дрехи и храна. Почти редом с нея яздеше Гита. Нейният кон не беше нито по-слаб, нито по-кротък от коня на Ямо. А и Гита не беше по-лоша ездачка от нея. Още млада булка, тя се държеше кипро и ловко направляваше коня. От едната страна и на нейното седло висеше торба с едно от децата на Мани. Мани водеше три деца със себе си. Едно беше на Гитиния кон. Друго на нейното седло. Третото, вече седемгодишно, яздеше само на кон. Мани се смяташе вече само по обичай жена на Сампо и не искаше да се мери с другите му две жени. Тя яздеше по-назад редом с другия си мъж. По пътя започнаха да настигат и поклонници, тръгнали от други селища из Тибет, от Китай и Монголия. Едни от тях се просваха на пътя и се изправяха там, където достигаха главите им, и отново се просваха. По тоя начин пътуваха с години до свещения град, измъчвани от глад и мъка.
	Сампо Синги не знаеше кога будистката религия* е възприета от тибетците, но виждаше, че ламите не работят нищо. Само произнасят молитви, които и те не разбират, а народът трябва да ги храни. Имаше лама и в неговото селище. Няколко дни след като се завърна с кервана от Индия, Сампо Синги го покани на гости, подари му хубава броеница, плат и пари. Нагости го с чай. Помоли го да посещава дома му винаги, когато има нужда от нещо, но молитви да не му чете.
	[* Тибетският народ се организирал в държава към шестия век от нашата ера. Към седмия век от Индия в Тибет проникнала будистката религия. Тя се смесила с местните вярвания. Възприела много от обичаите на тибетците и станала тяхна религия.]
	За поклонението покани и него. Ламата много се зарадва на тая чест. Той беше възрастен и прост монах. Смяташе Сампо за свой благодетел и го почиташе.
	Като съзря богомолците, които лягаха и ставаха по пътя, ламата слезе от коня да стори същото, но Сампо му махна с ръка отново да се качи. И той го послуша, защото сам разбираше, че е по-умно да се язди, отколкото да се ляга и става. Ако има грях, грехът ще се пише на Сампо, а не на него. Носеше ръчна молитвена мелница и смяташе, че като я върти, измолва греховете си.
	Дни и нощи керванът вървя, но Лхаса беше още далече и керванът спря на поклонение в манастира, където някога отведоха големия Сампов брат и на връщане от Индия там го оставиха. Сампо смяташе, че ще види пак брата си и реши да го потърси, ако случайно не го срещне между многото лами.
	Тибетската земя беше приютила в най-хубавите си места към две хиляди манастири, където прекарваше в лентяйство и мърморене на неразбираеми молитви една десета от мъжете на страната.
	Като всички манастири* и тоя, в който спря керванът на Сампо Синги, бе ограден с високи стени и гледан отдалече, приличаше на крепост. Около него беше изникнало голямо селище с почти еднообразни къщи, иззидани с камъни и кирпичи. Между тях се провираха тесни, каменливи улички, по които постоянно денем минаваха поклонници и лами. Повечето от стопаните в тези селища притежаваха стада овце, якове и коне. Имаха и обработваема земя. Други се занимаваха с търговия или упражняваха разни занаяти.
	[* В Тибет има над две хиляди и сто манастира. До присъединяването на областта към Китайската народна република те бяха най-големите земевладелци. В по-големите манастири има хиляди лами. Мнозинството от тях бяха закрепостени и безправни.]
	На Гита новото селище се хареса много. И тя беше готова да остане в него. Ямо обходи много улици, разгледа всичко по-интересно, но не всичко й хареса. Струваше й се, че няма да живее добре в него. То ще потиска волния й дух. Мани се въртеше като уплашена овца. Всичко я замайваше и удивляваше, но същевременно я и плашеше, та не знаеше какво да каже.
	Манастирът имаше хиляди овце, коне и якове, имаше земя. Търгуваше със стоки, получаваше непрекъснато подаръци, затуй беше богат.
	Сампо Синги сметна, че брат му е добре, че се е съвзел вече от поклонението на Кайлас, и тръгна да разпитва за него.
	Хилядите лами в манастира имаха различно положение. Голяма част от тях бяха прости прислужници и ратаи, пастири, други занаятчии. Хранеха се като отшелници. С доходите на манастира се занимаваха висшите лами.
	Сампо предполагаше, че брат му е пастир или занаятчия. Ако беше по-виден лама, нямаше да се влачи като просяк по камънаците на Кайлас и да върши глупости, които висшите лами не вършеха. Няколко дни разпитва, а не можа да го открие. Реши да го търси в храмовете и един ден се запъти към тях.
	И той, и жените му, и другите поклонници вървяха бавно из продълговатата зала на първия храм, потънала в полумрак. Взираха се в наредените фигури на богове, излети от бронз и позлатени. Оглеждаха кандилата, хоругвите и непрекъснато шепнеха неразбираеми молитви.
	В тоя храм Сампо срещна много лами, но и между тях не позна брат си. Започна да губи вяра, че ще го намери. Помисли, че е умрял след завръщането си от поклонението. Затуй реши да не го търси повече и да отведе хората си към Лхаса. Ала една сутрин научи, че лама от манастира обещал пред отците да се оттегли в пещера, където жив да бъде зазидан.
	По някакви гадания висшите лами бяха определили, че именно в тоя ден трябва да стане зазиждането или живото погребение на монаха. Пред манастира се събраха всички поклонници, наредиха се в две редици и зачакаха появяването на ламата, който се лишаваше по своя воля от всички земни блага, между които и най-скъпото — светлината.
	В определеното време тежката врата на манастира се разтвори. Най-напред се показаха по-висшите лами, а след тях, заобиколен от няколко по-низши калугери, вървеше монахът, обрекъл живота си на Буда. Той беше към четиридесет години, но изглеждаше много по-стар. И в сравнение с другите лами много слаб, като че ли прекарал тежка болест.
	Сампо Синги стоеше в редиците на поклонниците заедно с жените си. И той вторачил очи в отшелника.
	И колкото отшелникът по` се приближаваше към него, толкова той повече пребледняваше и въпреки студеното време усещаше, че се изпотява. Не, очите не го лъжеха.
	— Какво ти става? Защо трепериш! — попита тихо Ямо и го побутна по рамото.
	— Отшелникът е брат ми — отвърна Сампо, без да се обърне към нея.
	Ямо се изненада от думите му. Не каза нищо, но и тя вторачи по-силно поглед в отшелника. Наистина чертите на лицето му имаха нещо общо с чертите на Сампо. Значи не беше изключено да е брат му.
	Сампо продължаваше да гледа отшелника, да трепери от мъка и да шепне: „Защо е толкова оглупял, защо?“
	— Право е, че много е оглупял — обади се и Ямо. И тя вярваше в Буда, ала не можеше да разбере как е възможно един човек по свое желание да се погребе жив. Какви грехове може да е сторил, та да се излага на такива изтезания? Ако мъжът й беше поискал да го зазидат, щеше да помисли, че е много грешен, но какви грехове можеше да има брат му, който от момче се е покалугерил? Не можа да си обясни постъпката му с друго, освен с оглупяване. Тя за първи път посещаваше такъв голям манастир. Дойде с голямо желание, защото се надяваше, че ще види много хубави работи в него, а се излъга. Къде е тоя Буда, който ще чуе калугерските бърборения, които те сами не разбираха и не знаеха за какво се молят с тях? А тия бронзови фигури на боговете! Колко души са тия богове и какво правят сега?
	— Сампо — побутна тя мъжа си, — обади се, поговори с него. Може да се откаже.
	— Не е позволено — отвърна Сампо.
	Наистина не беше позволено да се говори на отшелника, за да не се съблазнява. Сампо поиска да срещне поне погледа му, ала и това не му се удаде.
	Отшелникът вървеше бавно. Цялото му лице сияеше, като че не отиваше в доживотна тъмница. Погледът му беше устремен някъде напред и не падаше дори за миг върху някои от занемелите поклонници. Мнозина от тях го изпратиха с очи и се размърдаха. Гита и Мани заплакаха, като разбраха кой е. От очите на Ямо не капна сълза. Тя пожела дори да придружи мъжа си чак до пещерата, където щяха да зазидат отшелника.
	В процесията се включиха почти всички по-прости калугери. С тях тръгнаха и много от поклонниците. Изпращачите мълчеха, като че ли се страхуваха да проговорят, и вървяха колкото можеха по-бавно, сякаш се стараеха да удължат последните часове на новия лама Ринпохе — светия калугер.
	Долината към пещерата беше тиха. По двата склона на планината, между която се провираше реката, имаше различни дървета. Над тях се виеха само гарвани на големи орляци и зорко следяха движението на хората. Хищниците се надяваха скоро да налетят на разсечени и разхвърляни човешки тела, ала се излъгаха.
	След дълъг път първите лами стигнаха до пещера с доста широк отвор и спряха. Спря се и лама Ринпохе. Той не поглеждаше слънцето, което се усмихваше от ясното синьо небе. Не се радваше на светлината, която пълнеше очите му. Не го привличаше нищо наоколо. Цялото му съзнание беше насочено към пещерата, молитвите, които ще произнася, и статуи на боговете, които единствени ще бъдат заедно с него. Мислеше за времето, когато ще бъде очистен от всички земни грехове и ще премине към вечно блаженство.
	Петима калугери влязоха в пещерата. Дълго четоха молитви. После двама от тях постлаха в единия й край проста рогозка, изплетена от бамбук, и пак зачетоха молитви. Друг монах постави върху рогозката фигури на божества. Един след друг, строги и мълчаливи, монасите излязоха от пещерата. Тогава към нея се запъти светият калугер. Напразно Сампо му правеше знаци с очи и ръце. Той не поглеждаше към никого, сякаш хората наоколо бяха нищожни гадини, които можеха да осквернят погледа му.
	Малцина от поклонниците и калугерите се чудеха на глупавото му желание. Другите го обожаваха за смелостта му да доживее останалия си живот в тая мрачна пещера, за да достигне вечно блаженство.
	Отворът на пещерата не беше на високо и светият лама лесно се изкачи до него и влезе в пещерата. Не се обърна назад, не погледна към никого. Подви крака и седна върху рогозката с очи, отправени към дъното на пещерата, и веднага започна да реди маниста от броеницата в ръцете, да произнася молитви и щастливо да се усмихва, като че ли се намираше в най-хубавото място на земята.
	Сампо гледаше как монаси започнаха да зазиждат с тежки каменни блокове входа на пещерата, а брат му продължаваше да сияе от щастие.
	— Какъв глупак! Какъв глупак! — стенеше Сампо Синги и едвам сдържаше гнева си. Само страхът от издаване, че е негов брат, го караше да стиска устните си. Не беше позволено роднини да знаят, че техният близък е жив зазидан. Но ето че Сампо не само научи, но и видя как ламите зазидаха пещерата и брат му остана зад зида.
	— Ще го измъкнем оттук — прошепна Ямо. — Ще го измъкнем и убедим да тръгне и живее с нас*1. Как ламата от нашия хощун Пасанг напусна манастира, ожени се за анела*2. Двамата се преселиха някъде другаде да живеят.
	[*1 Според тибетската религия, не е позорно, ако монах и монахиня встъпят в брак, но след женитбата си те не могат да останат в манастира.]
	[*2 Монахиня на тибетски.]


>	Радостна новина

	Сампо Синги погледна за последен път каменната преграда, която отделяше брат му от света. Човешки ръце я иззидаха, човешки ръце могат да я съборят и да измъкнат безумеца из пещерата. Това не беше трудно. Същите ръце ще я зазидат отново и никой няма да разбере какво е станало. Едва след седмица, когато монасите сметнат, че светецът е умрял, ще разбият преградата. Какво ще си помислят, като не намерят в пещерата лама Ринпохе нито жив, нито тялото му! Сампо се е справял с много по-трудни положения, ще се справи и с това. Ще успее да заблуди по някакъв начин глупавите лами. Но и да не ги заблуди, нека те си блъскат главите и се чудят какво е станало със светеца им. Беше му все едно какво ще помислят. Тревожеше го друго — как ще погледне брат му на неговата постъпка. Ще бъде ли благодарен или ще се уплаши, когато светлината блесне отново в очите му, когато пак чуе човешка реч? Ще приеме ли да живее като човек или ще поиска отново да бъде зазидан в пещерата? Тогава? Какво ще правят тогава с него!
	Ямо не мислеше за това. Тя се ужасяваше пред мисълта, че жив човек е затворен в такава тъмница. Искаше по-скоро да го измъкнат. Тя не смяташе, че изваждането му е грях и мислеше да участвува в него.
	Сампо не искаше да бързат с измъкването на безумеца. Смяташе, че колкото повече полежи в пещерата, толкова по-лесно после ще го убедят, че постъпката му е глупава.
	На връщане към манастира Сампо Синги крачеше с последните поклонници, ходили до пещерата. Всички шепнеха някакви молитви. Той вървеше със стиснати устни и често тежко въздишаше. Ламата разбърка плановете му. Трябва да се откаже от решението си да се засели при тоя манастир, ако мисли да освободи светеца, защото разберат ли после ламите, че той е сторил това, ще го затворят като престъпник, ще го накажат със смърт и ще вземат цялото му имущество.
	Пред него крачеше прегърбен старец, често се спираше, въздъхваше и произнасяше молитви. Сампо Синги не можа да се стърпи и кротко попита какво го измъчва. Старецът внимателно го огледа и започна бавно да разказва мъката си. Имал син. Той ходил охрана на търговски кервани. Започнал и сам да търгува. Предното лято взел в заем пари от местния земевладелец, закупил повече стоки и заминал с керван за Индия. На връщане, далече някъде, при някакво езеро, буря ги настигнала и той умрял от студ. Измрели повече от търговците, измрял и добитъкът им. Тия, които останали живи, пренесли стоките в някаква пещера и си тръгнали, ала само двама успели да стигнат до дома си. През зимата и те умрели. Нямало кой да каже къде точно са стоките и още ли са там, а саибът искал парите си, които дал на сина му, а никой не знаел колко са.
	— А ти знаеш — въздъхна тежко старецът. — Знаеш, че в Тибет много често децата на починалия длъжник, техните деца, внуци и правнуци изплащат задълженията му с лихвите.
	Сампо Синги изведнъж трепна. Не го трогна нещастието на стареца. Хора с такава съдба имаше много в Тибет. Изненада го новината за нещастието на кервана и скриване на стоките в пещерата. Значи йети не са ограбили керван, а търговци, останали живи, са пренесли стоките в пещерата. Никой не е ходил вече да ги прибере и снежниците ги изхвърлят. Нищо не му пречи да вземе верни хора и да отидат до езерото. Не е кой знае колко далече — четири-пет дни отиване и толкова връщане. Но колко са стоките? Заслужават ли си ходенето?
	Едва сега изказа съчувствие на стареца и започна да го разпитва за какво ли не, за да узнае голям ли е бил керванът и много стоки ли са пренесли в пещерата. Старецът не отгатна намеренията му, нямаше и желание да крие нищо, затуй с охота разказа всичко, каквото знаеше. Сампо Синги не взе всичките му думи за истина, ала си направи сметка, че ако в пещерата има стоки на половината от количеството, за което говори, заслужават да бъдат търсени. Старецът не го познаваше, тъй че нямаше опасност да се разбере кой е организирал и измъкнал стоките из пещерата. Само се плашеше от снежниците, които са в пещерата. Те бяха шестима. Един бе заклан. Един последва кервана и както разбра от Ямо, не се е върнал назад, а скита из долината самичък. Остават четирима. Те сигурно са около езерото, навярно живеят в пещерите, където са стоките, и няма да ги дадат. Наистина те откраднаха ориз от неговия керван, но не го нападнаха, ала ще стоят ли със скръстени ръце и ще бягат ли, ако той с хора се опита да влезе в пещерите и започне да изнася стоките? Може би те са свикнали с тях и да не ги дадат. Ами ако опита да ги откупи от тях — да закара житни храни и да им ги предложи срещу стоките, но как да им обясни, че иска замяна? Забрави и брата си, и жените си и започна да крои планове за измъкване на стоките, ала нито един не харесваше.


>	В Лхаса

	Огорчен от постъпката на брат си, а зарадван от новината за стоките в пещерата, Сампо Синги поведе кервана към Лхаса.
	Щом привечер забележеха край пътя повече и по-хубава трева, спираха. Пускаха конете да пасат и разперваха палатките за нощуване. Жените се заемаха да приготвят дзамба, а мъжете да съберат аргал или клонки и корени за огън, да шепнат молитви, да премятат манистата на броениците и да разговарят.
	С помощта на някой от мъжете Сампо опъваше две палатки. В едната Мани приготвяше постелките за децата и ги прибираше в нея. Там ги хранеше и приспиваше. И тя спеше при тях с мъжа си.
	Другата палатка служеше за нощуване на Сампо и двете му други жени. В нея Гита приготовляваше чай и дзамба. Там възрастните се хранеха. Те седяха около огъня, а Гита им поднасяше питиетата. Ямо не се месеше в домакинството. Тя сядаше редом с мъжете като мъж. Нейна грижа бяха конете и такъмите им. Тя слагаше седлата на животните, товареше багажа и ги стягаше за път.
	Сампо почти за нищо не се грижеше. Често се усамотяваше и мислеше с часове. Никой от поклонниците в тия часове не го приближаваше, не го заговаряше. Дори Ямо не ходеше при него, защото знаеше, че не се моли, както смятаха другите поклонници. Само Гита, като си свършеше работата, пременяваше се и тихичко го доближаваше. Сядаше до колената му и започваше да го разпитва за какво ли не. И той, суров на глед, страшен в битки, не я упрекваше, не я прогонваше, а се засмиваше, отговаряше на запитванията й, а после я караше да пее.
	Хубаво пееше Гита. Гласът й беше тъничък и нежен, пропит с дълбока тъга. И не само Сампо, но всички поклонници млъкваха и я слушаха. Най-добрата й слушателка беше Ямо. Тя често се разплакваше от умиление. Вечер след песните на Гита Сампо заспиваше спокоен сън.
	Съмнеше ли се, той отново заставаше начело на кервана и го повеждаше към град Лхаса.
	Колкото поклонниците приближаваха града, толкова повече се вълнуваха. Сампо Синги не чувствуваше нищо, а се питаше вярно ли е, че след смъртта на Далай-лама* неговата душа се преселвала в дете. Вярно ли е, че тая душа е на Буда и никога не умира, а само менява земното си тяло!
	[* Будистката религия учи, че душата на Далай-лама след смъртта му приема образа на човек, но това не става веднага след смъртния му час. Години може да минат, преди божеството да напусне небесните селения и да се прероди.]
	Мохамеданинът Юси Мохамед, с когото прекарваха стока в Индия, пръв разколеба тая вяра у него. Юси не вярваше в Буда, а в Мохамед и смяташе будистите и християните за неправоверни.
	— Ако има бог — питаше се Сампо, — защо той не е един за всички народи, както земята е една за всички, както небето и слънцето са едни.
	И все пак Сампо приемаше, че може да има различни богове, както има различни хора и народи, но не можеше да разбере защо Далай-лама, тоя върховен лама, трябва да живее в дворци и разкош заедно с помощниците си, а простите хора да се мъчат. Та нима те имат повече грехове от него. Глупост е и заблуждават народа висшите лами с това, което извърши брат му. Глупост са тия изтезания на хората. Той не иска да се изтезава и да живее в оскъдица. Затуй искаше да нареди по-добре живота си. Така, както са го наредили по-богатите хора в Лхаса.
	— Ето — сочеше той на хората си къщите им, когато стигнаха в града. — Такива къщи трябва да си направим и ние.
	На близките му правеха впечатление не само къщите, но и облеклата на стопаните им. Смайваха ги улиците на града, видът му.
	Сампо Синги смяташе, че може да се пресели в този град. Ще си купи или построи къща. Братята му също ще си направят къщи и ще се грижат за стоката. Яковете и овците ще пасат из околните планини, а той ще продава в града по-лесно и по-скъпо мляко, вълна и месо.
	Всяка от жените на Сампо Синги възприемаше по своему това, което виждаше. Всяка изпитваше различни чувства и вълнения.
	Мани вървеше бавно и почти не откъсваше поглед от своите. Страхуваше се, че ако се заглежда много, може да се отдели от тях и да се изгуби в множеството*. Тя никога не бе виждала толкова много хора, събрани на едно място, и се плашеше от тях. В родния й хощун без това множество, без тия улици и големи къщи, тя се чувствуваше по-добре. Бе винаги спокойна, защото бе сигурна, че няма да се изгуби, където и да отиде. Там познаваше всеки човек, дори всеки кон и як, та нищо не я плашеше. Затуй в молитвите си тя се молеше по-скоро да свърши това поклонничество, за да се върне у дома си.
	[* Град Лхаса по това време имаше към петнадесет хиляди жители, а често в него се събираха по седем-осем хиляди поклонници от Индия, Китай, Монголия и други страни, които се различаваха не само по националност, но и по език, облекло и обичаи. Свързваше ги само вярата в Буда.]
	Ямо, напротив, не се боеше от тълпите. Те й приличаха на стада овни или якове. Като ги гледаше как се блъскат, как се суетят и често не знаят накъде да тръгнат, дощяваше й се да се метне на коня си, да размаха бича си срещу тях и да ги погне, както правеше това някога със стадата на саиба.
	— Какви големи къщи! — възкликваше понякога. Могат да подслоняват хората на няколко семейства. Манастирите и дворците я зачудиха повече от къщите, но не прояви голямо желание да види всичко в тях. Какво интересно може да има за нея. Не шепнеше молитви и често стоеше и се смееше, когато се спираха пред по-голяма статуя на Буда с голяма глава, без ръце и тяло от кръста надолу, а с изблещени очи. И нейното желание през тия дни на пътуване беше да се върне по-скоро там, в пустите долини и планински склонове, където можеше да препуска на воля коня си.
	Друга беше Гита. И тя бе израснала в хощун. И тя препускала на воля различни коне. Мили й бяха родните простори. Свидна бащината къща. Щастлива беше в богатия дом на мъжа си. Не й пречеха с нищо другите му две жени. Като че ли й беше по-добре с тях, защото се чувствуваше по-спокойна, където и да отиде Сампо. Щом Мани и Ямо са при нея, тя нямаше от какво да се бои. И все пак дощя й се да се преселят не при тоя или оня манастир, а тук в Лхаса. Ще си купят или построят къща като местните хора. Ще си я наредят. Ще има кът и за Ямо, и за нея. Ще си направи дрехи като лхаските и ще бъде по-хубава с тях.
	Какво й влизаше ней в работа, че в тоя град живял някакъв си Далай-лама, в когото била преродена душата на Буда. Дори й се виждаше смешен тоя Буда, когато й сочеха разните му статуи из залите. Та могат ли тия студени бронзови статуи да имат душа, която да излиза и да се преселва в друго тяло.
	В центъра на града се издигаше манастирът Джокан. Около него минаваше главната търговска улица. Тя най-много интересуваше Сампо Синги. По нея поведе той хората си. В малки дюкянчета работеха обущари, шивачи и други занаятчии. По улиците бяха разположени сергии и продавачи предлагаха всякакви стоки. Сампо Синги гледаше какво продават и на какви цени. Мани гледаше всичко, но нищо не дооглеждаше както трябва. На Ямо правеха впечатление такъмите на конете и яковете, които скотовъдци и търговци, наметнали шуби от агнешки кожи, прекарваха през града. Гита гледаше повече костюмите. Направи й впечатление, че всички мъже носеха дълги коси, сплетени на плитки, и обици на ушите си. Жените бяха облечени със сукмани. Имаха и шапки на главите си.
	Казваха, че Далай-лама живее в своя дворец. Наистина имаше дворец. Той се намираше на три-четири километра от Лхаса, върху едно конусовидно скалисто възвишение. От града към него водеха две широки алеи. Поклонниците се движеха по едната на отиване в двореца на поклонение, а по другата се връщаха. И на отиване, и на връщане, и в студ, и при хубаво време те вървяха много бавно, непрекъснато шепнеха молитви и превървяха зърната на броениците си. Втълпено им беше, че дори и с вървежа си те измолват опрощение на своите грехове.
	Сампо поведе жените си към двореца не да се покланя, а да види какво има в него. Със същото желание тръгна и Гита. Ямо вървеше като по принуда, а Мани бе изпаднала в религиозен екстаз. Тя се питаше вижда ли я Далай-лама, защото казваха, че като се разхождал в своя чуден дворец, той гледал богомолците в равнината, а те не го виждали. Мани дори се мъчеше да си представи какъв е — млад или стар. Казваха, че бил петнадесетгодишно момче и нямало да живее дълго, защото и Далай-ламите преди него умирали млади. Буда ги прибирал рано при себе си, за да ги настани във вечно блаженство. А тя мислеше, че и той е като някой от тия лами, облечени в скъпи дрехи, които минаваха на охранени коне между поклонниците.
	Сампо и Гита не се сещаха да мислят какво представлява господарят бог, а се питаха как хора са успели да направят такъв дворец. Мани вярваше, че ръцете им са направлявани от божа сила, както разправяха хората около нея. Сампо не вярваше на тия приказки. Но дворецът наистина заслепяваше очите на посетителите. Сградите му бяха правени в продължение на триста години от различни майстори. Най-главните сгради, ония, които се намираха на върха на възвишението, имаха златни покриви и се виждаха отдалече. Стените им бяха светлочервени. Те носеха името „Червения дворец“. В тоя дворец живееше Далай-лама. Другите сгради около двореца бяха с бели стени, затуй между тях той изпъкваше още повече.
	Голямо беше желанието на Сампо да види какво има в тия сгради. Но дългите им коридори, идоли и кандила не го изненадаха. Дори не го зачуди идолът Джамба, висок двадесет и два метра. Краката на тоя идол се издигаха в един етаж на една сграда, трупът във втория, а главата чак в третия.
	Мани направи смирено три обиколки на краката на идола, задължителни за всеки вярващ поклонник. Три пъти обиколи тялото и три пъти главата и все си шепнеше молитви. Тя не се питаше нужни ли са тия обиколки или не. Щом хората ги правят, значи и тя трябваше да ги направи.
	Ямо направи само по една обиколка и остана да зяпа. Сампо и Гита като Мани обиколиха по три пъти всяка от частите на идола, но нито тя, нито той шепнеха молитви. Дори често се усмихваха, като гледаха старанието на поклонниците около себе си. И нейните очи, и неговите по-дълго се задържаха върху златните украшения и златните предмети, разните перли, смарагди и други скъпоценни камъни.
	Сампо най-дълго стоя в мавзолея, където бяха положени балсамираните тела на няколко души покойни лами. Гробовете им бяха покрити със златни плочи, украсени с диаманти и други скъпоценности. Тия бивши господари богове нямаха нищо роднинско помежду си, нито някога наследникът беше виждал предшественика си. Години наред след смъртта на Далай-лама висшите лами не знаеха кой ще бъде наследникът му — новият господар на Червения дворец, защото тоя господар се беше родил през минутите, когато господарят бог е издъхнал, или по-късно, а не беше известно точно къде, в къща или палатка.
	Лошите езици разправяха, че висшите лами не обичали да бъдат управлявани от някакъв си селяндур, намерен кой знае къде. Затуй те тайно нареждали да отравят господаря бог. И наистина го отравяли. Той умирал, а ламите управлявали вместо него, докато бъде намерен нов Далай-лама и той стане пълнолетен, без народът да узнае, че господарят бог не е умрял от собствена смърт, а е отровен.
	Сампо вярваше на тия хорски приказки, като знаеше, че са умирали млади, и не желаеше да бъде господар бог, но много му се искаше да бъде един от онези, които търсят новородения Далай-лама. Обичай беше хората, които тръгват из страната да търсят новия й господар, първо да слязат в скривалището на двореца, оттам да вземат, колкото могат да изнесат, злато, златни предмети и украшения, за да не може никой да ги подкупи, да вземат детето му за Далай-лама.
	Лхаса се хареса на Сампо Синги и с многото си богати поклонници. В града всякога на тях можеше да се продават различни стоки и да се печели. Ето къде можеше да се осъществи още една от мечтите му. Имаше злато и скъпи съдове и платове, с които да си закупи къща. А там, в пещерата, го чакаха още богатства. Навярно ги пазеха снежни хора, но той ще ги отнеме от тях.
	Ето защо през идното лято ще отиде с приятели при езерото. Ще обградят хубаво пещерите. Ще прогонят снежниците. Ще намерят скритите стоки. Ще ги разделят. Той ще продаде своя дял и ще се преселят в Лхаса. Изведнъж му мина през ум да заловят жив един йети, да го вържат и докарат в града. Ще го показват на поклонниците и ще печелят от него. Така както на тях показаха в манастира череп на йети, по който още имаше кожа и косми. Космите бяха тъмни и корави като свинска четина. Ламите смятаха черепа за добър талисман.


>	Голямата грижа на семейство Синги

	Нито Мани и Ямо, нито пък някои от мъжете се противопоставиха на желанието му семейството да се пресели в Лхаса. Щом Сампо иска там да идат, ще идат. Каквото и да стане, гладни няма да останат. Сампо ще търгува, а другите мъже ще се грижат пък за стоката. И ще си имат всичко.
	И все пак семейството не беше радостно. Всички знаеха, че когато те мечтаеха и се гласяха за новия живот в Лхаса, там, в мрачната пещера, живееше най-големият брат. Всяка нощ някой от семейството го сънуваше ту че умира и душата му отлита към вечно блаженство, ту че той се моли да го освободят, да го извадят от тая тъмница, та да поживее още малко на светло, да се порадва на синьото тибетско небе, на топлото слънце. Да погледа вечно заснежените върхове.
	На Мани й беше мъчно за него, но тя мислеше, че щом той доброволно е влязъл в пещерата, няма защо да го изваждат. Ако иска да го освободят, ще се помоли на ламите, които му носят храна. Те ще разбият стената и ще го извадят. Те са го зазидали, те ще го отзидат, ако това не е грешно, ако бог не го е научил да иде там за опрощаване на греховете си. Ако ли неговото влизане в пещерата е божа повеля, той трябва да стои там и да умре за свое вечно добро, за доброто на цялото семейство. Тя бе сигурна, че той се моли и за братята си, и за жените, и за децата им.
	Като нея мислеха и двамата й мъже. Не беше тяхна работа да се месят в желанията на светия си брат. Те се бояха от бога да мислят за освобождението му, а камо ли да идат да го освободят.
	Увлечена в мисли по бъдещия си живот в Лхаса, Гита по-рядко се сещаше за него. Питаше се как живее самичък в тая мрачна пещера, но и тя смяташе, че насила не бива да го освобождават. Никой смъртен не го е накарал да иде там, никой не бива да го измъква.
	Сампо, колкото и да беше станал безверен, колкото и да смяташе постъпката на брата си за глупава, все повече се убеждаваше, че не бива да го измъква из гробницата му. Не че се боеше от грях, а не знаеше какво ще стане след освобождаването му. Ако е съжалил, че е влязъл в пещерата, ще го направят пастир или ще го проводят в далечен манастир и никой няма да разбере какво е станало с него. Ако не иска да напусне пещерата, ще го измъкнат насила или ще го оставят пак там. Лошо ще стане, ако го освободят, а той настоява да се върне отново. А още по-лошо ще стане за Сампо, ако в манастира научат за греховното му деяние. Тогава ще го затворят, ще го съдят и може да го оставят да умре в тъмница. И защо! За една глупост на брата си.
	На друго мнение беше само Ямо. Тя настояваше непременно да го извадят.
	— Аз ще отида сама да разбия стената — заяви тя на Сампо. — Нека съдят мене. Нека ме затворят. Не мога да живея, докато не разбера, че не иска да го освободим. Всяка нощ се явява в съня ми и се моли с кървави сълзи.
	И Юси Мохамед пожела да измъкне светията из пещерата. Той беше от друга вяра и будистите можеха да му приписват, колкото искат грехове. Не се боеше от ламите. Обичаше приключенията. Главно заради тях тръгна той със Сампо и остана в неговото селище. Родителите му бяха умрели. Други близки хора нямаше и не мислеше за никого. И неговото желание беше да се върнат отново в местността при езерото и да измъкнат голямата плячка, която лежеше там. Юси беше голям катерач по скали и се надяваше да се изкачи до входа на богатата пещера, да спусне въжета, за да се качат и други при него, и да влязат в пещерата.
	Сампо познаваше смелостта и умението му на катерач и затуй поддържаше топло приятелство с него. Юси му харесваше и с веселия си, малко безгрижен характер. И той реши да го използува сега за изваждането из пещерата на светия лама. Щом Юси ще измъкне ламата, никой не може да обвини него, брат му, че го е измъкнал. И все пак всичко трябва да бъде запазено в тайна. Никой от хощуна не бива да узнае за това деяние, нито пък да разберат в манастира, че светецът е изваден, защото ламите ще осъдят и затворят нарушителите на техния манастирски ред. А докато се оправи, виж че се минала година и не успее да отиде до пещерата. А в това време може други да отидат и те да измъкнат плячката, а за него нищо да не остане. Настъпваха минути, па` дори и часове, в които той отново започваше да размишлява и да преценява решението си. И все по-често го намираше за глупаво и решаваше да се откаже от него.
	Ямо първа забелязваше смущението му и пак започваше да настоява. Намесваше се с приказките си и Юси. А Сампо не искаше да изглежда нито в нейните очи, нито в неговите страхлив и потвърждаваше решението си да измъкнат светеца, па` после каквото ще да става.


>	В доживотната тъмница

	Още преди да влезе в пещерата, лама Ринпохе затвори очи. През цялото време, докато зазидваха отвора й, той шепнеше запомнени молитви. Загуби съзнание от умора и напрежение, строполи се върху рогозката и заспа. Много скоро засънува, че се понася към мястото на вечното блаженство. Превърнал се е на бяло облаче и лети над долини и сипеи, над снежни върхове. Лети по-бързо от мълния небесна и очите му светят като звездите нощем. Беше достигнал върха на своето щастие. И ако имаше нещо, което помрачаваше щастието му в някой миг, то бяха спомените от земния живот. Спомняше си той, че на земята има грешни хора, чиито души ще се прераждат в разни твари и ще се мъчат. Спомни си дори за своя много грешен брат Сампо, който никога няма да достигне вечно блаженство. Ненадейно грешният му брат се изпречи на пътя му, падна на колене и започна да се моли за прошка, че си е позволил в оня студен ден да го върже и качи на яка. Лама Ринпохе побърза да извърне глава настрана, за да не скверни погледа си. Грешникът простря ръце и го хвана за краката. Щастливецът извика, колкото сили има, и се пробуди, след като беше спал близо едно денонощие. В първите минути, преди да отвори очите си, помисли, че братът му потъва във вечната тъмнина, за да изплаща греховете си, но щом поразкърши тялото си, като дойде в пълно съзнание, започна да разбира, че е сънувал, че още не е на път за вечното блаженство и се намира в пещерата. Започна да си припомня как влезе в нея и ето го лежи, обкръжен от непроницаема тъмнина. Тръпки на страх преминаха по изтощеното му тяло. Полека се изправи на колена. Съзря сноп светлина, която се промъкваше през една пролучка на преградната стена. Той знаеше, че в тая пролука ще му оставят храна. Навярно вече един от ламите е донесъл паничка с дзамба. Не му се ядеше, та не потърси храната, а заопипва студените блокове на преградата. Те бяха големи и той не можеше да я събори със своите немощни сили. Ослуша се и разбра, че през нея не може да долови нито птичи, нито човешки гласове. Нищо не можеше да отвлече съзнанието му, нито да го изкуши. Той се намираше като в гроб, само с тая разлика, че можеше да пълзи, дори да се изправя, да ходи напред-назад. Но не ще види никога вече светлина и очите му ще ослепеят. Но те не му и трябват. Никога не ще чуе друг човешки глас, освен своя и ехото от него, когато се моли. Така ще бъде, докато сърцето му престане да бие и дъхът му спре, а пречистата му душа се понесе към мястото на вечното блаженство. И тогава за него ще настъпи най-щастливото дълголетие, само да изтърпи веднъж това последно изпитание в тая пещера. Но колко ще продължи то. Година! Едва ли. Ще минат може би две, три, а и повече. Той беше чувал, че някои светци, влезли в пещера по свое желание, са прекарвали там по двадесет и повече години. А годините ще зависят от греховете. Колкото е по-грешен един лама, толкова по-дълго ще живее в пещерата.
	{img:lama_rinpohe_5.png}
	Много часове лама Ринпохе прекара в размишления, докато почувствува глад. Полази към пролуката. Посегна към нея. Измъкна съдинка с дзамба и започна лакомо да яде. Ястието му се услади много и той дори облиза съдинката, постави я на мястото й, върна се назад, кръстоса крака върху рогозката и започна да премята броеницата си, да мечтае, да размишлява. Може би мина час, откакто се нахрани, може би минаха два. Той нямаше с какво да мери времето. По светлината през пролуката познаваше само, че още е ден. И наистина още беше ден, когато дочу някакъв шум откъм дъното на пещерата, който не приличаше на шумолене от крила на прилепи. В първите минути помисли, че шуми поточето, което тече някъде през дъното на пещерата, но постепенно започна да разбира, че някакво едро същество, човек или животно, влязло в пещерата кой знае кога, сега бавно се промъква към него в мрачината и не вижда къде стъпва. Не, не е никакъв човек. Животно е. В Тибет живеят различни животни, но дивият як няма откъде да се вмъкне в пещерата, а няма и защо да влиза в нея. Не ще се скрие там и дивото магаре, нито дивият овен. Тогава вълк! Едва ли! Но каквото и да е това животно, откъде е влязло в пещерата. Лама Ринпохе знаеше, че ламите, преди да зазидат свой събрат в пещера, първо хубаво я оглеждат дали няма и втори отвор. В тая пещера са изпросили греховете си и други лами и са станали светии. Значи пещерата няма друг вход. Тогава! Да е останал някой лама в пещерата, когато са зазидвали отвора й. И това не може да бъде.
	Светецът отпусна ръце върху колената си. Престана да премята зърната на броеницата. Склопи устни и започна внимателно да се ослушва и взира напред в мрачината, но дочуваше шума от приближаващите се стъпки, а нищо не виждаше. И все по-голям ужас го обхващаше, като си представяше, че това животно може да му попречи да пречисти душата си и тя да отлети в лоното на вечното блаженство. Но какво може то да му направи! Нищо друго, освен да го разкъса на парчета и да изпие кръвта му. Да го разкъса. Няма да се съпротивлява, защото е сигурен, че такъв край му е отреден. Това животно е изпратено от бога да го умъртви. И все пак го беше страх. Предпочиташе да умре в постелята си, отколкото да го разкъсват разни хищници. Но смъртта му не зависеше от него. Скръсти ръце, примря от страх и зачака смъртта си, без да знае след колко време тя ще настъпи и каква ще бъде.
	Неочаквано съвсем наблизо проехтя някакво неясно ръмжене, по-скоро прилично на човешко, отколкото на животинско. Навярно човекът, който идеше от дъното на пещерата, се удари о някоя скала. Но защо не изпъшка, не извика, а само изръмжа!
	Изведнъж в пещерата стана тихо. Толкова тихо, че ламата чуваше само ударите на сърцето си. Започна да мисли, че никакъв шум не е имало, а така му се е сторило. Но тишината не трая дълго и отново прошумяха стъпки. Ламата се уплаши още повече, отдръпна се в края на пещерата и притаи дъха си. Стъпките се чуваха все по-ясно. Не бяха четири, както му се стори в началото, а две. Значи човек го приближава. Какъв е? Някой подивял или полудял! Друг не можеше да бъде, освен ако е лама като него. Какъв е на ръст? Висок или нисък? Силен или слаб? Ако го нападне, ще може ли веднага да го удуши или светецът дълго ще се мъчи в ръцете му, докато издъхне.
	Ламата не можа да го види дори, когато стъпките се изравниха с него, нито пък да разбере вижда ли го неочакваният гостенин и какво мисли да прави с него. Изглеждаше, че не го е забелязал или пък не искаше да се разправя с него, защото непознатият тайнствен човек отмина, без да се спре. Стъпките му заглъхнаха чак при преградната стена. Тя препречи пътя му. Какво ще прави по-нататък!
	Чу се ново ръмжене и лама Ринпохе видя как изведнъж светлина нахлу в пещерата. Камъните на преградната стена полетяха с трясък надолу към пропастта и на нейно място остана един грамаден йети със сабя в ръка.
	След раздялата с Ямо Йети отново остана самотен. Разбра, че хората нищо не могат да му направят. Те дори се боят и бягат от него. И все пак съзреше ли повече хора на едно място, той се плашеше от тях и се криеше. А повече хора все по-често срещаше по пътя си. И все бягаше от тях. А там, около езерото, дето се роди и отрасна, не виждаше човек години наред. Там животът му беше много по-спокоен, затуй реши да се върне. Надяваше се, че ония мънички, слаби хора са отминали нанякъде и вече няма да се мяркат. Не знаеше точно къде трябва да мине, но схващаше посоката, по която трябваше да се движи. Не бързаше, защото му беше все едно кога ще се върне. Най-напред гледаше да се нахрани. След това да се наспи в някоя пещера или между непристъпни скали и тогава продължаваше да върви напосоки към езерото.
	Току-що беше изял малка антилопа, когато съзря много лами и поклонници да пъплят едва-едва отдолу по долината. Той побърза да се вмъкне в пещерата. Спотаи се там да дочака отминаването им. А те не отминаха, а зазидаха пещерата. Той предпочете да се наспи, докато те се махнат. Стана и събори стената. Едва тогава съзря свития в ъгъла на пещерата изплашен до смърт лама, но нямаше какво да търси от него. Трябваше да се отдалечи по-скоро и да продължи пътя си към пещерата при езерото.
	Йети не беше се помръднал, когато отдолу се зададе ламата, който беше определен тоя ден да донесе дзамба на светеца. Държеше здраво пръстената съдинка, за да не я изтърве или по невнимание да изсипе дзамбата. Както беше обичаят, носачът на ястието гледаше в земята и колкото се приближаваше до пещерата, толкова по-бързо произнасяше молитви. Щом стигна до пещерата, спря се близо до нея и вдигна очи към отвора й. Те се изблещиха. Той затрепера като лист. Изпусна съдинката с дзамбата и се свлече на земята в очакване застаналият в отвора на пещерата снежник да се хвърли отгоре му и да го разкъса. Но снежникът стоеше и го гледаше с тъпо безразличие. Ламата взе да дохожда на себе си. Съзнанието му, помрачено от неочакваната среща, започна да се избистря. Той се обърна по корем на земята и полази към потока, като се мъчеше колкото се може по-скоро да се отдалечи, защото снежникът можеше да го настигне всеки миг. Ала Йети поглеждаше ту към съществото, сгушено в края на пещерата, което скимтеше като паленце, ту към онова, което се влачеше като пребито животно. Не се помръдваше. Чудеше се накъде да тръгне за храна, защото чувствуваше глад след дългия сън. Едно от двете човешки същества можеше да го нахрани, но той не пожела да яде човешко месо. Прозина се и внимателно заслиза към земята. Слънцето беше още високо на небето. Имаше време, докато се стъмни, да улови някое животно и да се нахрани с топлото му месце. А може да похапне корени и листа. Стъпките му отшумяха нататък по сухия сипей.


>	Тревога в манастира

	Вестта за появяването на снежен човек в землището на манастира разтревожи всички негови калугери и поклонници. Висшите лами дори изпаднаха в ужас, когато разбраха, че див снежник е потъпкал техните свещени закони, осквернил е религията им. Изложил ги е в очите на простосмъртните вярващи. Трябва да го заловят и накажат, а след това да обявят, че пакостникът е наказан от бога за престъплението му. Но кой ще го залови и накаже! Разбира се, това бе задължение на простите и неуки лами. Те са изплашени и мъчно ще се решат на такава дързост, но висшите лами се надяваха, че ще могат да използуват сляпата им вяра и да ги изпратят срещу снежника. Ще изпратят не десетина, а стотина души, за да се насърчават един друг.
	Не беше минал час от получаване на неочакваната вест и всички лами и поклонници в манастира се отдадоха на молитви. Молиха се чак до вечерта и тогава главният лама обяви, че Буда му заповядал да изпрати дружина лами, които да възстановят стената на пещерата, където отново да остане поруганият светец. Да заловят снежника и жив да го закарат в манастира, за да изкупва там греха си. Не каза, разбира се, че живият снежник е полезен за манастира. Затворен в клетка, той ще привлича постоянно нови поклонници, а те ще обсипят ламите с подаръци. Ламата определи и един по-смел и по-стар калугер за главатар на дружината.
	Всичките лами, които трябваше да влязат в състава на тая дружина, изпаднаха в смъртен страх, но не можеха да нарушат заповедта. За тях тя беше божа заповед. Неизпълнението й водеше до наказания и страшни грехове, които с нищо не можеха да се изкупят. Цялата нощ те се молиха до изпадане в безсъзнание, та на сутринта осъмнаха, останали без сили.
	Слънцето беше излязло доста високо на ясното небе, когато те се запътиха към пещерата, въоръжени с копия, саби, пушки и разни други тъпи оръжия. Вървяха бавно, защото обичаят беше такъв, но и да искаха да бързат, не можеха, защото силите им бяха малко. А колкото по-бавно се движеха, толкова по-късно щяха да срещнат йети и да влязат в бой с него. Всеки от ламите в дружината бе сигурен, че Буда е с него, че ще го закриля и други ще станат жертва в борбата със снежника.
	— Ако трябва да дадем жертви, бог ще пожертвува ония от нас, които най-много обича, които иска по-скоро да прибере при себе си — успокояваше ги постоянно ламата главатар.
	В тия часове никой от ламите в дружината не желаеше да бъде любимец на Буда и да стане жертва на снежника. Те не знаеха къде е той и как ще ги посрещне. Ще размаха ли своята сабя веднага и ще се спусне ли срещу тях или ще бяга. Непрекъснато се озъртаха. Трепваха пред всеки по-едър камък, плашеха се от всеки шум из шубрачките. И колкото навлизаха по-навътре в планината, толкова страхът им се увеличаваше, а снежникът не се показваше. Едни предполагаха, че той се е настанил да живее в пещерата и ако е там, когато я приближат, ще се оттегли в дъното й, както се е бил оттеглил, когато заведоха светеца, и ще се крие там, докато те се махнат. Ала заповедта на главния лама беше, ако снежникът влезе в пещерата, те да зазидат стената отново и да чакат, докато се появи, та да го уловят, въпреки че и той самият не знаеше как ще стане това. Но то не беше негова работа и нямаше какво да мисли. Да си прави сметките главатарят на дружината. А той много добре разбираше, че заповедта е неизпълнима, но нямаше власт да я отмени.
	Както си вървяха вкупом, така вкупом ламите стигнаха до пещерата, без да зърнат някъде снежника. Всички започнаха все повече да се убеждават, че монахът, който носи храна, се е изплашил от друго нещо. Но когато видяха съборената стена, повярваха, че той е казал истината, защото никой друг освен снежен човек не можеше да събори стената. Но къде е тоя страшен пакостник! В пещерата или вън от нея? Това можеха да разберат от светеца. Но къде е светецът? Ако е жив, той трябва да бъде в пещерата. Но кой да влезе и да го потърси там? Никой не се реши, защото всеки бе сигурен, че ще го посрещнат силните лапи на снежника. Започнаха да викат отшелника, но той не се обади. Тогава по-смели лами се досетиха и започнаха да хвърлят камъни в пещерата с надежда, че ще предизвикат снежника да се покаже, ако е вътре. Камъните падаха някъде в дъното на пещерата. Ламите чуваха само ехото от падането им и после пак ставаше тихо.
	Слънцето започна да се спуска над високите снежни върхове. Какво да се прави! Почти всички лами не бяха спали предната нощ. И тая ли не трябва да склопят очи? И те се свличаха на земята и започваха да шепнат молитви, но Буда не ги чуваше. Долавяше ги само светецът, който продължаваше да лежи в края на пещерата и да се гърчи. Той не можеше да разбере с какво е навлякъл проклятието на божеството, та трябваше да види отново светлината, след като беше дал клетва, че се отказва от нея. Да чуе пак човешки гласове, след като беше пожелал със стена да ги отделят от него, та никога вече да не достигнат до слуха му. Или с това наказание Буда иска да пречисти по-добре душата му и да я приеме при себе си с по-големи почести? Беше много изтощен от безсънието и напрежението. Не можеше да заспи, а не искаше да отвори очите си да види светлината. По едно време му дойде на ум спасителната идея да разкъса дрехата си, да завърже с парче от нея очите си, та слънчев лъч да не се докосне до тях, да завърже ушите си, та те да не доловят човешки глас, да се подаде из пещерата, да извика на ламите, че снежникът не е вътре, та по-скоро те да зазидат стената.
	Нещастните лами, които не бяха и помислили дори, че такава беда може да ги сполети, изведнъж се оживиха, когато видяха светецът да се подава из пещерата с обвързаната си глава. Всички насядаха и всеки затаи дъх да чуе гласа му.
	— Снежникът не е вътре. Зазидайте стената! — повтори той няколко пъти и се отдръпна назад.
	Десетина калугери едновременно се покатериха към отвора на пещерата. Те не бяха от най-смелите, а от най-страхливите. Искаха по-скоро да зазидат стената и да се махнат от това място. Да бъдат по-далече от него. Там ще могат по-спокойно да си починат.
	Снежният човек не беше съборил цялата стена, а само единия й край. А там тя беше иззидана с по-малки камъни, та калугерите много скоро я възстановиха.
	Едната заповед те изпълниха добре, но другата! Къде да търсят сега снежния човек! Ако той е наблизо, може да го съзрат някъде, но кой е тоя, който ще се спусне след него да го лови. Ако заповедта беше да го убият, докато той повали десет-двадесет души, други можеха да го застрелят, но да го улавят жив! А без сведения за него не смееха да се върнат в манастира, защото и там ги очакваше наказание.
	Главатарят на дружината дълго се съвещава с по-умните й членове, помисли и раздели ламите на три групи. Определи на всяка група място около входа на пещерата, където да пази и залови снежника, ако той се появи.
	Групите още не бяха тръгнали към определените им места, когато един от ламите извика:
	— Ето го!
	В същия миг десетки гласове проплакаха „Йети“ и всички лами хукнаха да бягат надолу из долината кой колкото сили има. Само десетина души успяха да овладеят страха си и се обърнаха, но очите им се разшириха от ужас и сърцата им щяха да се пукнат от страх, като видяха грамадния снежник, хванал с дясната си ръка дръжката на сабята си, да се приближава към тях. Мигом и те хукнаха след своите събратя и при пещерата вече не се видя никакъв лама.


>	Новото премеждие на лама Ринпохе

	Сампо Синги не научи, че снежният човек е бил при брат му, че е съборил стената на пещерата и му е дал възможност да се измъкне из нея, но той не е пожелал да излезе, та отново са го зазидали. Затуй тръгна да го освобождава, ала никой в хощуна не разбра това. Дори не каза на Мани и Гита. Взе със себе си само Пени Пало и Ямо. Из селището се разчу, че отишъл да оглежда други места за изселване.
	Гита се зарадва, че мъжът й взе Ямо със себе си, защото оставаше сама в къщи и можеше да живее по-спокойно. Беше и бременна, та не й се ходеше на дълъг път.
	Няколко дни преди Сампо Синги да тръгне, заминаха занякъде мохамеданите Юси Мохамед и Низим Али. Също така никой в хощуна не разбра, че те са във връзка със Сампо и отиват да освобождават светеца.
	Мохамеданите трябваше да влязат в манастирското селище като поклонници. Можеха да се срещат само с Ямо, когато тя е сама при конете, и чрез нея да държат връзка със Сампо.
	Мохамеданите стигнаха по-рано в манастира. Низим остана при конете, а Юси, преоблечен като пастир, достигна сам пещерата. Наоколо не срещна никакъв човек. А щом там нямаше денем жива душа, то нощем не можеше и да има. Юси, дори сам, можеше да измъкне светеца, да го върже и отново да зазида стената. Той определи точно мястото, където ще завържат конете, за да качат на тях лама Ринпохе и да го откарат. Определи точно къде ще го пренесе. Хвърли последен поглед към пещерата и тръгна обратно към манастира. Той намери Ямо на определеното място и от нея научи за снежния човек. Съборил веднъж стената и се навъртал около пещерата. Затуй само един лама се осмелявал да носи всеки ден дзамба на светеца. Снежникът го срещал от време на време, но не го закачал. Тая новина хем зарадва мохамеданите, хем ги изплаши. Пред угрозата да ги срещне снежникът ламите не смееха да минават край пещерата нито дене, нито ноще. Тъй че никой не ще ги види, когато измъкнат светеца, но ако ги срещне снежникът! Как ще постъпи с тях? Ямо ги увери, че той нищо няма да им направи, както не беше направил нищо лошо и на нея, нито на някой от ламите. Наистина, след като дружината от лами при пещерата се разбяга при появяването му, никой вече не ходи да го преследва.
	Ямо пожела да придружи мохамеданите в опасната им работа. Сампо дълго се двоуми да я пусне ли или не, па` най-после махна с ръка. Разреши й да иде с тях, но и тримата да бъдат без коне. Конете можеше да ги издадат. Нареди да носят до определеното място светеца вързан, ако той не иска доброволно да напусне пещерата, Юси да остане при него, а Ямо и Низим да се върнат в манастира. Низим да отведе конете при Юси и двамата по-скоро да откарат светеца при своите стада, където Сампо и Ямо ще се срещнат с него и ще го увещават да остане при тях.
	Започнаха приготовленията. Не мина много и един ден Ямо и двамата мохамедани напуснаха манастирското селище. Ямо беше висока и широкоплещеста като тях и облечена с пастирски дрехи. Забрадила беше главата си, та от лицето й се виждаха само очите и носът. Човек трябваше дълго да я разглежда, докато разбере, че е жена. Но никой не се вгледа в нея, защото никого не срещнаха нагоре из долината. На гърба на единия от конете караха трупа на починал поклонник. Приеха го от спътниците му, като се задължиха да се погрижат за него, според обичая, а целта им беше да го поставят в пещерата.
	Когато се стъмни и дойде време да действуват, Ямо остана на половин километър далече от светото жилище на монаха със задача да бди и ако се появи човек, тя да изръмжи като снежник и да го уплаши, та той да се върне назад. Същевременно да предупреди мохамеданите, че има опасност хора да ги видят. Тя трябваше да попречи и на снежника да ги безпокои, ако пък той се появи отнякъде.
	Юси Мохамед сам се изкачи до преградната стена. Не мислеше цялата да я събори, защото трябваше после да я иззида. Но не беше само това. Падащите камъни може да вдигнат голям шум и да събудят светеца, ако той спи, или да го уплашат. В такъв случай лама Ринпохе можеше да се скрие някъде в дъното на пещерата и да не го открият дори със светлината на лоените свещи, които носеха. Затуй Юси започна внимателно да изважда един по един камъните от стената и да ги подава на Низим. Скоро успя да отвори малка дупка. Ослуша се да разбере спи ли светецът или се моли. Дочу равномерното му хъркане. Това го успокои и той по-бързо започна да изважда камъните. Дупката в стената ставаше все по-голяма. Нахлуващата през нея лунна светлина започна да осветява светеца. Той лежеше по корем върху парцали от дрехите си. Беше почти гол. Юси бързо отваряше по-голяма дупка, за да се промъкне през нея, ала светецът се пробуди, преди той да влезе при него. По светлината, която заля очите му, той разбра, че стената пак е разрушена. Сметна, че това пак е дело на снежника. Изплака от мъка, като си помисли, че няма да му се признаят излежаните вече дни и нощи. Метна парцал на главата си, полази към края на пещерата и се спря там, като правеше сметка, че снежникът няма да го закача, както първия път, и ще отмине към дъното на пещерата. Не мина много и чу стъпки, но не се помръдна.
	— Отче! — чу неочаквано тих, дрезгав глас. — Не се плаши! Ние сме свои хора. Искаме да те измъкнем от тая гробница.
	Светецът изпадна в ужас. Всичко беше очаквал той, но не и роднините му да дойдат да го измъкнат из пещерата, след като беше престоял вече толкова време в нея, изкупил по-голяма част от греховете си. Но как да им се съпротивлява! Да им се моли! Няма ли да си струпа повече грехове, които никога да не може да изкупи! Боже господи! Какво да прави? Как да излезе из това ново изпитание?
	— Отче — продължи гласът, — ще те заведем при братята ти да доживееш останалия си живот на воля.
	— Мъъъ! — простена светецът.
	— Ти си заблуден. Ако хората трябва да изкупват греховете със зазиждане в пещери, в тях най-напред ще влязат Гялва-ринпоче, Панчен-лама и всички висши лами, но те си живеят спокойно и в охолство. Не се лишават от нищо и умират, когато им дойде смъртта от някаква болест, а заблудени като теб затварят в пещери да се мъчат до края на живота си, а те да печелят от поклонниците.
	— Махни се, изкусителю! — изкрещя светецът.
	— Не, няма да се махна — отвърна спокойно Юси.
	Докато отшелникът да извика втори път, Юси се наведе над него, пъхна кърпа в устата му и я завърза. Върза ръцете и краката му. Загъна го в дълга дреха. Сграбчи го бързо. Изнесе го навън и го подаде на Низим. Той го пое. Остави го на земята. Подаде на Юси вкочанясалия труп на покойника. Юси го пое. Постави го там, където бе лежал светецът, и започна да зазижда това, което събориха от стената.
	Шест дни след тайното изваждане на светеца от Низим и Юси ламата от манастира ще донася храна на светеца. И шестте дни ще намира оставената храна неизядена. На седмия ден ще дойдат и други лами. Ще съборят стената, ще обявят отшелника за истински светец и ще погребат тялото му. И с това всичко ще се свърши. Едва ли по нещо ще могат да познаят, че в пещерата не са намерили тялото на зазидания там лама, а на съвсем друг човек.
	Веднага след зазидването на стената мохамеданите повикаха Ямо и понесоха вързания отшелник към мястото, където трябваше да го отвържат и отново да разговарят с него. Да се опитат да го склонят доброволно да ги последва. Това място беше далече към пет километра от пещерата, встрани от долината. Беше дори непристъпно и никакви хора не минаваха през него. И никой няма да ги види.
	Щом го поставиха на земята, Юси веднага отвърза парцала, с който беше запушил устата му. Светецът започна да плаче. Ямо посегна, та отвърза ръцете и краката му. Той продължи да плаче. Когато престана да хълца, Ямо се надвеси над него:
	— Ака — започна тя с тих, дори молещ се глас, — аз съм ти снаха. Втора жена съм на брат ти Сампо Синги.
	Вместо да се успокои, ламата започна да удря главата си с пестници и непрекъснато да мърмори молитви.
	— Ака — продължи Ямо, — ние бяхме в манастира, когато те поведоха да те зазидат в пещерата. Видяхме всичко. Върнахме се разтревожени и още не можем да се успокоим. Ти всяка нощ се явяваш в сънищата ни, молиш се да дойдем да те извадим от тази тъмница. И ето аз дойдох с тези хора. Извадихме те. Ще те заведем при братята ти. Ще ти отделим овни, овце, якове и коне. И ти ще живееш като всички в хощуна.
	Ламата престана да плаче и като че ли започна да слуша по-спокойно снаха си. Тя започна да му разказва как живеят братята му и колко животни притежават. Какви са къщите им. Колко са децата им. Разказа за плановете им да се преселят в Лхаса. Всички щели много да се радват, ако и той тръгне с тях.
	Ламата продължи да я слуша, без да я прекъсне, без да запита нещо. Неговото държание започна да успокоява Ямо и спътниците й. И на нея, и на тях се стори, че той се примири и ще се съгласи да го заведат в селището на братята му.
	И наистина лама Ринпохе неочаквано се изправи на немощните си крака и покорно каза:
	— Да вървим. — И тръгна. Мохамеданите и Ямо мълчаливо го последваха. Той крачеше бавно и не даваше вид, че мисли да бяга. Все пак освободителите му не бяха спокойни. Страхуваха се, че като го заведат в селището, той ще ги издаде. Може би ще бъде по-добре да го заведат на друго място. Започнаха да се чудят какво да правят. Някакви стъпки прекъснаха размишленията им. Лама Ринпохе се спря. Спря се и Ямо, а след нея и мохамеданите. Помислиха, че ги преследват хора от манастира. Разбира се, те не бива да им се дадат, защото ще ги осъдят и затворят. Наистина мохамеданите можеха лесно да се оправдаят, като кажат, че не са будисти, но Ямо. За тях бе лесно. Тяхната религия не ги задължаваше да не посягат на пожелалите да бъдат зазидани, но на нея забраняваше. Мъжете се хванаха за оръжието си. Ямо имаше остър нож, но, кой знае защо, не го измъкна. Всички погледнаха надолу към коритото на потока, край който се бяха спрели. Веднага облещиха очи, защото към тях не се изкачваха лами, с цел да ги заловят, а Йети. Стиснал с едната си ръка сабята, той се хващаше с другата за камъните и се изкачваше. Шумът от неговите стъпки не му позволяваше да чуе стъпките на хората. Затуй, без да се спре, той продължи да се изкачва. Мъжете се изплашиха от него и хукнаха да бягат, ала Ямо не мръдна. Както се беше спряла, тя гледаше Йети любопитно. Лама Ринпохе също се уплаши от снежника, но не хукна след мъжете да бяга от него, а се спусна към скалите, вдясно от тези, по които Йети се изкачваше, и без да се спре, хвърли се с главата надолу в пропастта. Едва сега снежникът трепна и се спря. Първо огледа падналия лама, който си разби главата и нито охна, нито се помръдна, а после погледна нагоре, но не можа да види нито Ямо, нито мъжете. Все пак не посмя да продължи изкачването, дори много скоро се спусна надолу към коритото на потока. Отиде при починалия лама, поогледа го и отмина. Ямо продължаваше да стои на същото място. Гледаше снежника и се питаше ще я познае ли по гласа, ако му се обади.
	— Йети — извика по едно време доста високо. Снежникът я чу, но не се обърна към нея, а побягна надолу по течението на потока. Ямо не го повика втори път. Мъжете, като видяха, че тя не побягна, скоро се спряха, погледаха. Тя ги повика и те се върнаха при нея, като продължаваха да стискат пищовите, всеки миг готови за стрелба. Въздъхнаха спокойно едва когато видяха, че Йети бяга. Погледаха тялото на мъртвия лама. Слязоха при него. По тибетски обичай го разсякоха на части и частите разхвърлиха по околните скали за храна на орлите и без да се бавят, побързаха да се отдалечат от мястото.


>	В родното място

	Снежникът видя мохамеданите и Ямо едва след като те тръгнаха към манастирското селище, но не трепна от тях. През времето, което прекара по тия места, срещна много хора, но нито един човек не посмя да го нападне. Всички бягаха с ужас от него. Само жената в пещерата не побягна, но после се качи на коня и той не разбра накъде отиде. Не можа да намери нито нея, нито непристъпна пещера, където хора да не минават. Затуй не се чувствуваше спокоен както горе в планината, където се роди и отрасна. Там беше по-студено. Храна по-трудно се намираше, но бе по-спокойно. По тия места, където скиташе, времето беше по-топло. Намираха се повече корени, треви, растения и плодове за храна. Имаше и много повече диви животни. Но те бяха наплашени от хората и мъчно ги улавяше. Това го принуждаваше понякога да напада стада с овце и овни. Пастирите се изплашваха до смърт от него, но псетата дълго го гонеха и безпокояха. Тежеше му и самотата. Жадуваше да види своите. Дощя му се да се върне при тях. Не знаеше точно през кои места трябва да мине и тръгна напосоки. Вървеше нощем. Денем се криеше и спеше. Една нощ не можа да намери никаква храна. При изгрев слънце се спря в малък храсталак. Там можеше да прекара деня, но беше много гладен. Престраши се и полека се измъкна из храсталака, повървя и зърна пред себе си колиба. Уплашено се спря. По едно време жена излезе от колибата и се отправи на изток. Той предположи, че в колибата все има нещо за храна. Почака жената да се отдалечи, спусна се към колибата. Отвори вратата. Вътре нямаше човек. На загасващия огън в котел имаше сварени картофи. Той грабна един. Поопари се. Разчупи го на две и набързо го изяде. Услади му се много. Можеше да изяде всичките картофи, но се страхуваше да остане повече в колибата. Досети се, грабна котела, бързо се измъкна из колибата, внимателно огледа. Жената се връщаше и той хукна в противоположна посока. Тя не можа да издаде никакъв звук от уплаха и той успя да ги отмъкне на закрито място и да ги изяде. Видял вече, че хората носят вода в съдове, слезе при близкия ручей, наля си вода в котела, пи от нея, както пиеха хората. После отново напълни котела и понесе водата със себе си. От време на време се спираше, пиеше от нея и радостно се усмихваше.
	Много нощи вървя. На много места денува, но никъде не остана за дълго време и ето че една сутрин езерото „Сините очи“ блесна пред погледа му. Той се огледа в бистрите му води, пи вода и се запъти към скалите. По широката поляна между тях и езерото нямаше ни хора, ни питомни или диви животни. Не се мярнаха и близките му. Започна да издава разни звукове, да крещи от радост, че се е завърнал. Никой не му отвърна. Влезе в най-долната пещера. В нея не намери нищо. Запъти се към по-горната. И там не намери своите, но откри скорошните им следи. Зарадва се и пое към най-горната пещера. Към нея водеха два прохода. Единият почваше отдолу, правеше големи криволичения и разклонения. Беше тъмен и мъчно проходим. Йети знаеше, че трудно се върви по него. Затуй тръгна по другия, който започваше от втората пещера и беше много по-достъпен. Добра се най-после и до третата пещера. В нея намери непокътнати стоките на търговците, така както си бяха поставени в торби и сандъци. Любопитствуваше да види какви са, ала не умееше да отвори сандъците, нито да отвърже торбите. Като му омръзна да ги занича, отиде при отвора на пещерата и надникна надолу към подножието на скалите, но веднага се дръпна назад. Надникна предпазливо втори път. Не, не беше се излъгал. Долу стояха хора. Почуди се откъде са дошли, като преди два часа ги нямаше никакви. Някъде наблизо са били, видели са го и тръгнали подире му! Има ли и други наоколо или са само тези двамата!
	Хвана го страх да стои сам в пещерата, защото нямаше накъде да бяга, ако хората се покажат на входа й. Пак надникна навън. Те продължаваха да стоят в подножието на скалите и да гледат към отворите на пещерите. Йети не разбра видяха ли го, но се уплаши още повече от тях. Реши да се спусне към изхода и да излезе на открито, но скоро се отказа от това си намерение и остана. Пак заоглежда торбите и сандъците със стоките на търговците. Помисли, че същите тия хора преди ги пренесоха в пещерата и сега са дошли да си ги приберат.


>	Опити за измъкване на стоките

	Хората, които Йети съзря в подножието на скалите, бяха Сампо Синги и Ямо. Той почти не спря погледа си върху тях, за да ги разгледа по-добре, но и да бе сторил това, нямаше да ги познае. Те току-що бяха пристигнали с дружина. Животните, които докараха, пасяха край езерото, а хората копаеха землянки.
	В манастира не разбраха, че лама Ринпохе е измъкнат от пещерата, където бе жив погребан, и на негово място е поставен труп на мъртвец. Ламите погребаха намереното тяло и вече не споменаваха за него. Това бе добре дошло за Сампо Синги. Той спокойно поведе приятели за измъкване из пещерите стоките на погиналите търговци. Времето беше хубаво, пътуването леко и приятно. Стигнаха безпрепятствено до езерото. Сампо Синги отиде при пещерите да ги огледа и да скрои планове за измъкване на стоките. Само едно нещо го безпокоеше: не знаеше точно в коя пещера са. Предполагаше, че търговците са ги пренесли в най-долната, но не можеше да разбере защо снежниците хвърлиха кофата и плата от отвора на най-горната. Не му се вярваше, че търговците са ги изнесли чак там, а не можеше да се досети, че снежниците са сторили това. Не само той, но и хората му нямаха търпение. Донесоха стотици метри въжета и много лой за направа на свещи. Сампо Синги с разтупкано сърце и с няколко души се отправи към първата пещера. Очакваха появяването на снежници, затуй неспокойно влязоха във входа й. Оказа се, че той е много къс, широк и скоро се озоваха в пещерата. За голямо тяхно учудване в нея не намериха дори признаци, че е имало някакви стоки. Едва сега Сампо Синги помисли, че оня старец е казал за стоките и пред други хора. Те са дошли по-рано и са ги измъкнали. А може да са минавали търговци или чергари и снежниците да са подхвърлили и на тях нещо от стоките. Те са се досетили каква е работата, нахлули са в пещерите и са измъкнали всичко, каквото са намерили.
	Мнозина от хората на Сампо Синги тежко въздъхнаха и съжалиха за напразно извървения път. Той не продума. Още не беше загубил вяра, че ще намери стоките. Смяташе, че те са в другите пещери. Трябва да влезе в тях. Ако не ги намери там, ще се примири.
	Другарите му пожелаха веднага да тръгнат към втората пещера, ала ясно им бе, че всички не бива да вървят. Половината от тях трябва да останат вън за охрана на прохода към нея, защото йети може да ги нападнат.
	Ямо първа пожела да остане. Тя беше дошла повече от любопитство и жажда за ходене. Стоките малко я интересуваха. С нея останаха още трима души. Сампо Синги им нареди да излязат из пещерата, да застанат на разстояние един от друг и зорко да пазят. Появяването на чергари или търговци на път от Индия не беше изключено, но то едва ли щеше да се случи. По-скоро опасност можеше да дойде от снежниците. Щом не се появиха през отворите на пещерите, те са някъде наблизо. Това показваха техните следи и вероятността да се върнат бе голяма. Затуй трябва да са бдителни. Да не се плашат от тях и да не им позволяват да влязат в пещерите, за да издебнат и уплашат хората, които са вътре.
	Сампо Синги завърза края на едно от въжетата за камък при отвора на пещерата. Запалиха свещи и той поведе хората си по прохода, който отиваше нагоре. Вървеше пръв, като в едната си ръка държеше свещ, а в другата остър нож. В пояса му лъщяха два пищова, да стреля в снежниците, ако ги срещнат. Проходът беше стръмен. Това показваше, че води нагоре към пещерата, ала на места бе тесен и трудно можеше да се върви по него. Отнякъде изникнаха и прилепи. Те не нападаха хората, но постоянно се въртяха около тях и гасяха свещите им. Случваше се дори всички свещи да изгаснат изведнаж. Тогава в прохода ставаше тъмно и страшно. Единствено въжето, за което хората се държеха, ги свързваше един с друг. Запалваха отново свещите и подгонваха прилепите, които се криеха из дупките наоколо. В гонене на прилепите, палене на свещите и придвижване напред мина много време, а нищо не показваше, че скоро ще стигнат до пещерата. Всички започнаха да се съмняват, че по тоя проход търговците ще изнесат стоките в по-горната пещера.
	— Още малко. Още малко — окуражаваше ги Сампо Синги, ала те разбираха, че краят на това малко съвсем не се вижда. Смятаха, че са тръгнали по съвсем друг проход. Вървят в друга посока и ще загинат, без да стигнат до пещерата.
	— Да се върнем. Животът ми е по-мил от тези проклети стоки — предложи един. Друг го подкрепи.
	— Аз няма да се върна, докато не достигна до пещерата — отвърна Сампо Синги и продължи. Пени Пало и Юси Мохамед го последваха, а след тях поеха и другите.
	— Светлина! — извика Сампо Синги по едно време зарадван.
	Всички се взряха напред и разбраха, че между скалите наистина прозира светлина. Първо помислиха, че си въобразяват, че виждат светло, а после сметнаха, че ще излязат на другата страна на скалата, и забързаха по-скоро да се измъкнат из това подземие. Не се излъгаха. Излязоха на открито. Спряха при ручей с бистра вода. По всичко изглеждаше, че желаната пещера е далече, защото проходът продължаваше нагоре. Нито един от хората не пожела да продължат, без да починат. Без сили бе останал и Сампо Синги след трудния път. Всички седнаха, починаха, пиха вода и поеха обратно. Върнаха се пак при първата пещера. Трябваше да тръгнат по другия проход, който води надолу. Сметнаха, че прави завой и отива право в пещерата. Бяха уморени, затуй отложиха търсенето за другия ден. Свечеряваше се. Нямаха друга работа. Прибраха се в лагера да спят. Всички легнаха. Само Пени Пало остана на пост. Трябваше да дежури до изгрева на луната и да събуди Юси Мохамед да го замести. Пени Пало беше много уморен, поседна до палатката си и заспа преди лунния изгрев.
	— Ставай! — събуди го на сутринта силният глас на Сампо Синги. Всички започнаха да търкат очи и да се прозяват.
	— Кой е на пост? — попита Сампо Синги, като не видя никой да обикаля лагера.
	— Аз съм заспал и не събудих Юси да ме замести — отвърна Пени Пало. — Снежниците са дохождали и са отмъкнали две от торбите ми с картофи.
	Сампо Синги се понамръщи, но нищо не каза. Новината за кражбата поразтревожи хората. Показа им, че йети са наблизо.
	— Ние от тия снежници ли ще се уплашим? — изсмя се Сампо Синги.
	Никой не посмя да признае, че го е страх. Пак Ямо остана с двама мъже при първата пещера, а Сампо Синги поведе другите по втория проход, след като завързаха въже за камъка при входа на първата пещера и запалиха свещи. По прохода стигнаха на широка площадка, а след това поеха нагоре. Явно бе, че отиваха към втората пещера. Изминаха стотина крачки и Сампо Синги се спря:
	— Йети са пред нас — пошушна той. — Ей стъпките им.
	Другарите му, които непосредствено го следваха, веднага се взряха в мястото, което им посочи. На светлината на лоените свещи видяха стъпки на бос крак, подобен на човешки, дълъг близо четиридесет сантиметра. Всички се увериха, че пред тях има някакъв йети. Навярно чува разговорите им. Слуша ги и отстъпва, но докога ще отстъпва!
	Сампо Синги мислеше, че ако Йети е сам, нищо не може да им стори. Връхлети ли ги, ще го посрещнат с изстрели. Не повалят ли го, ще го посрещнат с острите си саби. Лошо ще стане за тях, ако той ги посрещне с камъни. Тогава само могат да го стрелят и ако не успеят навреме да го убият, може да премаже някой от тях.
	И тази очаквана страшна опасност не стресна Сампо Синги. И тя не го накара да отстъпи, защото плячката така беше завладяла ума му, че мислеше само за нея. Смяташе за излишно да говори с другарите си и ги убеждава да продължат, защото пред страха от снежниците никакви думи не можеха да ги принудят да вървят. Сампо ги увличаше само с безстрашието си. Той беше сигурен, че докато се държи на краката си, докато главата е на раменете му и краката го носят, а ръцете държат сабя и пищов, няма да се уплаши. Няма да се върне назад.
	Има мигове, в които животът на човека е по-мил от всичко друго, колкото и примамливо да е то. Тия мигове настъпиха за повечето от хората на Сампо. Наистина той ги беше избрал по храброст. Познаваше всеки от тях. С всеки беше участвувал в едно или друго сражение, в едно или друго пътуване. Знаеше кой на какво е способен. Мислеше, че всички са готови да пожертвуват живота си, а ето че в тия мигове те се колебаеха. Но не само те. И той започна да се пита има ли смисъл да умрат в това подземие, когато не е необходимо, когато могат да живеят и без тая плячка. И ако имаше нещо, което го задържаше да не издаде нареждане за връщане, това беше вярата, че пещерата е вече близо. Че още малко и ще достигнат до нея. Ако снежниците са там в широката пещера, борбата с тях ще бъде много по-лека. Те ще паднат под острите саби. Но пещерата беше доста високо. Близо бяха само снежниците. Те чуваха разговорите на хората из прохода, виждаха светлините на свещите им и отстъпваха пред тях. Те вървяха по-бавно и много по-трудно, защото нямаха свещи и тъмнината им пречеше, но пък в замяна на това познаваха много добре прохода. Колкото се изкачваха по-високо, толкова се чувствуваха по-сигурни. Добре разбираха, че тия неканени гости не преследват тях, а желаят да се изкачат до горната пещера и да измъкнат стоките, които са там. Снежниците нямаха нищо против това, ако имаше откъде да избягат, но такава възможност не съществуваше. Имаше ширини в прохода, където можеха да се скрият, но се бояха от хората и най-много от свещите. Не им оставаше нищо друго, освен да се изпречат на пътя и да ги върнат.
	Снежниците бяха четирима: най-малкият Йети, майката, братът и сестрата. След смъртта на другия брат майката прогони неговия убиец и през време на бурята прибра другите си две деца в една пещера. Там прекараха зимата. Чак през пролетта се върнаха при езерото. Влязоха в пещерите и в най-долната намериха умрял бащата. Заживяха без него, като често си спомняха за убиеца. Смятаха, че хората са го изненадали някъде и убили заради сабята, която открадна от тях. Не вярваха, че ще се върне и много се изненадаха, когато го зърнаха отново при езерото. Беше си почти същият. Носеше сабята с дясната си ръка. Беше само поотслабнал и малко прегърбен. Скриха се, но той ги намери във втората пещера. По-големият брат изръмжа и го побутна да се махне, но Йети също изръмжа и му показа сабята. Големият не се уплаши от нея, а скочи върху него и го сграбчи през кръста. Йети не му позволи да го повали и впи ръце в неговото тяло. Вкопчиха се в люта борба, но изведнаж се отдалечиха един от друг и започнаха да си нанасят удари. Сестрата взе страната на големия брат. И тя се нахвърли с пестници върху малкия. Тогава се намеси и майката. Тя се провря между двамата и ги затласка с лакти. Те престанаха да се бият, ала продължиха да ръмжат и да се гледат накриво. И може би нямаше да мине много и пак щяха да се спречкат, ако гласовете на хората в прохода не ги стреснаха. Общата беда, която ги заплашваше, веднага ги примири. Йети не се уплаши от хората. Беше сигурен, че щом се изпречи на пътя им, те ще се уплашат и побягнат. Той ходи през нощта в лагера им и без страх почти отмъкна двете торби с картофи. Другите още се плашеха и бягаха. И той вървеше след тях. Но когато му омръзна да бяга и разбра, че хората скоро ще ги застигнат, спря. Не можеше да проумее какво искат и защо са се вмъкнали в прохода. Спряха се и другите зад него. Сампо Синги пръв го съзря, заел с високия си ръст почти половината от прохода, здраво стиснал сабята. С нея Йети можеше да се спусне и да го промуши, ако той преди това не успее да го застреля, но почувствува, че ръката му потрепера и не бе много сигурен, че ще го улучи. Другите снежници може да се уплашат от изстрела, но може и да се спуснат срещу него и хората му и да ги смачкат с камъните, които държат.
	Близо минута Сампо Синги и Йети не снеха поглед един от друг, но нито единият, нито другият предприе нещо. Йети дори се учуди, че Сампо Синги не побягна веднага щом го видя. Сампо Синги дори не издаде и уплашен вик. Не се обърна и назад, за да не изплаши хората си, ала му се стори, че долови, че техните стъпки се отдалечават. Помисли, че всички са се уплашили, не са могли да издадат никакъв звук и го оставят сам. Бързо се обърна. Само Пени Пало и Юси Мохамед стояха зад него, стискаха пищовите си, но явно бе, че са изплашени. Сампо Синги разбра, че не може да продължи.
	— Назад — каза глухо и заотстъпва заднишком, за да следи снежниците, но те останаха на местата си, без да посмеят да ги преследват.
	От чистото небе грееше топло слънце, когато Сампо Синги се измъкна из прохода. Хората му, излезли преди него, гледаха уплашено и оживено разказваха кой какво е почувствувал. Той ги гледаше тъжно и въздишаше, защото съвсем не очакваше, че толкова трудно ще влезе в тия пещери. Започна да губи вяра, че ще успее да се добере до стоките на търговците, а толкова време живя с надежда, че ще ги намери. И все пак не реши да се откаже. Седмица ще седи, ще обикаля, ще търси други проходи и ще достигне пещерите. Изпречат ли се снежници на пътя му, ще стреля, па` каквото ще да стане. Вместо свещи реши да направят факли и с тях да влязат. Снежниците ще се уплашат от светлината им, ще побягнат и няма да им пречат.
	Юси Мохамед отклони предложението му пак да опитват чрез проходи. Предложи той самият, като голям катерач, да направи опит да се изкачи до втората пещера по скалата. Скалата наистина беше малко наклонена. Имаше пукнатини, площадки, където можеше да се стои и почива, тъй че катеренето по нея беше възможно, ала това можеше да направи само много опитен катерач, и то ако има железни клинове, да ги забива в пукнатините на скалата. Наистина групата бе предвидила такова нещо и носеше клинове. Имаше и въжета. И все пак Сампо Синги не се съгласи да направят такъв опит, защото пещерата беше високо, а и при най-малката погрешна стъпка Юси можеше да се отметне, да падне долу и да се пребие. Юси Мохамед настояваше на своето, като уверяваше, че ще успее да се изкачи. Ямо предложи да съшие завивките, които носеха, и да ги разперят отдолу, та ако падне, да падне върху тях, а не върху земята, за да не се пребие. Всички приеха предложението и тя хукна да събира завивките и да ги съшива. Юси се приготви и започна да се катери. При изкачването на първите няколко метра той без трудности достигна първата площадка в скалата на височина повече от двадесет метра, ала сам се убеди, че по-нагоре не ще може да излезе. Пропадна и този опит за достигане до втората пещера.


>	Неочакваната постъпка на Йети и неговата гибел

	Докато Сампо Синги и неговите другари се суетяха в подножието на скалата и се чудеха какво да правят, Йети стоеше горе и продължаваше да ги гледа. По едно време побутна камъните пред себе си.
	— Бягайте! Снежникът ще ни избие с камъни — извика Пени Пало, който не откъсваше поглед от него.
	Всички побягнаха изведнъж в различни посоки. И наистина в подножието на скалата паднаха няколко камъка, ала Йети само ги събори, за да не му пречат, а не целеше да удари човек. Това пролича после, когато събори и други, та разшири отвора на пещерата и се показа целият през него. Хората се бяха спрели кой докъдето бе избягал. Йети започна да мести погледа си от човек на човек. Толкова време скита между селищата и никой не го нападна. А сега, да са дошли от толкова далече да го търсят из тия дупки? Сметна, че не са дошли нито за него, нито за близките му, а за тия предмети в пещерата. Като постоя доста дълго време и погледа, обърна се и влезе в пещерата, но скоро отново се появи.
	— Вижте! — екна учуденият глас на Ямо. С нейния вик всички отскочиха още по-назад, защото снежникът бе вдигнал с яките си ръце голямо сандъче. В същата минута то полетя към подножието на скалата. Удари се с трясък о земята, подскочи и повече не мръдна. Из него изскочиха разни домакински прибори. Сампо Синги се загледа в тях с разтупкано сърце. Бързо изправи главата си, вдигна очи към снежинка, който все още стоеше на отвора, и започна да му дава знаци, с които искаше да му каже да изхвърли всичко, каквото има в пещерата.
	Йети нищо не разбра от неговите знаци, но отново влезе в пещерата и се появи с голям вързоп в ръце. Веднага го запрати към земята. Вързопът падна близо до сандъчето, но от него не изскочи нищо. Хората полюбопитствуваха да разберат какво съдържа — платове, дрехи или нещо много по-скъпо като коприна, но никой не се спусна към него, защото не беше толкова важно. Важното беше ще изхвърли ли снежникът и други сандъци. Това зависеше от него. Те бяха готови да му се молят, да му подарят една сабя. Всичко, каквото пожелае, само и само да изхвърли плячката.
	Понеже снежникът не се върна веднага за друг сандък, Сампо започна да му показва сабята си. После я откачи от кръста, остави я настрана и започна да я сочи на снежинка, с което искаше да му каже, че я оставя за него.
	Йети не се досети какво искаше да му каже, но пак се върна назад и нов сандък полетя надолу към подножието на скалата. Хвърлянето на сандъците започна да забавлява снежинка. И той ги хвърляше един по един. Гледаше как падат, как подскачат по земята. Наблюдаваше хората и се смееше. Неговият смях не беше напълно като човешкия, защото гласът му не беше така силен. Чуваше се само весело ръмжене. Косматото му лице и очите засияваха, а едрите му бели зъби блестяха между широките напукани устни.
	Колкото повече броят на сандъците, паднали долу, ставаше по-голям, толкова повече хората около тях се радваха. Настъпиха радостни мигове дори за Сампо. Той взе все по-често облекчено да въздъхва. Дори снежникът да престанеше да изхвърля сандъци, достатъчно беше и това, което беше вече пред очите му. Той познаваше вече някои от падналите сандъци и знаеше, че едни от тях са пълни с редки стоки, тъй че можеше от тях да раздаде по малко на хората си. А отделно щеше да подели помежду им платове, прибори и други украшения. Не беше ги довел напразно. Ще ги върне навреме в хощуна доволни. Ще си почине и той от това пътешествие и ще се приготовлява заедно с най-близките си помощници за преселване през пролетта в Лхаса. В това време Йети избута при отвора на пещерата купчина вързопи и сандъчета. Хората започнаха радостно да се усмихват и да потриват доволно ръце, уверени, че наистина има много и ценни стоки, които ще станат техни. Навярно Йети разбра, че хората се зарадваха, спря се и хубаво ги изгледа. На Ямо се стори, че той я позна, защото спря погледа си върху нея и забрави като че ли да го помести. Ех, каква добрина й направи, когато я срещна и спаси от онези убийци. Гонеха я хора, а звяр я спаси. Наистина невероятно, но станало, за да се приказва дълго за него. Искаше й се да повярва, че ако наистина е познал, че е тя, ще изхвърли стоките из пещерата само заради познанството им.
	Йети малко време беше гледал лицето й, за да може да запомни чертите му. Тогава то беше слабо и грозно, а сега вече разхубавяло, та човек не можеше да я познае, а камо ли това същество.
	{img:jeti_6.png}
	Като постоя доста дълго време, стъпил върху сандъче, Йети отмести крака си от него, бутна го и то полетя към земята, а след него изхвърли още много вързопи и сандъчета. Хората ги гледаха и все повече се радваха. Йети избута и по-голям сандък, но редом с него и той полетя към земята съвсем неочаквано и бързо. Хората не можаха да разберат той сам ли се реши да скочи, подхлъзна ли се или някой от неговите близки го бутна, защото на отвора на пещерата се появи друг снежник. Каквото и да беше се случило, Йети летеше вече към тях, грамаден и страшен. Сандъкът го изпревари и тупна на земята със силен трясък. Но никой не гледаше вече към него. Очите на всички бяха вперени в снежника. Къде ще падне той! Ще остане ли жив! Разпереният плат от палатките още стоеше. Може би снежникът ще падне върху него и няма да се убие на място. Ако остане жив, какво ще прави! Ще хукне ли да бяга или ще се нахвърли върху хората! По-вероятно беше, че ще бяга, но все пак всеки от тях се хвана за оръжието си. Де да знае какво може да се случи. Най-спокоен беше Сампо, но и той хвана сабята си. Най-уплашена беше Ямо. Тя смяташе, че нещастният Йети ще се пребие долу. Но снежникът като че ли имаше щастие да се строполи право върху плата. Но неговата тежест беше навярно три пъти по-голяма от тая на Юси Мохамед. Връзките, с които беше завързан платът, се скъсаха в единия край и нещастникът, макар и с намалена сила, удари главата си в земята. Чу се глухо стенание и той не се помръдна. Хората го гледаха като онемели. Минута, две, пет, Йети не се помръдна. Хората се поуспокоиха и взеха по-внимателно да се вглеждат в него. Всички видяха, че кръв обагри лицето му. Навярно беше пробил главата си. И все пак никой не посмя да тръгне към него. И не биваше, защото всяка минута той можеше да се съвземе и да скочи, та ако не нападне близките до себе си хора, то ще ги уплаши. Ямо не се стърпя и се спусна към него.
	— Стой! Какво правиш? — настигна я Сампо.
	— Не се бой! Той няма да ми направи нищо, ако е жив. Някога ми помогна, сега пък аз трябва да му помогна, ако не е късно.
	Сампо повече не се опита да я спира, защото се увери, че снежникът нищо няма да й направи. Тя продължи към него, ала колкото повече го приближаваше, толкова по` забавяше стъпките си и сърцето й силно биеше. Наистина той не държеше сабя, но тя вярваше, че не се е припознала. Че това е същият снежник, който я спаси. И все пак я беше страх, та трепереше. Или по-скоро трепереше от вълнение. Свидно й беше за тоя полудив човек, който им направи такава добрина, а стана жертва. Йети лежеше все така, както беше паднал, без да се помръдне. Ямо се спря само на крачка от грамадното му космато тяло и се взря в лицето му. Той беше затворил очи, но тежко дишаше.
	— Жив е! — извика зарадвана. Но викът й не зарадва хората, а ги уплаши. Те отново се хванаха за сабите си и зачакаха снежникът да стане, ала Йети и сега не се помръдна. Ямо се наведе над него. Кръвта продължаваше да тече от пробитата му глава.
	— Ела да му превържем раната! Да спрем кръвта! — извика тя на Сампо. Той побърза да отиде при нея, като търсеше в джоба на дрехата си мехлемите, с които превързваха рани. И той се наведе над снежника. Повдигна главата му, а Ямо започна да го превързва, но ръцете й трепереха, та долетя и Пени Пало на помощ.
	Превързаният снежник продължи да диша все така тежко, но не се помръдна.
	Тибетците се въртяха около него близо половин час, като непрекъснато поглеждаха нагоре към отвора на пещерата, но другият снежник, когото бяха съзрели там, не се виждаше. Тогава те започнаха да се доближават до разпръснатите сандъци, да ги отварят и да гледат какво има в тях. Все по-радостни въздишки се изтръгваха от гърдите им, защото плячката наистина беше богата. Сампо не се доближи нито до един сандък, защото горе-долу знаеше какво съдържат. Но според него, изхвърлената плячка представляваше най-много до една четвърт от това, което беше вмъкнато в пещерата. А тая, която оставаше там, беше също така скъпа, но трябваше сега да се простят с нея. Въздъхна тежко и даде нареждане на хората си да пренесат сандъците в палатките при езерото. Само той и още трима души останаха да наблюдават снежника. Ямо продължаваше да седи до него. Кръвта престана да тече от раната му. Едва привечер той започна да посгърчва тялото си.
	Сампо реши, ако снежникът не умре, да го вържат, да го качат на един як и да го закарат чак в Лхаса. Там ще го затворят и ще го лекуват, като същевременно го показват на поклонниците.
	— А като оздравее, ще го пуснем да иде, където иска — каза Ямо. — Той не е страшен.
	Тя се опита да налее чай в устата му, но Йети не преглътна нито веднъж и към полунощ издъхна, без да дойде в съзнание.
	На другия ден Сампо Синги поведе хората си към хощуна.
