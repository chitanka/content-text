	Вече сте си купили тази книжка и аз съм уверен, че знаете защо. Вие сте кинозрител. И вие копнеете да се потопите в онова, което наричаме „Световно кино“ и чиито образци ни бяха представяни съвсем оскъдно, тъй като основната част от филмите, прожектирани в България, бяха предимно от бившите социалистически страни. Естествено беше и литературата, съпътстваща живота на киноиндустрията, да е на същия хал. Но времената се менят…
	В последните две години у нас се появиха американски филми в непозната за нашите екрани пропорция. Процесът е спонтанен, но само той може да доведе до нормалното репертоарно представяне на световното кинопроизводство, както то е познато в другите европейски страни. Но за съвременния човек само това не е достатъчно. Той желае да надникне „зад кадъра“ и да разбере що за хора са тези, които се занимават с кино и доколко те се различават по своите вкусове, пристрастия и човешки съдби от нас, кинозрителите. Как работят те и как почиват, какви са техните радости и с какво са свързани техните грижи. Празнината може да бъде запълнена само от литературата за киното, която да ни въведе в „кухнята“ на седмото изкуство и да ни покаже другата страна в живота на хората, основна част от които ние познаваме само от екрана или от блясъка на рекламите.
	Такъв е и стремежът на настоящата поредица, чиято първа книжка държите в ръце. С разширяване на репертоара на конкуриращите се вече у нас вносители на филми ще се разширява и обогатява представата ни за спектъра на актьорските постижения, за дълбочината на философията, изразена с „подвижни образи“, за майсторството на един или друг професионалист. Но най-важното ще бъде усещането за човешките измерения на тези, които сме свикнали да възприемаме като звезди.
	Сигурно ще ви е интересно да научите повече за колоса от нюйоркската „Шекер маала“ — Робърт де Ниро, или за блясъка на прожекторите, в който се е родила малката Лайза Минели. Или за Джейн Фонда, която ни беше представяна най-вече като активистка в акциите срещу войната във Виетнам, докато сложният й житейски път включва много повече победи и поражения, успехи и провали. Или как Дъстин Хофман защити с отличие дипломата си на актьор още с появата си на екрана, за да може да се превъплъти в толкова роли и до такава неузнаваемост, че мнозина от „големите“ все още мечтаят да играят с него. Няма съмнение, че интересът към Силвестър Сталоун и Арнолд Шварценегер надхвърля границите на големия екран и много от най-младите ги идентифицират с постигането на „Американската мечта“, до която актьори като Мики Рурк и Ник Нолт съвсем не се добират толкова лесно. А как от светлините на прожекторите любимецът на „непокорните“ в киното — Робърт Редфорд успя само с едно заставане зад камерата да завоюва безапелационно „Оскар“ за режисура? И още и още — все въпроси, които очакват своя отговор.
	Настоящата поредица ще се опита да отговори на всички тях, както и на въпроси, свързани с другите „магии на екрана“ — електронните ефекти при създаването на „Завръщането на джедаите“ или „Терминатор 2“, динамиката в повествованието на „Буч Касиди и Сънданс Кид“, безумните каскади в поредицата „Кенънбол“ и непостижимия грим в „Човекът слон“. И естествено на всички ваши въпроси, свързани с националното кино на екзотични страни като Филипините, Кот д’Ивоар или Исландия, със съдбата на колосите на съвременния кинобизнес, с историята на най-шумните или най-скандални кинофестивали по света или със забравените от приятели и публика някогашни светила на седмото изкуство.
	Това е! Началото е сложено, всичко друго зависи от общите ни усилия и интереси, както и от непрекъснатата обратна връзка с вас — нашите „киночитатели“.
@	Харалампи Аничкин
