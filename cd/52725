>	Пролог

	_Спарта, зимата на 451 г. пр.н.е._
	Седем лета носих една тайна вътре в мен. Един пламък, сгряващ и истински. Никой друг не подозираше за него, но аз знаех, че е там. Когато погледнех майка си и баща си, чувствах, че се разгаря, а когато погледнех невръстното си братче, усещах: как топлината обхваща всяка част от мен. Един ден се осмелих да го опиша на майка си.
	— Това е любов, Касандра — прошепна тя и се огледа плахо, сякаш се страхуваше да не чуе някой. — Но не от вида, който спартанците познават. Спартанецът обича само земята, държавата и боговете си.
	Стисна ръцете ми и ме накара да й се закълна:
	— Никога не разкривай тайната си на никого.
	Една зимна нощ, по време на свирепа буря, всички седяхме пред огнището в нашия скромен дом. Огънят пращеше, мама държеше малкия Алексиос в скута си, а аз седях в краката на баща си. Може би и четиримата носехме същия таен пламък в себе си. Поне с тази мисъл се утешавах.
	Ненадейно в топлото ни, тихо убежище прозвуча зловещия звук от дращене на нокти по вратата. Бавното, равномерно дишане на баща ми рязко секна. Майка ми притисна малкия Алексиос към гърдите си и погледна към вратата с такова изражение, сякаш бе видяла зловещ демон, спотаил се в сенките там.
	— Време е, Николаос — изрече глас, звучащ като пращене на сух пергамент.
	Баща ми се изправи и наметна кървавочервената си мантия върху мускулестите си плещи. Гъстата му черна брада скриваше изражението на лицето му.
	— Почакай. Само още малко — умолително прошепна мама, като протегна ръка да погали буйните му, тъмни къдрици.
	— Какво да чакам, Мирина? — тросна се той и отблъсна ръката и. — Знаеш какво трябва да се случи тази нощ.
	С тези думи тръгна към вратата, като грабна копието си. Вратата се отвори със скърцане и тате излезе в студения дъжд навън. Вятърът простена и над главите ни отекна гръм, когато излязохме след него — защото той бе нашият щит.
	Тогава ги видях.
	Чакаха ни подредени в полукръг. Жреците, голи до кръста и с венци на главите. Облечените в сиво ефори — мъже, по-могъщи дори от двамата царе на Спарта — държаха факли, които пращяха и хвърляха искри в бурята. Дългата сива коса на най-стария ефор се развяваше от вятъра и плешивото му теме блестеше на лунната светлина. Гледаше ни втренчено с кръвясали очи, а разкривената му усмивка показваше криви зъби. Той се обърна и мълчаливо ни даде знак да го последваме. Тръгнахме след него по улиците на Питана — моето родно място и едно от петте свещени села на Спарта. Прогизнах до кости и затреперих от студ още преди да стигнем до последните къщи.
	Ефорите и жреците вървяха с равна крачка през Празната земя, редяха молитви и пееха монотонно в бурята. Използвах късото си копие, както баща ми своето, за да се подпирам на хрущящите под краката ни крехки шисти. Вълнението само да държа това копие бе огромно — копието, принадлежало на цар Леонид, отдавна загиналия спартански герой. Всеки в Лакония почиташе нашето семейство, защото кръвта на Леонид течеше във вените ни. Мама бе потомка на неговия род и затова такива бяхме също аз и Алексиос. Ние бяхме наследници на великия мъж, на героя от Термопили. Моят истински герой обаче бе баща ми; той ме учеше да бъда силна и пъргава — и издръжлива като истинско спартанско момче. Не ме беше научил обаче на силната воля, която щеше да ми потрябва за това, което ме очакваше. В цяла Елада имаше ли учител, способен да ми даде този урок?
	Напредвахме по виещата се пътека нагоре към заплашително извисяващата се планина Тайгетос, с насечени от дълбоки дерета склонове и покрити със сняг хребети. Не проумявах нищо в тази странна разходка. Нещо не беше наред. Положението бе такова, откакто мама и тате ходиха до Делфи миналата есен, за да говорят с оракула. Не споделиха с мен думите на великата ясновидка, но каквото и да им бе казала, явно не беше хубаво. От тогава баща ми бе постоянно напрегнат, раздразнителен и дистанциран. Мама изглеждаше замислена, седеше загледана втренчено в една точка.
	Сега вървеше със затворени очи за дълги периоди и дъждът се стичаше на вадички по бузите й. Притискаше силно Алексиос до гърдите си и целуваше малкия вързоп на всеки няколко крачки. Когато видя тревожните ми погледи към нея, преглътна тежко и ми връчи бебето.
	— Носи брат си, Касандра…
	Закачих късото копие на колана си, взех Алексиос и го притиснах до себе си, докато се изкачвахме по стръмната пътека. Гръмотевицата отпусна гласа си и мълния раздра небето. Дъждът премина в суграшица и аз направих малък навес с одеялата, за да предпазя лицето на братлето ми. Кожата му — ухаеща на ароматно масло и сламата от постелката — излъчваше топлина. Със слабите си ръчички той разроши косата ми. Изгука и аз му отговорих със същото.
	Най-сетне стигнахме до една заравненост. В далечния край се издигаше олтар от мрамор със сини жилки, потъмнял от времето и стихиите. Отстрани мъжделееше свещ, скътана между гърне с масло, кратер с примесено със суграшицата вино и поднос с грозде.
	Мама издаде сподавен стон.
	— Мирина, не бъди слаба — скастри я баща ми.
	Усетих как гневът й пламна:
	— Слаба? Как можеш да ме наричаш така? Трябва смелост, за да се изправиш срещу истинските си чувства, Николаос. Слабостта често се крие зад маската на куража.
	— Това не е спартанско — изсъска той през зъби.
	— _Съберете се_ пред олтара — нареди един от жреците.
	Кокалестият му гръден кош бе мокър от суграшицата. Не смеех да погледна древната маса… нито към ръба на платото и черната бездна на нощта отвъд — черна паст, зееща дълбоко в утробата на планината.
	— Сега детето — каза главният ефор.
	Пръстенът от коса по темето му танцуваше на вятъра; очите му бяха като нажежени въглени. Протегна кокалести ръце към мен и сега разбрах: тъмната мантия на знанието се спусна върху плещите ми.
	— Дай ми детето — повтори той.
	Устата ми пресъхна от страх.
	— Мамо, тате? — изплаках първо към единия, после към другия.
	Майка ми направи крачка към баща ми и постави умолително ръка на мускулестото му рамо. Но той стоеше безучастно като вкаменен.
	— Оракулът е казал — занареждаха в един глас жреците. — Спарта ще падне… ако момчето не бъде пожертвано вместо нея.
	Вцепених се от ужас; притиснах малкия Алексиос по-силно до себе си и направих крачка назад. Братчето ми беше здраво и силно — нямаше причина да го осъдят на жестоката съдба, която сполетяваше слабите или недъгавите спартански бебета. Какво толкова бе казал оракулът на родителите ми? Коя бе тя, че да го обрича на гибел по този начин? Защо баща ми не се изплюеше на тази зловеща заповед и не вдигнеше копието си срещу тези окаяни старци? Но когато той най-сетне предприе нещо, то бе да изблъска майка ми, при което тя падна на земята като парцал.
	— Не… не! — заплака тя, докато двама жреци я влачеха назад. — Николаос, моля те, направи нещо.
	Баща ми гледаше безучастно някъде в далечината.
	Един от жреците се промъкна зад мен и ме сграбчи за раменете. Друг изтръгна Алексиос от ръцете ми и го предаде на най-стария ефор, който вдигна бебето като съкровище.
	— Могъщи Аполон, Дарителю на истината! Атина Полиахос, Велика закрилнице! Вижте как се прекланяме пред волята ви, смирени и благодарни за вашата мъдрост. Сега… момчето ще умре.
	Вдигна Алексиос над главата си и пристъпи към олтара на ръба на бездната.
	Мама падна на колене и отчаяните й вопли накараха сърцето ми да се къса.
	Когато ефорът напрегна мускули, за да хвърли брат ми в пропастта, мълния раздра небето и отекна чудовищен тътен. Стихията сякаш вля цялата си енергия в мен. Изпитах огромен прилив на сила и решителност. Изревах с цялото си същество и се изтръгнах от ръцете на жреца. Втурнах се напред като атлет, отчаяна, вбесена, с протегнати към брат ми ръце. Времето сякаш се забави и в този момент погледите ни с бебето Алексиос се срещнаха. Ако можех да уловя този момент в кехлибар и да го запазя там за вечни времена, бих го направила — и двамата живи, свързани. В този миг все още имах надежда, че ще го хвана, ще спра падането му. Но в следващия се препънах, залитнах и почувствах как рамото ми се блъсна в хълбока на окаяния стар ефор. Чух как рязко си пое въздух и видях как се олюлява и пада през ръба… Заедно с Алексиос.
	Двамата полетяха надолу в мрака и крясъкът на ефора бързо заглъхна като демонски писък.
	После… тишина.
	Паднах на колене на ръба, разтреперана. Около мен се надигна врява от гневни клетви.
	— Убийца!
	— Тя уби ефора!
	Втренчих се в бездната, втрещена, а суграшицата шибаше лицето ми.


>	1.

	По бузите й се стичаха вадички вода. Със затворени очи тя чу и видя отново всичко с ослепителна, ужасна яснота. Родът на Леонид — опозорен, опетнен. Двайсет години са достатъчно за някои, за да забравят дълговете си, да приемат недостатъците си или да се помирят с миналото.
	— Не и аз — прошепна Касандра, стиснала счупеното копие в треперещи ръце.
	Заби с все сила оръжието в пясъка до себе си и спомените избледняха. Бавно отвори очи и изчака да се приспособят към сутрешната светлина. Ясносините води, обграждащи източните брегове на Кефалония, сияеха като тава със скъпоценни камъни. Вълните заливаха с бяла пяна пясъка, пропълзяваха до мястото, където седеше тя, погалваха пръстите й и пак се оттегляха с тих, нежен ромон.
	Облачета от солени капчици поръсваха кожата й и я охлаждаха, докато се изпаряваха. Чайките кръжаха и крещяха в безоблачното небе, а един корморан се гмурна във водата сред дъжд от кристални капки. На изток, почти на самия мъглив хоризонт, пълзеше безкраен керван от атински кораби. Бяха като сенки, плъзгащи се по тъмносините, по-дълбоки води на Коринтския залив, на път, за да подсилят обсадата на Мегара. Светлите платна се издуваха като бели дробове на титани и от време на време морският вятър донасяше стоновете на въжета и греди и пърлените викове на многобройните войници на борда. По-рано тази година самата Кефалония бе включена в атинската сфера на влияние, като повечето от островите. И така, войната се разрастваше като гангрена. Едно вътрешно гласче й нашепваше, че би трябвало да се тревожи от колосалната борба, която бушуваше из цяла Елада, размесваше големия казан от идеологии и караше доскорошни съюзници да се хванат за гушите. Но как можеше това да я вълнува? Гордата Атина не я интересуваше особено. А от другата страна… непоколебимата Спарта.
	_Спарта._
	Самото напомняне на думата разби деликатната идилия на плажа. Тя погледна подозрително древното счупено копие на Леонид. Широкото желязно острие, сложните орнаменти и отрязаната наполовина дръжка, изгладена и обезцветена от дълги години смазване. Каква подходяща метафора — единственото нещо, останало от разбитото й минало, бе това счупено копие.
	Пронизителен писък прекъсна мислите й и тя погледна нагоре. Корморанът тъкмо бе излетял от водата със сребриста скумрия в човката… но в същия момент към него стремително се спускаше орел. Корморанът отново изкряка ужасено, изпусна полусдъвкания си улов и се гмурна обратно във вълните. Орелът се опита да хване изхвърлената риба, но вкусният залък се изплъзна от ноктите му и също падна във водата. Голямата птица издаде гневен писък, описа кръг във въздуха, полетя обратно към брега и кацна плавно на пясъка близо до Касандра. Жената се усмихна тъжно, защото проклетото копие не беше единственото нещо, което й бе останало от миналото.
	— Нали се бяхме разбрали, Икар. Трябваше да ми донесеш скумрия, за да има какво да хапна на обяд.
	Икар я изгледа накриво. Яркожълтият клюн и пронизителните очи му придаваха вид на сърдит старец.
	— Аха — вдигна вежди тя. — Корморанът е виновен.
	Коремът й изкъркори, което й напомни, че отдавна не е слагала нищо в уста. Тя въздъхна и вдигна копието на Леонид от пясъка. За момент зърна мътното си отражение в острието: с широко лице, сериозни лешникови очи и сплетена на дебела плитка рижа коса, преметната през лявото й рамо. Носеше тъмнокафяв ексомис — мъжа дреха, покриваща само едното рамо — опърпан и провиснал. Самият допир на копието отново съживи спомените. Затова тя бързо го закрепи за кожения си колан, стана и обърна гръб на морето.
	Но забеляза нещо, което я накара да спре. Беше нещо странно — от тези неща, които привличат вниманието със своята необичайност, като пиян, който се държи прилично. Там, сред морската мараня, една галера пореше вълните. Беше една от стотиците, но точно тази не се носеше към далечни земи и Коринтския залив. Идваше право към Кефалония. Касандра присви очи и се вгледа в бялото платно — по-точно в разкривеното в гримаса лице на горгона, изрисувано върху него. Това бе отвратително изображение: сиво-зелените устни бяха извити навън и между тях се показваха остри зъби; очите блестяха като нажежени въглени; а преплетените змии, които служеха за коса на чудовището, като че ли се гърчеха при всяко издуване на платната от вятъра. За момент Касандра остана като хипнотизирана от страховития образ. Легендата за Медуза изплува в паметта й: някога красива и силна жена, предадена и прокълната от боговете. В сърцето й се разпали искрица на съчувствие. Имаше и още нещо: Касандра не виждаше никого от екипажа на странния плавателен съд, но бе сигурна — без никакво съмнение — че някой я наблюдава от палубата. За момент приятната прохлада на морските пръски и вятъра стана неприятна, смразяваща.
	„Спартанските деца никога не трябва да се страхуват от тъмното, от студа или от неизвестното“ — занарежда един глас от погребаните дълбоко в съзнанието й спомени. _Неговият_ глас. Тя се изплю на пясъка и пак обърна гръб на морето и странната галера. Изнервящите спомени от уроците на баща й бяха единственото, което бе останало от някога гордото й семейство. Минаващи търговци разказваха мрачни истории за почернения род на Леонид.
	Мирина отнела живота си, тласната към това действие от загубата не само на едното, а и на двете си деца. „Заради това, което сторих онази нощ“ — помисли си Касандра.
	Отдалечи се с широки крачки от плажа, през дюните и превиващата се от вятъра пясъчна трева, и запристъпва внимателно по каменистата пътека. Тя я доведе до малко възвишение с изглед към брега и проста каменна колиба, която сега беше нейният дом. Варосаните стени блестяха на слънцето; дървените колове на импровизирания навес поскърцваха, а закачените на тях одеяла се развяваха леко от вятъра; самотното маслиново дърво наблизо шумолеше и се поклащаше. Няколко зеленики кълвяха нещо в локвата до една каменна колона и чуруликаха. Мястото бе отдалечено на няколко часа пеша от най-близкия крайбрежен град Сами и можеше да минат дни, без да се появи жив човек. „Идеалното място за една жена да изживее дните си и да умре сама“ — помисли си Касандра. Спря и отново се обърна към морето, загледа се в далечния размазан силует на континента. „Как ли щях да живея сега, ако съдбата не беше толкова жестока?“ — запита се.
	Пак се обърна към дома си и се приведе, за да влезе през ниската врата, на завет от неспирния морски бриз. Огледа единствената стая: дървен креват, маса, лък, сандък със скромните й вещи — един счупен гребен от слонова кост и стара пелерина. Тук, на Кефалония, нямаше нужда от решетки или окови на краката й — бедността беше най-добрият тъмничар. Само богатите мъже можеха да се надяват някога да заминат от острова.
	Тя седна на една табуретка до масата, наля си чаша вода от глинен кратер, после разви вързопа, който бе приготвила по-рано. Вътре имаше малко хляб, твърд като камък, дебело колкото пръст парче осолено заешко и гърненце с три малки маслини. Жалка трапеза. Коремът й пак изкъркори, сякаш искаше да знае къде е останалото.
	Тя погледна нагоре, през прозорчето в задната част на колибата, и видя прясно изкопаната дупка в земята. До вчера в зимника й имаше две торби жито, един цял осолен заек, бучка козе сирене и дузина сушени смокини. Достатъчно храна за пет-шест дни. Но вчера, точно когато се връщаше от неуспешен риболов, видя двама крадци, които се измъкваха в далечината с провизиите й. Имаха около петстотин метра преднина и тя бе твърде гладна, за да ги гони, затова снощи легна да спи с празен стомах. Касандра разсеяно погали с палеца си острието на Леонидовото копие — наточено до съвършенство. Усети как най-горният слой на кожата й се сцепи и изсъска името на сегашния си мъчител — този, който бе изпратил крадците:
	— Да гориш във вечен огън, Циклоп!
	Пак се обърна към оскъдната храна, взе хляба, натопи го в малко зехтин, за да омекне, и го вдигна към устата си. Звукът от къркорене на черва отново я спря — но този път не от нейните. Погледна към вратата. Момичето стоеше на прага и гледаше жално, както скъперник може да гледа златна гривна.
	— Феба — каза Касандра. — Не съм те виждала от дни.
	— О, не се безпокой за мен, Кас — отговори Феба, като разсеяно загледа мръсните си нокти. После подпъхна тъмните си плитки зад ушите и зачопли разръфания подгъв на мръснобялата си _стола_.
	Касандра премести поглед от момичето и хляба към перваза на прозореца, където потрепваше тъмен силует. Икар я изгледа със същите широко отворени очи, изпълнени с надежда, този път насочена към ивицата осолено заешко. „А, не!“ — помисли си тя, но в този момент птицата изкрещя пронизително.
	Касандра се усмихна мрачно и като бутна масата напред, хвърли месото на Икар, а хляба на Феба. В този момент двамата сякаш се превърнаха във фурии и всеки погълна оскъдната си хапка с огромна наслада. Феба, родено в Атина сираче, бе само на дванайсет. Касандра я срещна за първи път да проси по улиците на Сами преди три години и й хвърли няколко дребни монети на влизане в града. На връщане я вдигна от земята и я заведе в дома си, нахрани я и я остави да спи в колибата. Като я гледаше сега, Касандра си спомни отминали времена — бледи спомени за онази мека, нежна топлина вътре, за онзи отдавна угаснал пламък в сърцето. „Не любов — смъмри се тя, — аз никога повече няма да бъда толкова слаба.“
	Въздъхна, изправи се, преметна лъка си през рамо и взе един мях за вода.
	— Ела, можем да ядем, докато вървим — каза, като взе маслините и лапна една. Мекото, солено месо на плода и ароматният зехтин възбудиха вкусовите й рецептори, но не помогнаха много, за да задоволят глада й. — Ако не искаме това да бъде последното хранене в живота ни, трябва да отидем при Маркос. — „При онзи боклук“, добави мислено, докато закопчаваше кожените предпазители на китките си. — Време е да си поискам обратно някои дългове.


	Насочиха се на юг по една открита пътека, следваща за известно време скалистия бряг, преди да навлезе в сушата. Наближаваше пладне и ставаше все по-горещо. Те пресякоха поляна с пъстри теменужки. Въздухът ухаеше на риган и диви лимони от близките горички. Високата трева галеше краката им, пеперуди пърхаха на пътя им и крилцата им проблясваха в пурпур, кехлибар и лазур; цикади свиреха в жегата и за целия свят войната и миналото бяха безкрайно далечни. Докато пред тях не се показа Сами. Пристанищният град бе неукрепено скупчване от бараки и обикновени варосани къщи в подножието на възвишение, на което се издигаха няколко мраморни вили. Богаташите разговаряха и пийваха вино на покривите и терасите. Коне и голи до кръста потни работници се трудеха в тесните улички и на оживения пазар долу, влачеха кошове с маслини и борови трупи към доковете. Там транспортните кораби се блъскаха за място до светлия каменен кей, където стоките се товареха, за да бъдат превозени до атинските военни корабостроителници и складове. Звъняха камбани, плющяха камшици, отнякъде долиташе нежна музика на лира, а от храмовете ветрецът носеше ароматен дим. Касандра идваше в града само когато бе наложително — за храна или стоки, които не можеше да си осигури по друг начин.
	И за да върши задачите, които й възлагаше Маркос.
	_Мистиос_, така я наричаха. Наемничката. Понякога да носи писма, понякога да охранява пратки с крадени стоки… но най-често да прави това, което малцина умееха. Мисълта за последната задача стегна сърцето й — в един пристанищен вертеп, където се криеше група известни бандити. В онази тъмна нощ копието на Леонид се обагри в червено и въздухът се изпълни с вонята на разпорени черва. Всяко убийство ти се залепва като бодливо семенце на вина, което се вкоренява дълбоко в душата ти… но нищо, което тя бе направила за Маркос, не можеше да се сравнява с онзи усукан, чепат дъб, засят през онази вечер в детството й на ръба на пропастта с двата смъртни случая, които бяха променили живота й завинаги.
	Тя тръсна глава, за да прогони спомените, и насочи мислите си към празната си кесия. Когато Касандра се върна при него, за да докладва за успешно изпълнената задача, Маркос за пореден път бе намерил начин да не й плати. Колко й дължеше сега? Тя почувства как гневът й се разгаря: „Той е един боклук, престъпник, мръсен…“
	Друг спомен изникна сред трескавите й мисли — от първите й моменти на този зелен остров, преди двайсет години. От деня, когато Маркос я намери на един каменист плаж северно от града, изхвърлена от морето до разбития й сал. Спомни си пъпчивото му, мазно лице и къдравата му, мазна черна коса, докато я гледаше.
	— Странна риба — засмя се той и я потупа по гърба, докато тя бълваше солена вода от стомаха и белите дробове.
	Взе я и я храни известно време, но изглеждаше, че бърза да се отърве от нея… докато не забеляза колко е пъргава и силна.
	— Кой от цяла Елада те научи да се движиш така? Можеш да си ми полезна — отбеляза.
	Тези мисли избледняха постепенно, когато Сами остана в далечината зад тях. Феба тичаше напред, като следеше с поглед реещия се високо Икар и в същото време караше да „лети“ своя дървен орел играчка, издавайки пронизителни крясъци. На едно място пътеката се раздвояваше и момичето хукна по дясното разклонение.
	— Почти стигнахме — извика весело.
	Касандра я изгледа с недоумение. Тази пътека водеше към планината Айнос. На скалистия й връх се издигаше величествена, избеляла от слънцето статуя: Зевс, Богът на небето, бе подпрял едно коляно на земята и беше вдигнал ръка, в която стискаше мълния. Почвата в подножието на планината бе обогатена с минерали, донесени от дъждовната вода, и затова долните склонове бяха терасирани и покрити със зелени лозя, сребристи каменни складове и малки вили с червени керемидени покриви.
	— Не се прави на планинска коза, Феба — смъмри я Касандра, като посочи лявата пътека. — Къщата на Маркос е по-нататък, близо до южния залив и… — замълча, когато Феба се шмугна в близкото лозе.
	Сред лозите се открояваше мъж със зелено-бяло наметало.
	— Маркос? — прошепна Касандра.
	— Помоли ме да не ти казвам — обясни Феба, когато тя я настигна в лозето.
	— Сигурна съм — измърмори Касандра. — Стой тук.
	Тя се промъкна между двама работници, които подрязваха лозите на най-ниската тераса. Те дори не я забелязаха — нито Феба, която тръгна след нея, без да се съобрази със заповедта й, както винаги. Докато вървеше между редовете, Касандра чу как Маркос се кара с един работник, който явно се правеше на многознайко.
	— Ние — започна той, после спря за миг, за да преодолее заекването си, — ние ще отгледаме грозде със зърна колкото пъпеши — заяви, като изви главата си назад и отпи голяма глътка от мях, пълен очевидно с почти неразредено вино.
	— Ще убиеш лозите, господарю Маркос — възрази работникът, като бутна сламената си шапка назад. — Не можем да оставим гроздето да наедрее тази година, нито следващата, защото стъблата ще се изкривят и прекършат. Чак на третата година можем да съберем първата реколта.
	— Години? — изпелтечи Маркос. — Как, в името на Хадес, ще изплатя… — Млъкна, когато Касандра се показа между лозите. — О, Касандра.
	Усмихна се широко и разпери ръце, като почти зашлеви плесница на добронамерения работник.
	— Да не би да си купил лозе, Маркос?
	— Само най-добрите вина за нас отсега нататък, моето момиче — измърка той, като се завъртя на място и посочи с широк жест наоколо, почти изгубвайки равновесие.
	Феба, която се стрелкаше насам-натам между лозите наблизо, се изкиска, после пак хукна след Икар. Орелът нададе възбуден писък, но умът на Касандра бе зает със съвсем други въпроси.
	— Не ме интересува нито гроздето, нито виното ти, Маркос. С Феба имаме нужда от храна, дрехи, одеяла. Искам си драхмите, които ми дължиш.
	Маркос сви рамене и нервно зачовърка отвора на меха е вино.
	— Ах, вечната _мистиос_. — Засмя се смутено. — Виж какво, твоите пари малко ще се забавят.
	— Това „малко“ звучи като три години — измърмори мрачно Касандра.
	Погледна нагоре към Икар, който сега крещеше като луд. Обзе я нарастващо чувство на безпокойство: орелът обикновено не се раздразваше така, когато играеше с Феба.
	— Когато гроздето стане на вино — прекъсна мислите й Маркос, — ще имам много пари, скъпа моя. Но първо трябва да се погрижа да върна заема си за това място. Сега, разбираш, леко закъснявам с плащанията.
	— Доста — поправи го разсеяно стоящият наблизо работник, който отново се бе заел с подрязването на лозите, — а Циклоп никак не обича плащанията му да закъсняват.
	Маркос хвърли гневен, изпепеляващ поглед към човека, който се беше обърнал с гръб.
	— Взел си заем от Циклоп? — възкликна Касандра и се дръпна от Маркос като от прокажен. — Това… — посочи насаждението наоколо — … е финансирано от него? Купил си си кошмар, Маркос. Толкова ли си глупав? — Тя погледна блестящите, златистозелени склонове на Айнос и понижи глас: — Хората на Циклоп ограбиха зимника ми снощи. Той вече ме мрази. Убил е десетки хора на този остров и е обявил цена за главата ми. Знае, че работя за теб. Ако закъснееш с плащанията си, аз ще съм една от първите, които ще пострадат.
	— Не съвсем — изрече заплашително някой зад тях.
	Касандра се завъртя бързо към буйните лози, от които се чу гласът. Там стояха двама мъже, зловещо ухилени. Единият, с лице като настъпена круша, държеше вцепенената от страх Феба. С една ръка затискаше устата й, а с другата бе опрял нож в гърлото й. Касандра веднага ги позна: бяха същите, които откраднаха запасите й миналата вечер. „Икар, защо не те слушах?“ — мислено се смъмри тя, като погледна все още летящия в кръг и крещящ тревожно орел.
	— Една крачка и ще прережа гърлото на момичето — предупреди вторият, като потупа дланта на свободната си ръка с късия си меч. Изпъкналото му като скала чело засенчваше очите му. — Маркос натрупа доста дълг, но ти също, _мистиос:_ потопи един от корабите на господаря ми и уби пазачите — мои приятели. Затова какво ще кажеш да се поразходиш с нас? Да уредим нещата така, че господарят да е доволен?
	Кръвта на Касандра замръзна във вените. Знаеше, че това означава смърт за нея и робство, в най-добрия случай, за Феба. Но ако се съпротивляваше, това можеше да означава смърт и за двете още тук и сега.
	Напрегнатият момент премина и Касандра не помръдна.
	— Изглежда, че _мистиос_ не иска да дойде доброволно — изръмжа оня с изпъкналото чело. — Нека да й покажем, че не се шегуваме.
	Касандра застина. „Наблюдавай противника си — изсъска гласът на Николаос от дълбините на миналото. — Очите му ще ти издадат намеренията му още преди да направи каквото и да било.“
	Тя видя как главорезът, държащ Феба, обърна очи към момичето и кокалчетата на ръката, в която стискаше ножа, побеляха. Всичко се случи за един миг. Водена от някакъв първичен рефлекс, Касандра скочи напред, издърпа копието от колана си и като стисна закрепената за него връв, замахна като с камшик. Древното острие лизна челото на бандита и се заби в слепоочието му. Очите на мъжа се забелиха, от ноздрите му бликна кръв и той се строполи като изритана купчина тухли. Фсба избяга настрани, обляна в сълзи. Касандра дръпна връвта на копието и този път улови дръжката, стисна оръжието като истински _хоплит_.
	Бандитът с изпъкналото чело се втренчи в нея, направи лъжливо движение наляво, но после с рев се метна надясно. Касандра измести тежестта си на единия крак, остави нападателят да я подмине и когато той спря и се обърна отново да се нахвърли върху нея, бързо приклекна и заби копието в корема му. Той направи няколко несигурни крачки, после сведе очи и се втренчи недоумяващо в гърчещите се като синкавосиви въжета черва, които се изсипаха в прахта. Погледна дупката, която се отвори в корема му, после — Маркос и Касандра, усмихна се объркано и накрая се строполи по очи на земята.
	— В името на топките на Зевс! — възкликна Маркос, като зарови ръце в мазната си къдрава коса и падна на колене до двата трупа. — Сега Циклоп със сигурност ще ме убие.
	Касандра силно прегърна разплаканата Феба, целуна я по главата и закри с длани ушите й, за да не слуша.
	— Ще погребем труповете. Никой няма да узнае какво е станало с тях.
	— Той ще узнае — простена Маркос. — Трябва да разбереш: днес отряза две от главите на звяра, но на тяхно място ще пораснат четири. И гневът на Циклоп ще се утрои. Като с всеки тиранин, или трябва да му се покориш безусловно… или да го унищожиш напълно, не разбираш ли? — Той махна пренебрежително с ръка. — Колко още трябва да те уча? Може би е време да си потърсиш по-добър учител.
	— А ти може би е време да оставиш този мях и да започнеш да мислиш. Трябва да намериш начин да върнеш парите на Циклоп.
	Маркос се втренчи с изцъклени очи във въздуха пред себе си и лицето му постепенно посърна от отчаяние.
	Изведнъж, сякаш поразен от невидима мълния, потрепери, скочи на крака, сграбчи Касандра за раменете и я разтърси.
	— Да! Има начин!
	Тя се освободи от ръцете му.
	— Начин да спечелиш една торба сребро на този остров? Съмнявам се.
	Погледът на Маркос се проясни.
	— Не сребро, скъпа. Обсидиан.
	Тя го изгледа неразбиращо.
	— Помисли. Какво Циклоп цени най-много? Хората си, земята си, корабите си? Не. Обсидиановото си око. — Маркос посочи възбудено едното от своите. — То дори има златни жилки. Ще откраднем окото, ще го продадем — някъде на континента или на преминаващ търговец — и ще имаме камари сребро. Достатъчно, за да си изплатя лозето, достатъчно, за да ти платя каквото ти дължа. За да можеш да се грижиш за Феба — добави, въодушевен, че най-сетне е измислил алтруистичен мотив.
	— _Ние_ да откраднем окото на Циклоп?
	— Той никога не го носи със себе си. Твърде ценно е. Пази го в дома си.
	— Домът му е истинска крепост — измърмори мрачно тя, като се замисли за добре охраняваната бърлога на малкия полуостров в западния край на острова. — Скамандриос бе последният, който се опита да проникне там. И от тогава никой не го е виждал.
	И двамата млъкнаха при мисълта за хитрия като невестулка _мистиос_ Скамандриос — и за сто възможни съдби, които можеше да са го сполетели. Изгаряне, одиране и постепенно разчленяване бяха някои от предпочитаните методи на Циклоп за погубване на врагове му. Смъртта на Скамандриос едва ли бе голяма загуба за обществото, но той се славеше като ловък и пъргав крадец. Някои го наричаха Сянката.
	Касандра тръсна глава, за да проясни мислите си.
	— Да не се отклоняваме от темата… _ние_ ли открадваме окото му?
	Маркос леко се отдръпна и сви виновно рамене.
	— Ти си _мистиос_, скъпа. Аз само мога да ти преча. За тази работа е жизненоважно никой да не те види.
	— Повече се притеснявам да не ме хване — измърмори Касандра.
	— Няма да те хване, защото няма да е в бърлогата си. — Маркос размаха пръст. — Както знаеш, почти всяка частна галера на острова беше мобилизирана в атинския флот. „Адрестия“ е един от последните кораби, останали тук. Циклоп е на лов и тази галера е неговата плячка. Има зъб на триарха на кораба, доколкото чух.
	Феба се освободи от ръцете на Касандра и попита:
	— Какво става?
	— Нищо, миличка — побърза да отговори Маркос. — С кака ти Касандра просто обсъждаме колко пари й дължа. Ще трябва само да ми свърши една последна работа и след това ще получи всичко. Нали, скъпа? — обърна се пак към Касандра.
	— И после ще можем да ядем като царици всяка вечер? — попита Феба.
	— Да — тихо отговори Касандра, като погали момичето по главата.
	— Отлично — измърка Маркос. — Тази нощ ще дойдете у нас и ще си хапнем царски: пържен кефал, октопод, пресен хляб, кисело мляко, мед, шамфъстъци и няколко катера вино. После: удобно легло и хубава почивка… Утре може да тръгваш. — После добави шепнешком, така че Феба да не чуе: — И не забравяй, че никой не бива да те види, иначе и тримата сме…
	Прекара пръст пред гърлото си и изплези език.
	Касандра само го изгледа кръвнишки.


>	2.

	Въпреки обещаното топло и меко легло тя не можа да мигне, измъчвана от мисли за задачите, които й предстояха. Дълго време лежа втренчена в острието на копието, подпряно до леглото и осветено от проникващата през прозореца лунна светлина. После — след, както й се стори, часове — най-сетне реши да стане, преди още да се е зазорило. Феба, притисната до нея, не се размърда. Касандра целуна момичето по главата, преди да смъкне краката си от леглото. Облече се, измъкна се от лозето и се отдалечи в нощта. Придържаше се близо до западната брегова ивица. В сумрака преди разсъмване се чуваше съскане и мяукане на диви котки и тя стискаше лъка в едната си ръка, готова да го използва. Не след дълго слънцето изскочи над хоризонта и разпростря огнени криле над острова, окъпвайки със светлина хълмове и поляни. От едно възвишение Касандра видя съседния остров Итака, обгърнат в мараня от засилващата се жега. Останките от древния дворец на Одисей се издигаха на едно възвишение; слънчевите лъчи преминаваха през стърчащите призрачни развалини. За момент тя се загледа замечтано към рушащия се дворец. И кой не би го гледал така? Това бе тъжен паметник на отдавна мъртъв герой, авантюрист, кръстосал целия свят нашир и надлъж, сражавал се във великата война не само с оръжията, но и с ума си. Тя погледна обраслата с трънливи храсти Кефалония с обновена омраза. „Стига напразни мечти! — смъмри се. — Аз никога няма да се измъкна от този проклет остров. Тук ще живея и тук ще умра.“
	Пак тръгна и не след дълго стигна до началото на скалистия западен полуостров, издаден навътре в морето като шпора. Сниши се като ловец и пийна глътка вода от меха, който носеше. Наоколо цикадите свиреха все по-силно със засилването на жегата. Касандра внимателно огледа местността. Скривалището на Циклоп бе разположено върху естествено възвишение с плосък връх на около половин миля напред, близо до носа на полуострова. Масивният комплекс от сгради бе скривалище само на думи — защото Циклоп не се скриеше от никого. Имотът бе ограден с ниска стена; в пукнатините между камъните растяха трева и розов здравец. Вътре се издигаше величествена вила с червени керемиди, светла мраморна фасада и дорийски колони, боядисани в охра и морскосиньо. Касандра преброи шестима от неговите наемници, патрулиращи върху стените, покрай импровизираните бойници, и зорко следящи околността. Двама мъже стояха неподвижно като статуи пред източната порта и тя видя подобна врата и на северната стена. По-лошо, Касандра осъзна, че пространството между сегашното й място и стените на имението не предлага почти никакво прикритие, за да се промъкне по-близо. Имаше няколко кипариса и маслинови дървета, но останалото бяха ниски, редки храсти. Още четирима мъже — с широкополи шапки, пазещи очите им от слънцето — сновяха насам-натам в това открито пространство; те следяха за най-малкото подозрително движение и поддържаха постоянен зрителен контакт с пазачите върху стените. Тези външни стражи бяха на практика жива преграда, изолираща входа на полуострова от имението на Циклоп.
	Нямаше как да се промъкне покрай тях.
	„Винаги има начин“ — изсъска Николаос в съзнанието й.
	Тя погледна на север обраслите с храсталак каменисти склонове, спускащи се към морето. Тъмносините води нежно обливаха тънката ивица натрошени шисти по брега. Касандра се усмихна мрачно, след като си даде сметка, че Николаос е прав. Тя извади корковата тапа на меха си, обърна гърлото надолу и остави скъпоценната вода да изтече върху напуканата от сушата златиста земя.
	Като вървеше приведена и следеше най-близо разположения от четиримата външни стражи, тя внимателно се промъкна до брега. Там уви копието и лъка си в намаслена кожа, закрепи ги с ремъци на гърба си и нагази в плитчините. Когато водата достигна до гърдите й, легна по очи, разпери ръце и като се тласкаше с крака, заплува на запад, покрай брега на полуострова и към самия му нос. Водорасли и рибки галеха и се отъркваха в краката и корема й, докато не навлезе на по-дълбоко. При всяко второ загребване с ръце Касандра поглеждаше нагоре към брега. От близкия страж не се виждаше и следа. Изведнъж от дълбините, надавайки пискливи повици, изскочиха стадо делфини. Тя чу тропане на ботуши на брега и видя върха на широкопола шапка. Пое си дъх и рязко се гмурна. През трептящата синя вода видя делфините да преминават стремително над нея. Погледна към брега и успя да различи прасците на стража, който бе нагазил в плиткото, за да разгледа по-добре. През повърхността на водата видя разкривените очертания на мъжа и очертанията на копието пред гърдите му. Той обаче не нагази по-надълбоко от коленете: бе видял само лудуващите делфини и изглеждаше, че се наслаждава да стои там и да се топли на слънцето… докато Касандра остана без дъх и белите й дробове пламнаха. Ако изплуваше сега, смъртта й беше сигурна. Ако не, очакваше я същата съдба. Пред очите й се появиха черни петна и бавно се разпространиха към периферията на зрителното й поле. Тя изпусна част от застоялия въздух и мехурчетата се издигнаха нагоре като плъхове, бягащи от потъващ кораб. Ледената ръка на паниката се опита да я сграбчи. Въпреки това Касандра спокойно вдигна палеца си от гърлото на пълния с въздух мях за вода, вдиша дълбоко от него и продължи да плува, изпълнена с нови сили.


	Той я наблюдаваше отдалеч — как, без да бърза, преценяваше достъпа си до свърталището на Циклоп. Сега я видя как изплува грациозно почти до самия нос на полуострова, близо до северната порта на имението и не много далеч от неговата наблюдателница. Засега тя оправдаваше репутацията си.
	— И скоро ще видим дали е наистина толкова способна и смъртоносна — измърмори под носа си наблюдателят, като скръсти ръце и се подсмихна самодоволно.


	Касандра се измъкна от водата и седна върху един напечен от слънцето плосък камък. Запромъква се нагоре по скалистия бряг, като използваше храстите за прикритие. За стотина крачки тялото й съвсем изсъхна. Когато се приближи до северната стена на имението, клекна зад една голяма канара и надникна, за да прецени стражите от двете страни на портата. Носеха кожени ризници и единият имаше червена лента на главата. Единият държеше голямо копие диагонално пред гърдите си, а другият имаше малка брадва, затъкната в колана. През портата не се виждаше движение около вилата: нито някой, който да патрулира на терасата на покрива, нито застанал на входа на вестибюла.
	Циклоп бе взел повечето си хора със себе си, осъзна Касандра. Външните стени бяха от ключово значение. Ако успееше да се промъкне покрай стражите тук… щеше да проникне безпрепятствено в неохранявания двор. Трябваше да се справи с тези двама караулни, но как, без да предупредят десетината си другари, патрулиращи по бойниците? Точно до нея се чу леко шумолене и сърцето почти скочи в гърлото й от уплаха.
	— Икар, в името на всички богове! — изсъска тя.
	Птицата я изгледа накриво, после разпери криле и литна. Касандра се скри зад камъка, като с едно око наблюдаваше орела, носещ се към портата. Двамата караулни го забелязаха едва когато стигна почти до тях. Той ускори и като изпляска с крила, се нахвърли върху единия и грабна с нокти червената лента от главата му.
	— _Малакас!_ — изпсува стражът, като вдигна ръце, за да предпази главата си.
	Птицата полетя навътре в имението и двамата мъже хукнаха след нея. Някои от другарите им върху стената се закискаха и задюдюкаха, развеселени от зрелището.
	Без да изпуска от поглед гърбовете на двамата разсеяни стражи, Касандра се изправи и безшумно като котка се запрокрадва след тях. Точно когато тя се промъкваше през портата, мъжете се отказаха да гонят Икар и се обърнаха към нея. Като ударена от юмрука на невидим боксьор, Касандра отскочи надясно и се вмъкна между сплетените клони на бодлив храст, пораснал близо до стената. Застина абсолютно неподвижно и задържа горящия въздух в дробовете си, докато двамата минаха покрай нея… и заеха обратно местата си на портата. Другите мъже по стените също се обърнаха с лица навън. Тя бе проникнала вътре незабелязано.
	С разтуптяно сърце Касандра насочи вниманието си към вилата. Главният вход зееше като бездънна паст, червените стълбове бяха като окървавени зъби. Тя се промъкна до сградата, като се криеше зад каруци, бъчви, купи сено и дървени бараки, докато не се приближи на разстояние един хвърлей със стрела. Краката й трепереха, караха я да хукне натам. Само горчивият опит я накара да остане на мястото си, приклекнала: „Какво виждаш от тук, по дяволите? — запита се мислено. — Вътре може да чакат дузина от хората на Циклоп.“ Вместо това погледна нагоре — на терасата на покрива имаше врата за горния етаж. Касандра се промъкна напред, хвана се за един дебел бръшлян и се покатери по стената на вилата. Единият й крак се подхлъзна и изрита една от керемидите на покрива на верандата. Плочката се пропука, изпързаля се и политна надолу към земята. Касандра пусна лианата с едната си ръка и хвана керемидата във въздуха. Издиша с облекчение. „Сръчност — изсъска Николаос в главата й. — Спартанецът трябва да се движи пъргаво и безшумно като сянка.“ „Аз не съм спартанка, аз съм изгнаница“ — изръмжа мислено тя, за да прогони гласа му. Прескочи мраморната балюстрада на терасата.
	Сводестият вход, водещ към горния етаж на вилата, бе мрачен като главния долу. Касандра си пое дълбоко дъх и предпазливо пристъпи навътре, като държеше едната си ръка върху дръжката на копието, а другата беше протегнала напред за равновесие, в случай че се наложи да отскочи или да се изтърколи на пода при евентуално нападение. За момент тъмнината я заслепи; тя завъртя глава в двете посоки и сплетената й на опашка коса се размаха като камшик. Във въображението си видя как навъсените стражи се нахвърлят върху нея, как сребристите остриета я посичат… но после очите й се нагодиха към мрака и тя видя, че се намира в една тиха и безлюдна спалня. Върху варосаните стени с ярки цветове беше изрисувана батална сцена, изобразяваща едноок великан, ликуващ над много по-дребни от него врагове. В единия край на стаята имаше огромно легло, покрито с камара плюшени копринени завивки. „Тук няма нищо“ — помисли си тя… докато не се обърна и не видя цокъла от пароски мрамор до огнището.
	Видът на трофеите, наредени отгоре, я смрази до мозъка на костите й.
	Това бяха три мумифицирани глави, монтирани на дървени стойки като орнаментални шлемове, връчени за награда на победителя. Касандра предпазливо направи крачка към тях, сякаш можеха да им пораснат тела и да я нападнат. Но тези тримата отдавна бяха мъртви. Единият, мъж с развалени зъби и дълга коса, явно бе умрял в мъки, съдейки по разкривеното му лице. Другият, млад момък, бе изгубил носа си, но въпреки грозната дупка по средата на лицето, чертите му бяха спокойни. Третата глава беше на жена на средна възраст; устата й бе застинала в безмълвен писък, сякаш се опитваше да предупреди: „Зад теб!“ Една дъска на пода изскърца.
	Касандра се завъртя като опарена и измъкна копието от колана си. Нищо.
	Сърцето й биеше лудо в гърдите. Дали шумът бе плод на въображението й? Отново затъкна копието под колана си и пак погледна главите. Нито една от тях не беше на Скамандриос, със сигурност. Може би старият лисугер бе откраднал каквото искаше и бе избягал на север да живее като богат човек? Мисълта й вдъхна смелост и тя се прокрадна до вратата на спалнята малко по-уверено. Надникна във вестибюла, не видя нищо отляво, нищо отдясно, но после, право напред… двама стражи!
	Пак посегна за копието, но осъзна, че „стражите“ всъщност са две древни брони. Бронзови ризници, шлемове и протектори за крака, вероятно откраднати от руините на стария дворец на Итака. В шлемовете се бяха събрали паяжини като посърнали лица.
	Касандра се намръщи, прекоси вестибюла и погледна двете врати отпред. Едната от тях вероятно беше в хранилището на Циклоп. На острова се носеха легенди, че спял върху златото си, но това бе почти същото. Тя се приближи до лявата врата и бавно натисна дръжката. Тя изтрака леко и вратата се отвори с изскърцване. Шумът подплаши стотици плъхове, които се разбягаха във всички посоки и накараха Касандра да подскочи от страх. Тя задържа дъха си за миг… но никой отвън явно не чу шума. Облекчена, тя надникна в помещението. Нищо — само голи каменни стени, небоядисани и неизмазани, и обикновен дървен под. Нямаше нито една мебел, освен очукан стар скрин до дясната стена. Вратичките бяха откъртени и се виждаше, че е празен.
	Касандра се премести надясно и внимателно натисна дръжката на втората врата. Тя се отвори тихо и разкри пред очите й купища злато. Един слънчев лъч, проникваше през тясно прозорче в тавана. Вихър от прашинки лениво танцуваше в позлатената светлина, падаща върху плячката от десетки грабежи: ковчежета от слонова кост с монети и муски; пейка, на която бяха подредени сребърни диадеми, амулети и чаши; рафт, покрит с парчета лазурит в най-главозамайващото синьо. Опали, сардоникс, изумруди, огърлици от аметистови мъниста. Декоративен лък, инкрустиран с електрум. И там, в задната част на стаята, точно където слънчевата светлина се преливаше в сенките, беше окото. Касандра облиза пресъхналите си устни. То бе върху плинт от кедрово дърво, поставено така, че да се взира в нея със златната си зеница. Това бе най-ценното съкровище от всичко тук, по-ценно от цял джоб или дори цял чувал жълтици или скъпоценни камъни. Достатъчно бе да пресече стаята, покрай другите богатства… и да го вземе.
	„Вземи го!“
	Понечи да пристъпи напред, но спря. Някакво смътно предчувствие, някаква необичайна миризма я накара да се поколебае. Сред мириса на метал и лак за дърво тя надуши друг… на смърт, разложение. Очите й се стрелнаха наляво и надясно. Камъкът отляво, до самата врага бе надраскан, сякаш някой го е дялал, за да направи странен десен от точки. Десният ръб на вратата бе облицован с кедрово дърво, а не с камък. Касандра присви очи. Приклекна, свали лъка и го протегна внимателно над прага. Леко натисна с върха му първата дъска на пода в стаята.
	Кедровите панели вдясно на вратата изведнъж се отвориха и с рязко свистене нещо раздвижи въздуха отпред. Касандра залитна назад, като дръпна лъка към гърдите си. Нещото отпред профуча пред вратата и се удари в камъка отляво с метално дрънчене и порой от искри. Тя се изправи и разгледа приспособлението: рамка с железни шипове по цялата височина на вратата, които щяха да я разчленят, ако беше стъпила на онази дъска. Съсухреният труп на Скамандриос още бе набучен на тях. Беше останал почти гол скелет и само отделни парчета изсъхнала кожа висяха тук-там от костите. Един шип бе пробил слепоочието му, друг — врата му, няколко — гърдите и крайниците. „Поне е била бърза смърт, Сянко“ — помисли си равнодушно Касандра.
	Така капанът препречваше пътя й към хранилището. Тя се дръпна раздразнено назад.
	В този момент чу двама от стражите отвън да говорят. Гласовете се приближаваха.
	— Слънцето напече много. Ще отида да видя конете в конюшнята, а ти заключи вилата — каза единият на другия. — Господарят ще се върне вечерта и няма да е доволен, ако стаите не са достатъчно прохладни.
	Миг по-късно Касандра чу стъпките им на долния етаж и методично думкане и щракане от затварянето и заключването на врати и прозорци.
	„Няма време“ — даде си сметка тя. Дишането й се учести. Трябваше да се маха, но не можеше да тръгне, без да вземе окото. Затвори вратата, за да скрие тайния капан, и се огледа. Нямаше друг начин да проникне в хранилището. Помисли за прозорчето на тавана — дали можеше да се качи на покрива и да се спусне в стаята от там? Не, отворът беше твърде малък дори за дете. Мислите й запрепускаха в хиляди различни посоки, докато погледът й не спря отново на първата стая. Защо му трябваше на богат и властолюбив престъпник като Циклоп да има празна стая във вилата си? — замисли се. Пак се огледа и се увери, че всяка друга част на етажа бе окичена с трофеи и скъпоценности. Приближи се до отворената врата на първата стая и влезе, като проверяваше всяка дъска с лъка си. Нямаше капани. Вътре погледна стената към хранилището и се втренчи в очукания долап с изкъртени вратички. Хвана го от двете страни и максимално тихо го премести на една страна. Отзад се откри тясна вратичка. С разтуптяно сърце, натисна дръжката и пропълзя в златната стая, очаквайки с всяко движение да задейства скрито острие, което ще я посече, или невидим капак, през който ще пропадне в яма с шипове. Но нищо не се случи. Протегна ръка и вдигна обсидиановото око от плинта. Усещането на хладния му допир и тежестта му бе приятно, особено при мисълта, че то може да реши всичките й проблеми и тези на Маркос. Точно когато се измъкна обратно през тайната вратичка и понечи да се върне в спалнята, за да се спусне обратно по бръшляна, обхваната от въодушевление, чу въздишка:
	— Остава само спалнята и горе всичко е готово — мърмореше си стражът през отвора на стария кожен шлем, който закриваше по-голямата част от лицето му.
	Касандра притисна гръб към стената, сля се със сенките. Стражът мързеливо влезе в спалнята. Тя чу тракане от затваряне на дървени капаци, после — изтракване на дебела верига. Стражът излезе от спалнята и се върна по стълбите на долния етаж. Касандра го последва безшумно, като сянка, стъпвайки едновременно с него, за да прикрие шума от стъпките си. Така се промъкна до главния вход. Ако той заключеше, докато тя е още вътре… стомахът й се преобърна при мисълта за четвърта глава на мраморния цокъл горе.
	В този момент стражът изпусна ключове си. Когато той се наведе да ги вземе, Касандра направи още една крачка. Дъските изскърцаха, мъжът се вцепени за миг, после се изправи рязко и се завъртя. На лицето му се изписа злорада усмивка; той вдигна брадвата и отвори уста да извика другарите си. Не успя да издаде звук. С мълниеносно движение Касандра измъкна от кожения си накитник малкия нож, скрит там, и го хвърли. Острието прониза гърлото на мъжа. Той падна, изпускайки розова пяна от раната. Касандра улови тялото му, за да намали шума. Остана втренчена за момент в мъртвия страж, в ключове му, дрехите му, вратата и пътя към свободата си.


	Мъжът наблюдаваше как стражът, наметнат с черна пелерина, излезе лениво от вилата и закрачи през двора. Чу как размени няколко думи с един от другарите си на пост до другата порта, след което излезе от имението и бавно се заотдалечава. Наблюдателят тръпнеше в очакване: това момиче се оказа най-доброто, на което можеха да се надяват. Той проточи врат от скривалището си като дебнеща врана с немигащи очи.


	Касандра чуваше дишането си в затворения кожен шлем. По-лоша беше вонята — стражът сигурно бе ял чесън всеки ден в продължение на година. Тя всячески се стараеше да върви спокойно — почти отегчено — докато се измъкна от имението на Циклоп сред пущинака навън, като потупваше разсеяно дланта си със секирата на убития страж. Обяснението й беше елементарно:
	— Отивам да огледам навън. Стори ми се, че видях нещо там, докато бях на горния етаж.
	Другите стражи на портата бяха прекалено уморени от обедната жега, за да се усъмнят в престорения й нисък, гърлен глас.
	Тя стигна до една група борове и хвойни и с облекчение се мушна под сянката — осигуряваща й укритие и прохлада. Наоколо ухаеше на смола и мекият килим от паднали иглички бе приятен за стъпване. Напред видя пролука в дърветата и късче морскосиньо отвъд. Брега. От предчувствието за успеха леко й се замая главата като от ароматен дим и тя излезе от горичката.
	Бавен, равномерен звук от пляскане на ръце я накара да се вцепени от страх.
	— Отлично, _отлично_ — каза непознат глас.
	Касандра се обърна и видя мъж, седнал на един паднал дънер в края на горичката. Беше хилав, с оредяла кестенява коса, заресана напред. Тялото му бе увито със снежнобяла роба, опасана с ярка сребърна ивица, а мършавата му шия и китките — отрупани с гривни. Богат човек, веднага прецени тя, и не от острова.
	— Циклоп от Кефалония рядко се лишава от някое от своите извоювани с тежък труд съкровища — каза той и гърдите му се разтресоха от сподавен смях.
	Касандра потрепери. Имаше нещо в тона му — прекалено фамилиарно, високомерно. И в начина, по който я гледаше, сякаш опипваше тялото й с очи. Не беше плътски поглед, но въпреки това изглеждаше похотлив.
	— Остави брадвата. Няма защо да се страхуваш от мен.
	Касандра не изпускаше мъжа от очи, дори не смееше да мигне, камо ли да остави брадвата. В този момент Икар се спусна, кацна на рамото й и изкрещя срещу непознатия. Като опитен ловец тя бързо се огледа с периферното си зрение. Между дърветата нямаше никого.
	Забеляза обаче нещо друго. В едно заливче под тях до дървен кей се поклащаше закотвен малък платноход.
	Отвратителната глава на горгона я зяпна от платното, което моряците тъкмо опъваха.
	— Кой си ти? — попита Касандра през стиснати зъби.
	— Аз съм Елпенор от Кира — отговори спокойно мъжът.
	„Кира? — помисли си Касандра. — Вратата към Делфи, към дома на оракула.“ Тя изпита огромно желание да се изплюе.
	— Дойдох да те потърся, защото чух много неща за теб, _мистиос_ от Кефалония — продължи Елпенор.
	— Сбъркал си човека — изръмжа тя. — На този остров има няколко наемници.
	— Никой не може да се мери с теб, Касандра — изрече той с глас като изтракване на надгробен камък. — Ти имаш свръхестествена бързина на ума и тялото.
	Тя вдигна ръка, за да свали вонящия кожен шлем от главата си, и го хвърли в близката трева. Скритата й отдолу плитка увисна върху гърдите й.
	— Какво искаш от мен? Говори направо или ще забия тази брадва в гърдите ти.
	Елпенор се засмя, кокалестото му тяло се разтресе.
	— Искам да ти предложа огромно богатство, Касандра. Повече от два пъти стойността на това обсидианово око, което открадна от Циклоп.
	Тя пъхна ръка в чантата си, за да провери дали окото е още там. Беше. Два пъти стойността му? С такова богатство можеше да изплати заема на Циклоп, а после да купи хубав дом за Фсба. Щеше също да счупи оковите на бедността, които я държаха на този остров. Можеше да отиде навсякъде, да направи всичко. Идеята я изпълни със страх и недоумение. После видя похотливия му поглед, насочен към голите й ръце, настръхна и се втренчи в лицето му.
	— Не лягам с мъже за пари. Освен това си стар и може да те повредя.
	Елпенор вдигна вежди:
	— Не ме интересува тялото ти, поне не по този начин. Идвам да ти предложа пари в замяна на една глава.
	— Вече си имаш глава на раменете — озъби се подигравателно тя.
	Мъжът се подсмихна:
	— Главата на един воин. Един спартански пълководец.
	Касандра се почувства, сякаш земята се разлюля под краката й.
	— Наричат го Вълка — продължи Елпенор.
	Касандра се изпъчи по-уверено въпреки потта, стичаща се по гърба й.
	— Пълководците кървят като всички други мъже — отбеляза, като сви рамене. — Спартанците също, въпреки неоправданата им самонадеяност.
	— Значи приемеш задачата?
	— Къде е той?
	— Отвъд морето. На най-желаната земя в гръцкия свят.
	Касандра присви очи. Последва погледа му зад рамото й и на изток. Спомни си морската мараня и дългия керван от атински галери, плаващи към Коринтския залив, за да засилят обсадата на…
	— Мегара? Той е в Мегара?
	Елпенор кимна:
	— В боричкането между Спарта и Атина най-апетитният кокал е Мегара и тясната ивица земя, където се намира.
	Атина иска двете й пристанища, за да завърши своята военноморска примка около Елада; Спарта иска да използва града като мост към Атика.
	Касандра направи крачка назад и възкликна:
	— Значи той е вътре в атинската блокада?
	— Вълка и неговите войници дойдоха по суша от Лакония и сега настъпват към Пагаи, западното пристанище на Мегара.
	— Защо искаш главата му? — попита тя.
	— Войната е в разгара си и… Вълка е на грешната страна.
	Тя го изгледа хладно:
	— Как мога да съм сигурна, че ти си от правилната страна?
	Той извади една кесия изпод мантията си и я разклати. От вътре се чу звън на монети.
	— Защото съм този, който ти плаща.
	Усмихна се, но в очите му нямаше и следа от хумор.
	Тя го изгледа мрачно.
	— Ще ми трябва кораб, който да ме прекара през блокадата. Дай ми твоя и приемам — каза, като кимна към галерата с глава на горгона.
	В действителност само веднъж бе плавала като _мистиос_ — обиколи Кефалония с едно разбито старо търговско корито, за да прекара крадени кожи за Маркос.
	— Платната ми не бива да се виждат наоколо, когато това се случи, _мистиос_ — каза Елпенор с категоричен тон.
	— Без кораб няма споразумение. Атина унищожи флотилиите на всичките си съюзници още преди години, като ги принуди да внасят данък в съкровищницата на Делоския морски съюз, за да може да укрепи собствения си флот. Останали са много малко кораби в частни ръце и на Кефалония няма нито един достатъчно бърз, за да премине през блокадата.
	Елпенор сбърчи нос.
	— Нима това е твърде непосилна задача за теб, _мистиос!_ Нима съм надценил способностите ти?
	Когато тя се поколеба да отговори, той стана и й обърна гръб, направи крачка към дърветата и пътеката, водеща надолу към кораба му.
	— Нищо не е непосилно за мен, старче — извика Касандра след него. — Ще имаш главата на Вълка съвсем скоро.
	Той спря, обърна се и я погледна, като закри очите си с ръка.
	— Добре. След като свършиш, ела да ме потърсиш в „Пилигримска среща“ на Кира.


	Тя тръгна покрай брега към лозето на Маркос. Странните прощални думи на Елпенор се въртяха в главата й като падащи семена от явор. За момента всичко изглеждаше неясно и нереално. Кира — Касандра никога не беше стъпвала на този остров. Нямаше представа как изглежда Вълка. Никога не беше излизала извън крайбрежните води на Кефалония. Вече двайсет години. „Каква си глупачка — смъмри се мислено. — Защо не можеш да се научиш да отказваш подозрителни поръчки? Маркос и неговите шантави планове, а сега тази задача, намирисваща на смъртоносен капан.“ Засмя се с глас и звукът я изненада.
	— Този Вълк няма от какво да се безпокои — изрече високо. — Никога няма да изляза от този проклет остров.
	Продължи да върви. След известно време заобиколи скалист нос и нагази белия пясък на залива Клептус. Вдигна меха с вода от колана си, за да утоли жаждата си, но не успя да отпие.
	— Кълна се, че не лъжа! Моля те, не ми я отнемай!
	Викът долетя от другата страна на залива; гласът бе уплашен и отчаян.
	Касандра приклекна и закри очите си от слънцето. Отначало видя само белите, пенещи се вълни на прибоя, реещи се морски птици и няколко кози, пасящи крайбрежната трева. След секунда забеляза триремата, закотвена до брега малко по-нататък в залива, с кърма на пясъка и нос, поклащащ се във водата. Беше по-малка от атинските военни кораби и галерата с глава на горгона на Елпенор, но изглеждаше елегантна и добре изработена, боядисана в черно близо до кила и с червени бордове. Кърмата се издигаше като закривена опашка на скорпион, а на носа имаше лъскава бронзова глава на овен, с очи, изрисувани от двете страни.
	— „Адрестия“ е всичко за мен — вайкаше се човекът.
	— „Адрестия“ — прошепна Касандра. — Богинята на възмездието… и името на този кораб?
	Побиха я тръпки; името се завъртя в главата й. „Адрестия“, „Адрестия“ — заповтаря мислено, като щракаше с пръсти; не можеше да си спомни откъде й е познато това име.
	На кораба кипеше движение, навсякъде по палубите. Миниатюрни силуети на мъже. Бандитите се опитваха да подчинят моряците, пребиваха тези, които се опитваха да се съпротивляват. Имаше по-възрастен мъж, който стоеше превит на две, а някакъв великан държеше главата му над голямо глинено гърне. Старецът напразно се гърчеше и се опитваше да се освободи. Тя отново чу сподавения, отчаян вик:
	— Богове, пощадете ме, пожалете кораба ми!
	Викът завърши с неистово бълбукане, когато великанът потопи главата на нещастника в гърнето; отвътре се изплискаха вода и пяна. Сега зрението на Касандра се проясни и тя осъзна кой е този великан. Спомни си къде е чувала за „Адрестия“. Думите на Маркос отново прозвучаха в главата й: „Адрестия“ е една от последните галери, останали на острова. Циклоп е на лов и този кораб е неговата плячка.


>	3.

	Варнава напразно се опитваше да вика. Мехурчетата бълбукаха покрай ушите му, отнасяйки последния му въздух. Глухите му молби звучаха странно и неестествено под водата. Ръцете му, вързани зад гърба, горяха от кръвта, изтичаща от раните, където въжетата прерязваха кожата му. Водата навлезе в носа и устата му, започна да прониква нагоре в гърлото му като змия. Това бе най-лошото: когато въздухът излезе от белите му дробове, когато тялото му крещеше за глътка свеж дъх, а дебелата лапа на Циклоп го притискаше надолу и не му даваше да диша. Бели искри избухнаха пред очите му. После черни петна като мастило на сепия, разрастващи се, разпространяващи се, сливащи се помежду си, бързо завладяха зрението му. Това беше краят, даде си сметка той. Този път Циклоп нямаше да го остави да си поеме въздух. Харон Лодкаря щеше да го откара. Той заплака вътрешно и в главата му заизникваха моменти от пълноценно изживяния му живот като искри от догаряща факла. Видя песъчливия остров, от който едва се бе измъкнал като млад моряк — видя морската шир онази сутрин, когато умираше от жажда… видя лъскавото, огромно _нещо_, което изплува от вълните. Бил слънчасал, твърдяха спасителите му, като отказваха да повярват на разказа му.
	Изведнъж всичко се промени. Водата се разплиска и изведнъж главата му излезе отгоре, извлечена от грамадната лапа на великана. Дългите мокри кичури на прошарената му коса и брада се гърчеха като пипала на октопод и хвърляха пръски във всички посоки. С кристалната си чистота въздухът го оглушаваше; главата го заболя от ярката слънчева светлина. Старецът примигна объркано, задави се, пое си жадно въздух, после погледна нагоре великана, който се взираше в него с единственото си око.
	— Устните ти май започнаха да посиняват, Варнава — изсмя се гръмогласно Циклоп.
	— Не съм искал да те засегна с думите си онзи ден — закашля се Варнава. — Кълна се в боговете.
	— Твърде много започнахме да споменаваме боговете — озъби се Циклоп и отново затегна хватката си. — Време е да се срещнеш с един от тях, старче. Хадес те очаква!
	— Не…
	Вопълът на Варнава завърши с плясък и бълбукане. Отново в солената бездна, причерняването, паренето в белите дробове. Този път той видя първата си мисия като триарх, когато акостира с екипажа си на един остров в търсене на древно съкровище. Намериха само лабиринт от пещери. Скитаха се дни наред в тези тъмни подземни галерии, изгубени. Не намериха съкровище. Но Варнава видя нещо — една нощ, когато всички други спяха. Едно… създание. Е, поне сянката му: на огромен звяр, широкоплещест и рогат, който ги гледаше. Щом Варнава го видя, съществото изчезна. Фантазия? Това казаха хората му, когато се опита да им разкаже, но по-късно намери едва забележими следи от копита. Той глътна вода; чувстваше как изнемощява и животът бавно го напуска. Почти се отказа да се бори. Изведнъж…
	— Какво става, стар мошенико? — изсъска Циклоп, като отново извади главата му от водата. — Да не би твоите богове да млъкнаха? Или ти казаха да се пръждосваш?
	Бандитите, пазещи вързаните моряци, се закикотиха.
	— Довърши го! — изкрещя един.
	Варнава почувства как хватката на Циклоп отново се затяга. Не си даде труда да си поеме въздух: знаеше, че така само ще направи края си по-продължителен и мъчителен.
	— Защо не искате да ме спасите? — прошепна към небето.
	Следващото нещо, което видя, бе водата в гърнето, идваща към лицето му…
	— Пусни го — проехтя глас от другата страна на залива.
	Ръката на Циклоп се вцепени. Варнава се втренчи в гърнето; носът му бе на един пръст от повърхността. С така блокирана глава, той погледна настрана. Това, което видя, го изпълни с трепет. Тя крачеше през залива гордо изправена, висока, жилава и силна; носеше лък, брадва и странно счупено наполовина копие. Острите й черти бяха като издялани, очите й — тъмни под заплашителните вежди; а на рамото й стоеше най-чудатото нещо на света. Един орел. Птицата на боговете. Сълзи изпълниха очите на Варнава. Коя бе тази дъщеря на Арес?
	— Няма да повтарям, Циклоп — изгърмя гласът й.
	Едноокият гигант потрепери от ярост. После изръмжа застрашително и хвърли Варнава настрана като използван парцал.


	Циклоп от Кефалония я гледаше от кърмата на кораба. Обезобразеното му лице, със зееща дупка на мястото, където преди много време се е намирало дясното му око, бе разкривено в постоянно изражение на гняв. Масивните му крайници бяха напрегнати и лъщяха от пот; гръдният му кош под усилената с бронзови плочки кожена ризница се издуваше и отпускаше енергично.
	— _Мистиос_ — изпелтечи гневно.
	Прибра вързаната си на опашка черна коса, която вятърът развяваше като буен пламък. Касандра се приближи през плитчините и спря на двайсетина крачки от корабчето.
	— _Мистиос!_ — изкрещя отново главорезът.
	Касандра спря с раздалечени крака и с изпъчени гърди и Икар се наежи на рамото й. „Излъчвай сила“ — изръмжа Николаос в мислите й. Дано само Циклоп и хората му да не забележеха, че пръстите й треперят, сякаш дърпат струните на невидима лира. Но тя трябваше да се изправи срещу него — след като толкова години избягваше пряк сблъсък с този мръсник и неговите главорези, най-сетне трябваше да прекрати издевателствата му над нея, Феба и Маркос… над цяла Кефалония. И да вземе проклетия кораб.
	— Какво правиш тук? — изрева Циклоп. — Казах на хората си да те доведат вързана.
	— Те са мъртви. Идвам сама, за да си разчистя сметките с теб… _Циклоп._
	Циклоп удари с юмрук по парапета на кораба.
	— Не ме наричай така — изрева.
	Махна на четирима от хората си към нея. Те прескочиха парапета, приземиха се на брега и се разделиха, за да я заобиколят.
	Тръгнаха решително към Касандра. Умът й заработи трескаво.
	— Да не би, освен че имаш само едно око, да ти липсва и едното ухо, Циклоп? Казах, че съм дошла да си разчистя сметките с теб, а не с главорезите ти.
	Циклоп сви устни. Даде знак с пръст към четиримата си бандити:
	— Отсечете й краката и после я довлечете на борда, за да откъсна главата й, след като удавя този стар пияница.
	Завъртя се отново към Варнава. В този момент Касандра извади обсидиановото око от чантата си и го вдигна. То проблесна на слънцето.
	— Виж какво намерих в свърталището ти.
	Циклоп пак се обърна към нея и здравото му око се ококори. Той се разтресе от зъл, дрезгав смях.
	— О, скъпо ще си платиш за това…
	Той и другите шестима от хората му скочиха от кораба, разпръснаха се и тръгнаха към нея, опитвайки се да я обградят. Десет мъже и Циклоп? „Смелостта и глупостта често вървят ръка за ръка — изсъска Николаос. — Бий се разумно, никога не рискувай излишно.“
	Зад нея се чу блеене и тя веднага измисли следващата стъпка на плана. Обърна се и видя коза, която пасеше тревата зад нея.
	— Може би трябва да прибера окото на сигурно място — каза Касандра, като направи крачка към козата и повдигна опашката й.
	Циклоп замръзна, втрещен.
	— Да не си посмяла!
	Касандра се ухили, пъхна окото в устата си, за да го овлажни, после го завря дълбоко в ануса на животното. Козата вдигна рязко глава и изблея стреснато. Касандра я плесна по хълбоците, тя хукна панически между двама от хората на Циклоп към вътрешността на острова и бързо се скри зад хоризонта.
	Циклоп изрева:
	— Хванете проклетата коза! Върнете ми окото.
	Трима хукнаха след животното.
	„Трима мръсници по-малко“ — помисли си Касандра.
	Циклопа и другите седем се запромъкваха към нея като дебнещи котки.
	— Една торба сребро за онзи, който й пререже гърлото — изпелтечи той.
	Тя вдигна в едната ръка брадвата, открадната от бърлогата на Циклоп, и копието на Леонид в другата; наблюдаваше, чакаше те първи да предприемат нещо. Най-страшно изглеждащият от бандитите, плешив, с тежки златни обици и кожена поличка, леко помръдна. Когато той скочи напред, Касандра вдигна копието и брадвата, за да блокира, но ударът я изкара от равновесие и я изпрати назад, към главорезите зад нея. Тя се завъртя, готова да посрещне очакваните атаки от тази посока, и в същия момент видя силуета на Икар, който се спусна с разперени нокти към очите на бандита зад нея, спасявайки я от страховито изглеждащ сърп. Тя замахна към лицето на следващия нападател, парира удара му, после заби брадвата в рамото му и от дълбоката рана бликна черна кръв. Той падна настрани и тя видя следващия враг да се нахвърля върху нея. Касандра се наведе, за да избегне меча му, и заби копието на Леонидас в лицето му. Той издаде животински стон и падна със сцепена като пъпеш глава. Други двама я атакуваха. Единият одраска гръдния й кош с неточен удар с копието си, а другият за малко да разбие главата й с тежък железен боздуган. Бяха прекалено много… и самият Циклоп дебнеше момента да нанесе убийствен удар.
	„Спартанецът трябва да има поглед на ловец, да вижда всичко, не само това, което е пред него“ — натякваше Николаос. С периферното си зрение тя мярна нещо на палубата на „Адрестия“: мачтата на кораба и въжето, което я държеше фиксирана — вързано с единия край за парапета. Когато двамата идващи срещу нея бандити изкрещяха, тя се приведе, за да избегне ударите, и в същия момент издърпа брадвата от гърдите на първия, когото бе убила. Когато се изправи, хвърли брадвата към кораба. Не изчака да види дали се е прицелила правилно, а веднага се завъртя, за да парира следващата атака. Зад гърба си чу издумкването от преминаването на брадвата през въжето и забиването й в мачтата отзад. В този момент Циклоп нададе оглушителен рев и се хвърли срещу нея с изваден напред меч, готов да я пререже през корема. Над главата й премина сянка. Освободена, напречната греда на мачтата се завъртя и размаха въжето като камшик. Касандра скочи, хвана мокрото от солената вода въже и отскочи точно когато острието на Циклоп разсече въздуха на мястото, където допреди миг бе стояла. Въжето я вдигна във въздуха и тя изрита бандита в главата. Смаза носа му с петата си, после се изстреля като камък от прашка и полетя към кораба. Пусна въжето и като отскочи от парапета, се приземи на палубата. Изтича до Варнава и сряза въжетата му, после освободи най-близо разположените до него моряци. Те скочиха, обхванати от паника.
	— Гответе се — изкрещя на екипажа, като се завъртя към кърмата и брега.
	Циклоп изрева от ярост. Хвърлените от брега въжета се омотаха около мачти и греди и се опънаха, докато главорезите се опитваха да се покатерят на палубата. Моряците размахаха куки и колове, за да отбият атаката, и нападателите изпопадаха обратно във водата като обрулени круши. Циклоп обаче бе твърде силен. Той се вкопчи в парапета, прехвърли се на палубата и разпра гърлото на един от моряците, който падна в плитчините. Още трима бандити, успяха да се покатерят на кораба. Когато едноокият великан замахна към Касандра, разтрепераният, невъоръжен Варнава се изпречи на пътя му. Мечът на Циклоп ей сега щеше да го посече. Касандра хвана една въдица — с остър шип на края — и я запрати през палубата към великана. Импровизираното копие се заби в гърдите на Циклоп, повали го назад и го закова за мачтата. Свирепото здраво око на главореза пламна от гняв и смайване. В следващия миг устата му избълва тъмна кръв и издиша хрипливо. Той се свлече мъртъв.
	Няколкото бандити, които все още се биеха, сега отстъпиха назад, зинали от изненада, изгубили всякаква увереност. Скочиха от палубата и хукнаха към другия край на залива.
	— Циклоп от Кефалония е мъртъв? — възкликна смаяно един моряк.
	— Островът най-сетне се отърва от неговите безчинства — извика друг.
	Варнава, все още мокър и разрошен, дойде пред Касандра, застана на едно коляно и хвърли мантията си встрани. Погледна я със страхопочитание и благоговение. В този момент Икар се спусна и кацна на рамото й.
	— Дъще на Арес?
	— Касандра — отговори тя. Махна към труповете и глиненото гърне. — Бях чувала за враждата между Циклоп и триарха на този кораб. Но нямах представа, че е толкова сериозна.
	Варнава въздъхна дълбоко:
	— Това, което се случи между мен и Циклоп, беше недоразумение, така да се каже. Бях в Сами и похапвах сладко в една кръчма на пристанището. Като говоря за похапване, разбирай и една кофа вино. Бях се развеселил и реших да разкажа на местните за последното си плаване, за нещо, което видях на островите — докато бях адски пиян, признавам…, но наистина го видях: едно ужасяващо създание, неописуемо грозно. Използвах думите „еднооко чудовище“ и онзи приятел се изправи и събори масата си. Помисли, че говоря за него, както разбираш, и ме изгони от кръчмата. Имахме късмет, че успяхме да се доберем до доковете, преди да ни настигне. Но изглежда, че е следил кога пак ще пристигна, защото веднага след като хвърлихме котва тук, той и хората му ни нападнаха.
	— Да, Циклоп имаше навика да приема такива неща лично — подсмихна се Касандра.
	Варнава погледна мъртвия главорез, после — гърнето и на загорялото му лице се изписа облекчение.
	— След като съм прекарал по-голямата част от живота си в морето, би било голям срам да се удавя в глинено гърне. Дължа ти живота си. Всички сме ти задължени. Но единственото, с което мога да ти се отплатя, е с вярна служба.
	— Ако мога да използвам този кораб за известно време, би било достатъчна отплата — каза Касандра.
	— Плаване? Готов съм да те откарам навсякъде, _мистиос_. До края на света, ако трябва.


	„Адрестия“ отплава от залива Клептус, заобиколи острова и навлезе в пристанището на Сами. Там остана на котва известно време, докато хората на Варнава събраха храна и провизии за пътуването, което им предстоеше, сновейки напред-назад по мостчето между кея и кораба натоварени с чували. Касандра стоеше подпряна с лакът на парапета сред непрестанните крясъци на чайки и звъна на чаши от близките кръчми и мислите й вече летяха напред в морето.
	Зад нея се чуха леки стъпки.
	— Готова съм — задъхано обяви Феба. — Пакетирах всичките си вещи.
	Касандра затвори очи и се опита да потисне едно пламъче, което затрептя в душата й.
	— Ти няма да дойдеш с нас — изрече хладно.
	Стъпките зад нея се забавиха.
	— Ако ти отиваш, идвам с теб — заяви решително момичето.
	— Там, където отивам, няма място за деца.
	Касандра бавно се обърна и клекна пред нея. Сега видя, че резкият тон е само фасада. В очите на Феба имаше сълзи.
	— Ти трябва да останеш на острова. Циклоп вече го няма и двамата с Маркос сте в безопасност.
	Касандра погледна над рамото на Феба. Маркос стоеше на кея. Спореше разгорещено с някакъв кривоглед търговец, като се опитваше да му продаде едно краставо магаре с опадала козина на задницата.
	— Това е боен кон, достоен за велик пълководец.
	Спря за момент, погледна Касандра и само кимна леко за сбогом. „Грижи се за нея“ — размърда устни тя. Кимна кратко към намръщеното дете.
	В този момент усети допир в дланта си. Дървения орел играчка на Феба.
	— Тогава вземи Хара — каза момичето. — Където и да отидеш, Хара ще ти прави компания и така все едно и аз съм с теб.
	Касандра се почувства, сякаш невидими ръце я стиснаха за гърлото, и през пролуката се процеди стон. Но тя стисна орела играчка и задуши емоцията с хладна въздишка.
	— И аз имам нещо за теб — прошепна и пъхна обсидиановото око на Циклоп в дланта на Феба.
	Онова в залива Клептус беше трик: сега се питаше дали клетата коза е успяла да изкара камъчето, което тогава бе вкарала в задника й.
	— Запази го. Не допускай Маркос да узнае за него. Ако изпаднеш в беда, продай го и използвай парите разумно.
	Феба се втренчи смаяно в окото, после бързо го прибра в кесията си.
	— Сбогом, Феба — каза Касандра, като се изправи.
	— Някой ден ще се върнеш, нали? — умолително попита момичето.
	— Не мога да ти обещая, но се надявам, че ще се срещнем пак.
	От кораба се чуха викове. Последните доставки бяха натоварени и скоро щяха да вдигнат мостчето. Феба се отдръпна, едновременно усмихната и разплакана. Скочи на кея и изтича при Маркос. Касандра й обърна гръб, като стискаше силно дървения орел.
	„Адрестия“ потегли от брега на гребла. Варнава крачеше напред-назад по палубата. За разлика от деня, в който тя спаси живота му, той вече не приличаше на удавена котка.
	Носеше бледосин ексомис с бяло на раменете, дългата му буйна коса бе сресана назад, а брадата му беше оформена като лястовича опашка. Бе красив зрял мъж, едър и силен. След известно време той извика на хората си:
	— Прибери греблата, вдигни платната.
	Бързи като катерици моряците изправиха мачтата и опънаха въжетата. С шум като далечен тътен от приближаваща буря бялото платно се изпъна, разкривайки образа на реещ се в небето яркочервен орел. То хвана вятъра, изду се като гръдния кош на гигант и корабът започна да набира скорост на изток, обливайки с пръски морска вода хората на борда и оставяйки следа от бяла пяна след себе си.
	Варнава се приближи до Касандра, чиято коса се развяваше от вятъра.
	— Когато Циклоп натисна главата ми под водата, аз се помолих на боговете. И тогава дойде ти…
	Касандра се изсмя сухо:
	— Ти извика и аз се отзовах.
	— И се би като царица на амазонките, като сестра на Ахил! Докато орелът на Зевс летеше около главата ти.
	Икар, който следваше кораба, изкрещя над главите им като че ли за потвърждение. Варнава зарея поглед в далечината и очите му проблеснаха възхитено.
	— По време на плаванията си съм срещал хора, които твърдят, че носят кръвта на боговете във вените си. Но човек може да твърди всичко… За мен истинското мерило за човека са неговите дела.
	Тя срамежливо погледна в далечината, после — палубата. Беше празна и подредена, с малка кабина точно под извитата като опашка на скорпион кърма. По такелажа имаше множество удобни места, където моряците явно обичаха да седят с провесени крака. Някои спяха на сянка близо до носа, като използваха сгънатите си наметала за възглавници, други търкаха дъските на палубата, трети играеха на зарове. Общо трийсет мъже.
	— Всеки от тях ми е като брат — каза Варнава, след като забеляза погледа й. — И можеш да разчиташ на тях за всичко. Но трябва да те попитам нещо: защо от всички места на света искаш да отидеш… точно в Мегара?
	Загледа се далеч напред в посоката, накъдето отиваха, към простора на Коринтския залив.
	— В Мегарското пристанище Пагаи ме чака голяма печалба.
	— В сърцето на войната, _мистиос?_ — изненада се Варнава. — Мегарските земи гъмжат от спартански фаланги, а водите са пълни с атински галери. Последните не са проблем, защото макар че „Адрестия“ е малка и стара, тя е бърза и повратлива… и има остър нос. Но дори при това положение ще акостираме точно когато, ако вярваме на слуховете, Перикъл, начело на атинската армия, е тръгнал за Мегара, за да унищожи спартанските войски. Каква печалба може да оправдае пътуване до тази размирна земя?
	— Главата на един спартански пълководец.
	Моряците наблизо ахнаха.
	— Наеха ме да убия така наречения Вълк — обясни Касандра.
	Увереноста й нарастваше все повече, колкото по-навътре в морето навлизаше триремата.
	Варнава издиша шумно и се изсмя мрачно, като човек, оглеждащ отвесна скала, намазана с масло, която са го накарали да изкатери.
	— Вълка? И ти прие, _мистиос_. Говори се, че Николаос от Спарта има рамене от желязо, спи с копие в ръка и едното око отворено. И телохранителите му са като демони…
	Думите на Варнава заглъхнаха, заменени от оглушителен звън в ушите на Касандра. Тя се чу как изрича:
	— Какво каза?
	Видя смутените погледи на капитана и на членовете на екипажа наблизо, които притичаха да й помогнат да се задържи на омекналите си крака. Тя им махна да я оставят, хвана се за парапета, наведе се през борда и се втренчи във водата отдолу.
	„Вълка е Николаос от Спарта? — осъзна тя. — Поръчаха ми да убия баща си?“


	Докато гледаше как „Адрестия“ излиза в открито море на път към Коринтския залив, теглена от мощните платна, Елпенор погали странната маска в ръцете си и се изкиска тихо сам на себе си. Виждаше малкия силует на Касандра на кърмата. Горда, смела, силна в началото. После той почти усети смазващия удар, когато я видя да подгъва коляно и да пропъжда мъжете далеч от себе си.
	— Сега вече знае… — измърмори. — Започна се.


>	4.

	— Прибери платното! — изкрещя Варнава.
	След като големият герб с образ на орел бе сгънат прилежно, двайсет мъже се настаниха на покритите с кожа пейки от двете страни на кораба, хванаха всеки по едно гребло, вдигнаха ги и ги провряха през кожените държани отстрани. С ритмично изплискване веслата се спуснаха във водата.
	Мегара се виждаше отпред. Пътуването им бе свършило.
	Касандра, застанала на носа, се загледа към гората от атински кораби напред. Плющящи раирани платна, чамови мачти и импрегнирани с катран корпуси. Всеки от тези могъщи плавателни съдове бе пълен с хоплити, стрелци с лъкове и прашки, пелтасти. Някои дори бяха натоварени с тесалийски коне, с покрити с чулове глави, за да не изпадат в паника в открито море. Плаващата армия стоеше между „Адрестия“ и мъгливия мегарски бряг с пристанището Пагаи.
	— Трябва да се изправя срещу него — прошепна си за пореден път Касандра.
	Повтаряше мислено тези думи през последните два дни на пътуването, докато се опитваше да приеме новината за истинската самоличност на Вълка.
	— Но няма как да минем през тази блокада.
	Корабите бяха в стегнати редици, по четири-пет един до друг. Тя видя как няколко групички облечени с бели туники пелтасти на борда на двете най-близки триреми се обърнаха, за да погледнат мъничкия кораб, носещ се решително към тях като мишка, канеща се да нападне група лъвове. Закрещяха, започнаха да сочат и командирът им заповяда да вдигнат копията си и да се прицелят. Касандра погледна назад към Варнава и хората му, готова да им каже да обърнат, че е било грешка. Може би щяха да успеят да заобиколят от север или юг и да акостират на някоя от двете страни на Коринтския залив. От там за около месец щяха да стигнат пеша до Пагаи и…
	— Кормчия — изрева Варнава, преди тя да успее да каже нещо. — Обръщай… обръщай… _обръщай!_
	Под сянката на скорпионовата опашка на галерата черният като катран кормчия Реза сграбчи кормилните весла, напрегна яките си рамене и се облегна на лявото, за да завърти кораба надясно. Изрева от усилието и двама други моряци изтичаха да му помогнат е тежестта си.
	Със съскане от разпенената вода под греблата галерата се наклони рязко надясно, като пореше вълните. Касандра се хвана за парапета, за да запази равновесие. Една вълна я заля и помете палубата. Касандра погледна назад и видя как копията на атиняните падат безобидно в дирята от пяна зад „Адрестия“. Галерата още веднъж се завъртя и тя е изненада видя пред тях една самотна атинска трирема, встрани от носа на „Адрестия“. Варнава я беше забелязал сред всички други кораби: слабото място в блокадата.
	— Хайдеее! Оооп-оооп-оооп… — заскандира командирът на гребците по-бързо и по-бързо и енергично удряше с юмрук по дланта си, докато сновеше по дължината на палубата.
	При всяко повтаряне на призива му гребците издърпваха греблата и тласкаха „Адрестия“ все по-бързо напред… и бронзовият клюн на носа приближаваше с все по-невероятна скорост към борда на атинската галера. На лицата на атиняните се изписа ужас.
	— Дръж се здраво! — изрева Варнава.
	Разнесе се трясък на трошащо се дърво. Касандра имаше чувството, че раменете й ще изскочат от ставите. За момент небето се закри от облаци отломки. Сред хор от крясъци „Адрестия“ се вряза между двете половини на разцепената атинска галера, които се разтвориха като крила на врата. Главната мачта падна, а моряците отчаяно се вкопчиха в каквото намерят, за да спасят живота си. Шумотевицата се отдалечи зад тях толкова бързо, колкото бе започнала.
	Касандра погледна назад към хаоса от разпенени води и скърцащи отломки, сигурна, че останалата част от атинската флотилия ще ги нападне.
	— Няма да тръгнат след нас — каза Варнава. — Не могат да рискуват да се приближат толкова много до брега само за да хванат едно малко корабче.
	„Брегът“ — помисли си тя, като се загледа към постлания с плоски камъни залив и стръмните скали около Пагаи. Сякаш ледени игли пронизаха сърцето й сега, когато осъзна, че вече няма оправдание. Тя беше тук… той също. Огледа бреговата линия и сърцето й затуптя по-силно. Но не видя нищо.
	Корабът се приближи до един безлюден участък от брега и килът задра върху каменистото дъно. Касандра скочи на земята и огледа пустия плаж. „Къде си, Вълк?“
	Рязко поемане на дъх наблизо я накара да подскочи. Един атински воин от кораба, който преди малко бяха разполовили, изпълзя олюлявайки се на брега, задъхан, плюейки вода, с прогизнал синьо-бял ексомис. По-натам видя още много — стотици, плуващи към брега от отломките на кораба. Някои използваха щитовете си, за да се задържат над водата, и повечето бяха въоръжени. Моряците на другите кораби от блокадата нададоха ободрителни викове. За момент изглеждаше, че атиняните неочаквано са завладели залива.
	Но от боровата гора се изля река от алени плащове.
	Касандра се скри зад туфа бодливи храсти и с трепет загледа как един спартански лохос (подразделение от около петстотин мъже, една пета от тях — от все по-рядко срещащите се чистокръвни спартанци) нахлува от гората. Боси, с развени алени наметала, със сплетени на плитки бради и коси, мятащи се като въжета, те за броени мигове окупираха брега. Шлемовете им лъщяха под следобедното слънце, гербовете под формата на буквата „ламбда“ върху щитовете им бяха като изрисувани с кръв. Копията им стърчаха като пръсти на палачи, сочещи обвинително изплуващите на брега атиняни.
	Нападнаха жертвите си мълчаливо, с разкривени от злоба лица. Копията пробождаха тела, изригваха фонтани от кръв и целият плаж се огласи с писъците на умиращите. Онези атински войници, които все още плуваха или пълзяха в плитчините, бяха безмилостно пребивани с бронзовите накрайници в основата на дръжките на спартанските копия. Когато една групичка от седем атиняни се осмелиха да се отбраняват, един измежду спартанците се нахвърли срещу тях като озверял демон. Касандра мяркаше само отделни елементи от въоръжението и тялото му: червената пелерина _трибон_, главата му, покрита с коринтски шлем в стар стил, копието, проблясващо на слънцето. Седмината паднаха пронизани от неговото острие. След броени мигове стотиците оцелели от потопения кораб бяха безжизнени труповете, полюшващи се в кървавата вода. Заливът потъна в мълчание, единственият шум бе от лекото плискане на вълните в брега.
	Най-сетне тя го видя в цял ръст и го позна. Това със сигурност бе Вълка, защото носеше атрибутите на пълководец: напречно орнаментално перо — кървавочервено като напоеното му с кръв наметало. Касандра се вгледа в Т-образната сянка в предната част на шлема, опита се да види лицето и спомените от миналото я зашибаха като камшици. Сърцето й затуптя развълнувано; копието на Леонид сякаш затрепери в ръцете й.
	Мъжете около Вълка вдигнаха копията си високо и изреваха гръмогласно:
	— _Ару._
	Излъчването и самата численост на тези воини я накараха да осъзнае горчивата реалност. Сега не беше моментът да действа. Тя пусна копието и го покри с наметалото си; огънят в нея се уталожи. Видя как Вълка се приближи до един по-млад офицер и го потупа по рамото.
	— Днес се би добре, Стентор — чу го да казва.
	После спартанският пълководец, нейният баща… нейната плячка, се обърна и се отдалечи по една пътечка, виеща се сред крайбрежните скали; няколко от хората му го последваха.
	Касандра хвърли поглед назад и видя Варнава, с тревожно изражение на лицето. „Чакай тук“ — раздвижи безшумно устни тя, после излезе иззад храста и се приближи към спартанските войници. Онзи на име Стентор я забеляза първи и се изпречи на пътя й.
	Беше малко по-възрастен от нея, поне на трийсет, прецени тя предвид факта, че вече бе офицер. Той се вгледа в нея с безстрастни очи, с мастиленочерна брада, обграждаща тънките му устни, с нос като острие. Беше як и строен… може би прекалено слаб — резултат от тежки битки и лишения? Устата му потрепна надменно — може би за да изрече някоя подигравка, но той погледна „Адрестия“ закотвена наблизо, после — мъртвите атиняни и полюшващите се във водата останки от кораба им.
	— Ти разполови онази галера — констатира и като съпровод на думите му точно в този момент един лешояд изтръгна със силно изпукване очната ябълка от главата на един мъртъв атинянин.
	— Така действам аз — отговори Касандра със същия равен тон.
	Тя забеляза уважение в очите му и последва гордия му поглед към върха на крайбрежните скали — там, където сега бе застанал Вълка, оглеждащ залива и с наметало, развяно на огнената светлина на залеза. Беше се подпрял на традиционния спартански жезъл _бактерия_.
	Касандра си даде сметка, че го гледа твърде продължително. Стентор също забеляза.
	— Какво искаш от Вълка? — рязко попита той.
	Тя се опита отговорът й да прозвучи непринудено:
	— Идвам да… му служа.
	— Ти си _мистиос_. И мислиш, че имаме нужда от помощ? Не видя ли какво се случи току-що с тези атински глупаци? Не е ли Мегара все още в спартански ръце?
	— Засега — отговори тя. — Но чух, че Перикъл е тръгнал от Атина и планира да проведе мощна офанзива по земя.
	Горната устна на Стентор се изви.
	— Сигурна съм, че ще спечелите повечето битки — отговори тя, преди той да я прати по дяволите, — но един наемник може да ви бъде полезен за определени задачи. Моля само за място във вашия лагер и безопасно пристанище за мъжете от кораба ми, докато съм тук.
	Стентор изсумтя насмешливо:
	— Искаш да ни служиш? Наистина ли мислиш, че ще позволя на един наемник да припари близо до баща ми? — попита, като хвърли горд поглед към Вълка.
	— Ти си негов… син? — заекна Касандра.
	— Осинови ме скоро след като и двете му деца загинаха — обясни Стентор. — Научил ме е на всичко. Благодарение на него съм лохагос, командир на този полк. Той е всичко за мен и всичко, което искам да бъда. Готов съм да го последвам в ада.
	— Моля единствено и аз да получа такъв шанс.
	Той я погледна подозрително, измери я с очи като търговец, оценяващ кон.
	После удари с юмрука на едната си ръка в дланта на другата: решението бе взето.
	— Не. Никакъв _мистиос_ няма да влезе в нашия лагер или да се доближи до Вълка. Достатъчно такива като теб дебнат наоколо, наети от атиняните… — Стентор сбърчи нос. — Хиркан и неговите бандити разбиха фургоните ни с провизии и лишиха нашите войници от хляб. Други искат главата на баща ми и кесията, която ще им донесе. Прекалено много хиени точат зъби за кожата на Вълка. Стига толкова. Може и ти да си една от тях — да си дошла да убиеш баща ми. — Втренчи се в нея за момент. — Затова върви, спи на кораба си и бъди благодарна, че ти оставих главата на раменете, странничке.
	Леко дрънчене на копия зад нея й подсказа, че е време да си тръгва. Тя направи лек поклон и отстъпи назад, към несигурното убежище на „Адрестия“.


	След като хапна солени, печени на скара сардини и малко хляб и изпи доста разредено вино, Касандра легна да спи близо до носа на кораба. Над залива се възцари зловеща тишина. Не можа да заспи въпреки болките в мускулите и замаяността, затова седна на парапета, притисна колене до гърдите си и загледа Икар, който се пощеше до нея на лунната светлина. Напред блясъкът от факлите на атинските галери образуваше огнен полукръг, а горе над скалите лагерът на спартанците хвърляше оранжево сияние. Тук на ниското, на плажа, тя бе заобиколена от една палуба хъркащи моряци и безжизнените вонящи трупове на мъртвите атиняни. Спартанците бяха прибрали броните и оръжията им, но ги бяха оставили непогребани.
	Шумът от плискане на гребла във водата накара сърцето й да замре. Нощно нападение? Но видя само една малка лодка, приближаваща се към брега откъм блокадата. От нея слязоха двама невъоръжени атиняни и се запътиха към спартанския лагер. „Смели мъже — мъртви мъже“ — помисли си тя. Но те се върнаха след малко, а после от корабите дойде лодка с още атиняни и те заедно с първите двама се заеха да копаят гробове в пясъка за мъртвите си другари — право, което законът на честта гарантира дори на най-заклетите врагове.
	Касандра погледна нагоре към спартанския лагер. Вълка пак стоеше на ръба на скалите и гледаше надолу към погребенията. Силуетът му бе ясно очертан на фона на мастиленото небе и сребристия килим на звездите. „Сигурно си много горд, че им оказваш такава милост — с омраза си помисли Касандра. — Но къде беше твоето достойнство онази нощ в планината?“
	„Адрестия“ остана на плажа близо до Пагаи една цяла луна и Касандра се зае да спечели доверието на спартанците. През деня следваше като сянка войниците в походите им из околността, когато отиваха да отбраняват няколкото подходящи за акостиране залива при всеки опит на атиняните да слязат на брега, или отбиваха пехотинските нападения от север. Два пъти помогна за обръщане на хода на битката. Първия път, покачена на една скала, изстреля няколко запалени стрели над главите на чакащите, готови за битка спартанци в платната на приближаващите атински триреми, които пламнаха още преди да доближат брега. Стентор се намръщи като лешояд, на когото са отмъкнали пресен труп. Няколко дни по-късно тя отново се включи в битка, като изскочи от гората и победи един атински воин. Стентор й се отблагодари с упреци и наполовина изваден меч:
	— Стой далеч от моите войници. Стой далеч от баща ми.
	Но тя вече забелязваше черни кръгове под очите му, а също по-вялите движения на спартанските войници.
	Въпреки тяхната гордост и слава, че се смеят в лицето на глада, заради провалената доставка на провизии мнозина от тях не бяха яли почти половин луна.
	Спартанската вярност бе като дебела желязна ключалка. Зърното беше ключът, даде си сметка Касандра. Тя стана, слезе тихо от кораба и навлезе в сушата.


	Горе на скалите границите на спартанския лагер бяха очертани от подредени в кръг горящи факли. Часовоите стояха като бдителни статуи с каменни лица, а копията им, забити с дръжките в земята, стърчаха право нагоре като колове на ограда. Няколко _скирити_ — умели хвърляни на копия и външни нощни стражи, не чистокръвни спартанци, но все пак уважавани воини — стояха на пост между дърветата и на възвишенията наоколо. В лагера войниците седяха около огньовете, смееха се гръмогласно, сърбаха безвкусен рядък черен бульон от военните си канчета _котон_ или остреха копията си. Някои стояха голи и робите им внимателно мажеха със зехтин стройните им тела и ги търкаха с железни стъргалки — _стригили_.
	Стентор седеше до огъня в самото сърце на лагера, уморен, гладен и раздразнителен. Тъй като не беше успял да заспи, той бе станал в мрака и беше повикал няколко други войници при себе си край огъня, за да убият времето по-неусетно.
	— Изпейте ми стиховете на Тиртей — изръмжа той, — някоя от военните му песни.
	Двама стройни войници, седнали срещу него, се изкашляха и се размърдаха, после заграчиха ужасно фалшиво една песен, написана около триста години по-рано от най-великия поет на Спарта. На лицето на Стентор се изписа ужас:
	— Престанете, преди сянката на великия мъж да стане от гроба и да изтръгне езиците от устите ви.
	Погледна надолу към „Адрестия“, лепната на брега като пиявица. Дразнещата _мистиос_ беше тук от близо две луни — през цялото вонящо, горещо лято. Намесата й в последните битки бе отнела славата на победите им, единия път като използва лък — такова неспартанско оръжие! Един ден той се разходи до залива, за да погледа как хората му се обучават на пясъка. Те се строиха в две насрещни фаланги и закрачиха едни срещу други в имитация на битка. Стентор се засмя дрезгаво и изръкопляска, когато една от редиците разби другата; войниците събориха противниците си на земята и се престориха, че ги убиват. Накрая един боец остана прав след възхитителната сцена, докато другите се търкаляха наоколо замаяни и стенеха. Стентор приветства победителя и се приближи към него… но в следващия момент видя, че под червеното спартанско наметало и бронзовия шлем не стои мъж от Лакония. Това беше тя. Тя!
	Стентор се нахвърли върху хората си като разгневен титан, задето са й позволили да се обучава с тях и на всичкото отгоре са й дали спартанско копие и щит.
	— Но тя ги заслужава, командире — изтъкна един войник. — Обучена е да се бие умело в спартански стил, от кого — не казва.
	Един от мъжете, които бе победила, по-късно се опита да я прикотка, като я сграбчи и понечи да я целуне. Този клетник сега седеше настрани от огньовете със счупена челюст и натъртени топки. Още по-странно, през последната луна скиритите съобщиха на Стентор, че тя прави необясними нощни разходки — скитала далеч навътре в сушата посред нощ. „Какво замисляш, _мистиос_?“ — чудеше се той.
	Във всеки случай, имаше по-сериозни проблеми. Наемничката беше права: Перикъл приближаваше с голяма войска от хоплити в опит да прогони спартанците от това парче земя и не след дълго спартанският лохос щеше да тръгне на север, за да го посрещне — съюзниците вече бяха свикани. Той прокара пръсти през косата си: слухове за атински герои, за огромната численост на врага, за — както мнозина бяха сигурни — неминуемото поражение на спартанците разклащаха бойния му дух, както гладът дереше с нокти празния му корем.
	_Скръц-скръц-скръц._ Чу бързи стъпки, приближаващи през палатките към него.
	Той рязко вдигна глава.
	— Стража!
	В осветеното петно от огъня се появи сянка и се приближи към него. Той се изправи, посегна към меча си, но в този момент сянката хвърли нещо тежко към него. Предметът падна до огъня и се пръсна. От чувала се изсипа скъпоценно зърно. Всички се втренчиха в пшеницата, сякаш беше злато.
	Стентор погледна нагоре, когато сянката излезе на светло. Касандра имаше вид на жена-ловец, със сбърчено чело и очи, вперени в него.
	_Мистиос?_ — изръмжа той.
	— Хиркан е мъртъв. През последната луна бях по следите му. Тази вечер проникнах в лагера му и го убих заедно с всичките му хора. Там има дузина и повече каруци с откраднатото зърно. Сега ти и хората ти можете да ядете до насита и да си върнете силите — точно навреме за пристигането на атинската сухопътна войска.
	Той стоеше пред нея едновременно въодушевен и разярен.
	— Ти пак ни спаси, така ли? — изрече гневно. — Сега да ти се кланяме ли искаш?
	— Единственото, за което моля, е възможност да говоря с Вълка — тихо отговори тя.
	Гневът на Стентор премина и една блестяща идея се зароди в съзнанието му. Имаха нужда от всяко налично копие.
	— Добре. Има един начин да се осъществи такава среща. Когато тръгнем на север, за да посрещнем атинските фаланги — той посочи с пръст към нея, — ти, _мистиос_, ще бъдеш включена в моята _еномотия_, моя отряд със заклети бойци. Аз ще отговарям за теб. На тренировките със сламени чучела ти се представи добре. Но сраженията с дървени мечове и копия не са мерило за един воин. Трябва да докажеш уменията си като хоплит, като част от стоманената стена, в истинска битка.
	Двамата спартанци, седнали най-близо до тях при огъня, се изсмяха гръмогласно на тази идея. Стентор се надяваше тя да отстъпи при мисълта за истинска битка. „Бягай, _мистиос_, отивай си!“ Но Касандра го гледаше непоколебимо.
	— Дайте ми копие и щит и ще се бия като истински спартанец.
	Подигравателната усмивка на Стентор се смени с хладна намръщена гримаса.


	Облаци от прах като пълзящи една срещу друга разярени змии се извиха над Мегара, когато двете големи армии тръгнаха една срещу друга. Тази сутрин Варнава бе като грижовна майка: опита се да пъхне в торбичката на Касандра допълнително хляб и на няколко пъти я пита дали има достатъчно вода.
	Сега, след неколкочасов поход на север от залива на Пагаи, тя се чудеше дали ще го види отново. Под шлема кръвта пулсираше в ушите й, дъхът й бучеше като морски вълни, а вонята на пот беше непоносима. Широките плещи на спартанеца отляво се отъркваха в ръката й при всяка крачка, щитът, закачен с въже на гърба й, натъртваше раменете й, а дръжката на копието прежулваше дланта й. Беше оставила копието на Леонид на „Адрестия“, защото ако я видеше с него, Вълка щеше да я познае. Тя огледа предната редица на еномотията на Стентор: трийсет и двама брадати мъже с лица като издялани от камък. Вълка също вървеше с тях. Другите подразделения ги следваха като опашката на огромна яркочервена змия. Имаше също подкрепления от пелопонеските съюзници: тиванци, коринтяни, мегарци, фокийци, локрийци — с тях армията на Вълка наброяваше почти седем хиляди войници. Скиритите вървяха напред като авангард, заедно с отряд беотийски конници. Километър след километър пред тях се разкриваха живописни пейзажи, скалисти хълмове, гористи склонове.
	Изведнъж видяха желязната стена, изправила се насред голямо прашно поле отпред.
	Стомана, бронз, сини и бели дрехи и знамена. Атинските фаланги се простираха до самия хоризонт. Близо десет хиляди души, прецени Касандра. От редиците им гръмнаха подигравателни викове и песни.
	В колоната на спартанците прозвучаха стегнати команди. Опашката й се завъртя, образувайки широк фронт срещу атинската линия, при което Вълка и спартанците останаха отдясно, съюзниците се разположиха в центъра, а скиритите — отляво. Тропането на ботуши секна и вместо него прозвуча изтракване на дърво и метал, когато всички воини едновременно обърнаха щитовете си напред, за да образуват стена от бронз и ярко боядисани емблеми — с мълнии, змии и скорпиони на пелопонеските съюзници. Касандра също свали щита от гърба си, пъхна лявата си ръка през подобния на ръкав бронзов _порпакс_ от вътрешната страна и стисна кожената каишка в края му. Почувства го като част от тялото си.
	Изведнъж настъпи тишина, нарушавана само от леките въздишки на вятъра. Тогава се чу жално блеене. Един побелял спартански жрец довлече жертвена коза между редиците и спря пред Вълка. Касандра се вгледа в съсухрения старец: с лавров венец на главата и хилави, голи рамене. Спомените от онази нощ отново я връхлетяха. Жрецът занарежда молитви към небето, като притисна ножа до врата на ужасеното животно, призова боговете да бъдат благосклонни към тях, после дръпна рязко ръката си. Козата подскочи и падна, от зейналата рана в гърлото й бликна кръв.
	Когато животното замря неподвижно, жрецът обяви, че боговете са доволни. Вълка вдигна ръка и всички копия се изправиха като едно, насочени като железни пръсти през равнината към атиняните.
	Един невъоръжен спартанец зад Касандра вдигна чифт _авли_ — раздвоена флейта, която стърчеше от устата му като слонски бивни — пое си дъх и ги наду. Нисък, всяващ ужас стон се изля в равнината. Касандра настръхна; звуците на химна на Кастор събудиха отдавна погребани спомени: от детски празници, от по-добри времена. Докато гледаше над равнината към атинските фаланги, тя осъзна, че устата й е пресъхнала, а пикочният й мехур се е подул като презрял пъпеш. Знаеше, че може да бие и да победи в двубой всеки от мъжете там. И по дяволите, нима Вълка не я беше обучавал до припадък в изкуството на бойната фаланга в детството й — как да стои, смело и непоклатимо, кога да бута, кога да удря? Нима на тренировъчното поле тя не показа на тези спартанци колко умел и достоен боец е? Въпреки това реалната битка като тази, която предстоеше, бе нещо ново за нея, странно… обезпокоително.
	— Страх ли те е, _мистиос!_ — попита Стентор, заел позиция от дясната й страна.
	Тя не го удостои с поглед.
	— Настъплението в битка е като да тичаш с окови на краката. Не можеш да се обърнеш и да избягаш, освен ако не искаш да се опозориш завинаги. Не можеш да отскочиш настрани или да се наведеш като в единичен двубой. Ти си част от една стена, част от спартанската машина. И ще останеш част от стената. Това не е обикновена тренировка. Ще се бием и ще победим на това поле… или ще се бием и ще умрем. — Той въздъхна и се засмя. — Но ти трябва да се радваш, защото онези, които живеят на ръба на смъртта, живеят най-много.
	— Ти искаш да избягам — изсъска тя в отговор. — Но аз няма да го направя.
	— Може би. А може би ще научиш нещо, като ме наблюдаваш — защото днес аз ще грабна победата за Вълка. Аз ще бъда неговият герой. След края на деня той ще бъде този, който ще копнее за моето внимание!
	Тя го изгледа косо и си помисли, че вероятно ще е най-добре да си замълчи. Но се запита как по-различно можеше да бъде. Ако не беше случилото се в планината, Стентор може би изобщо нямаше да бъде тук. Може би тя щеше да бъде на негово място. Или Алексиос. Думите неволно се изплъзнаха от устата й:
	— Вълка… Ако загина днес, никога няма да го срещна. Разкажи ми за него.
	Стентор я изгледа сурово:
	— Какво искаш да знаеш? За неговата охрана, за ежедневните му навици? Това ли е, което те интересува? Да не помисли, че съм забравил, че си само наемничка?
	Тя въздъхна и завъртя глава към него.
	— Не, имах предвид… какъв беше като баща?
	Желязната маска на Стентор се разпадна. За първи път тя видя момчето в очите на този мъж. Разбра го само с поглед. Той не каза нищо. Също толкова бързо на лицето му се върна старото студено, омразно изражение. Тръбите изсвириха оглушително и Касандра разбра, че няма повече време за приказки. Неочаквано Стентор отговори и така я стресна, че почти я накара да подскочи.
	— Силен е. И грижовен. Добър баща, бих казал. Но има моменти, когато самият той изглежда не се смята за такъв. Моменти, в които погледът му става далечен. Когато тъгата се спуска като студена мъгла. — Стентор се изсмя кратко. Отново за миг забрави спартанската сдържаност. — Но всички имаме неща, за които съжаляваме, предполагам.
	— Да, имаме — отговори Касандра.
	Сърцето й отново се вкамени и тя погледна към Вълка. „И някои съвсем скоро ще получат възмездие за това“ — помисли си.
	Смразяващият стон на тръбите заглъхна. Подигравките и неприличните шеги на атиняните също секнаха. Стотици офицери от двете страни изкрещяха заповед за атака. Като голяма ръка, която обърсва повърхността на маса, спартанците и техните съюзници тръгнаха с темпо, което изненада Касандра. Беше в стегната крачка, да, но доста бързо и абсолютно безшумно. Докато съюзниците пееха или викаха, спартанците бяха мълчаливи, втренчени напред, свирепи. Разстоянието между двете линии бързо се стопи. Касандра видя атинската _таксиархия_ да марширува право към тях — група хоплити със снежнобели туники и сапфиреносиня лента на дясното рамо. Таксиархът им носеше атински шлем, окичен с пера, бронзов _торакс_ и бели кожени ботуши, украсени със злато. Когато наближи, той нададе смразяващ боен вик:
	— _Елелелелеф! Елелелелеф!_
	Пулсът на Касандра се ускори като тропота на галопиращ кон. Сега можеше да отговори на въпроса на Стентор дали се страхува. О, да, със сигурност. Тя стъпваше твърдо, решена да не се поддава на боцкащия я като с игли страх, засилващ се с приближаването на атинските копия, после…
	Сблъсък!
	Смъртоносните остриета стържеха щита й, караха дъха й да спре, някои пронизваха въздуха около главата й, други се целеха в краката й. Навсякъде наоколо — оглушителен трясък на желязо и бронз, като скърцане на метални зъби. Някои от войниците прицелваха копията си така, че да изместят противниковия щит, с което позволяваха на другарите си отстрани да пронижат врага в ребрата. Стотици паднаха в тези първи няколко мига сред сподавени от бликаща кръв викове и мокрия плисък на изсипващи се на земята вътрешности. Едно копие одраска бузата на Касандра и освободи един кичур от събраната й под шлема коса. Тя почувства как горещата кръв потича по лицето й, подуши я, вкуси я върху устните си. Атинският таксиарх, видял в нея слабото звено в редицата, замахна с копието си. Блокирана в стената от спартански хоплити, единственото, което й оставаше, бе да се скрие зад щита си и да насочи своето копие към противника.
	— Я виж, спартанците са си довели кучка да се бие! — весело изрева офицерът сред ужасната смрад на разпорени черва и горещите пръски кръв.
	Копието му се счупи от прекаленото усилие и това се случваше със стотици други и от двете воюващи страни. Със счупени зъби, противниковите линии се сближиха още, докато щитовете им се сблъскаха с глух тътен. Касандра се озова лице в лице с атинския офицер и заедно с всички други спартанци напрегна сили в опитите да изблъскат числено превъзхождащия ги враг.
	— Ще ти отсека циците, спартанска кучко — изръмжа атинянинът, като опръска със слюнка лицето й. — После ще влача трупа ти зад коня си.
	Стентор беше точно до нея, лицето му — черно от кръв.
	— Извади меча си, _мистиос_ — изръмжа той, като измъкна своя и заби късото острие в гърлото на атинянина, в чийто щит бе притиснал своя.
	Касандра видя, че таксиархът се кани да нанесе удар първи, но мълниеносните й реакции спечелиха: тя извади малкото извито острие, което й бяха дали тази сутрин, и го заби с все сила в окото на атинянина. Той забрави перченето си, издаде жален стон и падна. Друг атинянин бързо зае мястото му и двете редици войници останаха блокирани, бутайки се и блъскайки се за живота си, докато, след няколко гъргорещи предсмъртни вопъла, настъпи решителният момент. Атиняните отстъпиха крачка назад, после — втора. Смелите бойни песни се смениха с викове на отчаяние. Числеността им не се оказа достатъчна, за да преодолеят прочутата спартанска воля. Редиците им се разпаднаха, цели групи атиняни хвърлиха щитовете си и хукнаха да бягат. Касандра усети как натискът отслабва. Стентор се изсмя злорадо, когато беотийските конници нахлуха от единия фланг, за да гарантират разгрома на врага, докато пелтастите от другия обсипваха с дъжд от копия малкото атински подразделения, които все още не се бяха разбягали.
	— Танцът на войната почти свърши — триумфално прогърмя Стентор. — Виж как атиняните се страхуват от нас? Перикъл бяга да се скрие в своя Партенон сред своите драматурзи и философи. Той знае, че дните на атинската власт в Мегара са преброени. И идва ред на самата Атина!
	Но още докато изричаше тези смели предсказания, Касандра видя нещо на самата фронтова линия на спартанците: Вълка, ранен и отделен от своите войници, обкръжен от четирима яки атиняни. „Не, той е мой!“ — изрева вътрешно тя. Без миг колебание се хвърли напред, блъсна с щита си един от атиняните в главата, прободе друг в слабините. Той падна като камък. Третият атинянин скочи и понечи да забие копието си във Вълка. Така и не успя да го хвърли — мечът на Касандра се стовари в ребрата му, преряза ексомис, кожа, хрущяли и кости и прониза белия му дроб. Той падна, гърчейки се в предсмъртна агония, като повлече меча със себе си. Вълка довърши последния нападател с удар с щита си в лицето му — при което счупи носа му, после нанесе бърз и точен удар с копието си през гърлото му. Атинянинът падна, тресейки глава и с изплезен език.
	Касандра застана на колене, задъхана, невъоръжена пред Вълка. Той се вгледа в нея за миг, преди хората му да го заобиколят. По същия тържествуващ, заплашителен начин те отново вдигнаха копията си, размахаха ги високо над главите си и нададоха страховития си боен вик:
	— _Ару!_
	Докато съюзниците шумно празнуваха победата, спартанците я посрещаха мълчаливо; този триумфален възглас беше единственото им своеволие. Те просто забиха копията си в земята и като отпиваха тихо вода от меховете си, приглушено заобсъждаха битката.
	„Да убиеш или да умреш за родината — беше й казал веднъж Николаос, — това е нашата работа. Правим го без показност и перчене.“
	Няколко войници спокойно свалиха броните на мъртвите атиняни, забиха две от копията им на Х в пръстта и ги накичиха с нагръдниците, шлемовете и щитове на враговете. Полученото чучело приличаше на четириглав атински хоплит. Скромен и мълчалив паметник на победата. Около труповете се събираха мухи, жуженето им непрестанно се усилваше. Започнаха да долитат лешояди.
	От групичката около Вълка излезе един войник и се приближи до Касандра.
	— Ти ли си наемничката?
	Тя кимна.
	Вълка е останал впечатлен от представянето ти днес. Когато се върнем в Пагаи, иска да говори с теб.
	Тя забеляза Стентор, който гледаше отстрани и лицето му бе разкривено от ярост.


	Вечерта от морето нахлу миризма на сяра, предвещаваща буря, и небето започна да трещи и стене, заплашвайки всеки момент да се продъни. Касандра почти не говореше, когато се върна от битката и се качи на борда на „Адрестия“. Отклони опитите на Варнава да прегледа раните и натъртванията й и взе късото си копие, затъкна го в колана си и се загледа нагоре към скалистия бряг, спартанския лагер и издадения над морето нос, на който я бяха извикали.
	— Ще се върна скоро — каза на Варнава. — Бъдете готови да отплаваме бързо… животът ни ще зависи от това. След тези думи скочи на пясъка и тръгна към стръмната пътека през скалите с развяващи се зад нея черно наметало и сплетена на опашка коса. Когато стигна горе, излезе на носа… и се вцепени.
	Той стоеше там, с гръб към нея. Гледаше навъсено мрачното, бурно море, сякаш пред него стоеше стар враг. Тя пристъпи тихо към него, сърцето й затуптя силно. Развяващото се от вятъра кървавочервено наметало събуди един спомен в съзнанието й. „Онази разходка — помисли си. — До Тайгетос…“
	Забеляза бели косми сред черните къдрици, показващи се под шлема му, а частите от прасците му, видими под наметалото, бяха с похабена от възрастта кожа и осеяни с изпъкнали като въжета вени. Силен, но уморен.
	Тя се движеше безшумно, но той усети присъствието й и наклони глава леко на една страна.
	„Разбира се, че ме е чул — помисли си мрачно. — Той е спартанец, обучен на бдителност от самото си раждане.“
	Касандра спря. Той бавно се обърна към нея. Над главите им тресна гръм.
	Вълка се вгледа в нея през Т-образния отвор на шлема си със същото непроницаемо изражение, което Стентор явно бе усвоил от него. Тялото му, голо под наметалото, бе осеяно с белези, включително прясно превързаната рана от схватката с атиняните. „Годините не са го пощадили — помисли си Касандра. — Както няма да го пощадя и аз.“
	— Значи ти си сянката, която следва моята армия от месеци — започна той. — Ела и ми разкажи за себе си, защо се биеш толкова добре, и то не за пари.
	Гласът му бе дълбок, както си го спомняше, но леко отслабен от възрастта. Тя се вгледа в очите му и в този момент в тях се отрази първата мълния на бурята — назъбена ярка линия, която освети залива. „Защо не ме помниш? — гневно си помисли Касандра. — След онова, което стори?“
	— Доверието ми трудно се печели, както сигурно знаеш. Но сега, след като вече го спечели, ще има много предложения за пари, които можеш да изкараш, и…
	В този момент вятърът изрева, развя наметалото на Касандра назад като бойно знаме и откри колана й… и счупеното копие на Леонид.
	Вълка замълча. Друга мълния, зад Касандра, показа очите му: ококорени, вторачени, невярващи.
	— Ти… — изхриптя той.
	Касандра стисна древното копие и в този момент миналото я сграбчи със своите нокти.


	_Вгледах се в онази тъмна бездна с отчаяната надежда, че това не е истина. Студената суграшица, която ме шибаше отвсякъде, ми казваше друго. Алексиос бе мъртъв._
	— _Тя блъсна ефора! — Пронизителният крясък на жреца проряза зимната буря като с коса. — Убийца!_
	— _Тя докара проклятие на Спарта, осъди всички нас на гибелта, която предрече оракулът — завайка се друг._
	_Мълчание… после:_
	— _Сега тя трябва да умре за възмездие. Николаос, хвърли я от скалите. Накажи я за безчестието й._
	_Почувствах как ледени пръсти полазват гърба ми. Обърнах се и видях майка ми да се мята отчаяно, все още в хватката на един от старците; баща ми, свил рамене, гледаше скован от ужас._
	— _Тя. Трябва. Да умре — заврещя жрецът с изпитото като череп лице. — Ако я оставиш жива, ще бъдеш прогонен от Спарта, Николаос. Позорът ще те преследва като призрак. Жена ти ще те презира._
	— _Не! — изпищя Мирина. — Не ги слушай, Николаос._
	— _Дори илотите ще плюят върху името ти — продължи жрецът. — Постъпи като истински спартанец._
	— _За Спарта! — закрещяха другите._
	— _Не! — немощно повтори мама; гласът й се изгуби във врявата._
	_В този момент единственото, което исках, бе да сме всички заедно до огнището вкъщи, защото бях сигурна, че това е само един зловещ сън. Баща ми пристъпи към мен във врявата от зловещи призиви. Молбите на майка ми заглъхнаха. Аз разперих ръце, за да го прегърна. Той щеше да ме защити, да ме предпази — бях сигурна в това, както бях сигурна, че Аполон, богът на Слънцето, ще се издига от изток всяка сутрин. Спря пред мен, въздъхна дълбоко, но се вгледа не в мен, а през мен някъде в безкрая. В този момент, кълна се, видях как светлината в очите му примигна и угасна._
	_Татко ме хвана за китката и я стисна като с менгеме. Изохках от болка. Той ме вдигна. Направи крачка към бездната. Краката ми увиснаха над ръба._
	— _Не… не! Погледни ме, Николаос — извика майка ми. — Още не е късно. Погледни ме!_
	— _Тате? — проплаках._
	— _Прости ми — промълви той._
	_И ме пусна. Баща ми, моят герой, избра да ме хвърли долу._
	_Размахах безпомощно ръце. Полетях надолу в мрака, лицето му изчезна и последният сърцераздирателен вик на майка ми заглъхна. За няколко мига падах безтегловно заедно с ледените късчета на суграшицата и с оглушителното бучене на вятъра в ушите ми. Изведнъж всичко свърши._
	_Събудих се в мрак. Отначало чух тихо цвърчене, после усетих леко клъвване по лицето. Отворих очи. Видях отблясъците от бурята високо горе; няколко ледени късчета суграшица, достигнали дотук с мен, намокриха лицето ми. На дъното на тази закътана от вятъра пропаст цареше зловещо спокойствие. Дали това бяха моите първи мигове като сянка?_
	_Изведнъж едно птиче проточи глава над мен. Бе покрито с бял пух и имаше очертани с черни кръгове очи. Смешно мъниче. Опита се пак да ме клъвне и аз се дръпнах. Нещо сухо се размести под мен и ужасната болка в раменете и единия ми крак ми подсказа, че не съм сянка. Бях жива. Някак бях оцеляла. Седнах. Птичето се намести тромаво върху бедрото ми. Малкото на креслив орел, дадох си сметка сега. Вдигнах мъничето и го прислоних в дланите си, плачейки, копнеейки да се събудя от този кошмар. Зрението ми започна да се нагажда и видях, че сухите „отломки“, върху които лежах, всъщност са оглозгани кости. Зловещо ухилени черепи, разбити и напукани, гръдни кошове, висящи от скални издатини, раздрани дрехи. С ужас осъзнах, че почти всички тези скелети са на невръстни бебета. Нежеланите потомци на Спарта. Твърде слаби или несъвършени според преценката на старейшините._
	— _Алексиос? — проплаках, знаейки, че той също трябва да е тук. Дори ако само можех да гушна тялото му, би било някаква утеха. — Алексиос?_
	_Оставих орлето и застанах на колене, като внимавах да не натоварвам наранения си крак. Запълзях сред костите, като се ориентирах пипнешком там, където нямаше достатъчно светлина, за да виждам. Изведнъж го напипах: нещо меко и все още топло._
	— _Алексиос? — проплаках._
	_Високо над главата ми блесна мълния и разкри пред мен разбития труп на ефора — с изцъклени очи, замряло в ням писък лице и сцепено като яйце плешиво теме. Отскочих ужасено назад и грабнах една кост — сякаш бе тояга, с която можех да се предпазя от този мъртъв нещастник. Оказа се, че това, което хванах, не е кокал, а счупеното копие на Леонид._
	_Вгледах се в острието, изпълнена с омраза, покрусена, изгубена. Замаяна, обиколих ямата, за да потърся тялото на Алексиос… Внезапно чух скърцане на костите в един тунел отстрани и видях висока сянка. Някой идваше. Ако ме намереха тук жива след всичко, което се беше случило, щяха да ме довършат. Затова грабнах орлето и хукнах да бягам… от Спарта, от миналото и всичките му ужаси._


	Вълка на Спарта се окопити, вдигна ръце, за да спре нахвърлящата се върху него млада жена.
	— Как е възможно? — промълви.
	Касандра отговори с мълниеносно нападение и прицелен в гърлото му удар с копието. Само спартанските му инстинкти го спасиха — той измъкна късия си меч от малката кания на ръката си и парира удара й. Олюля се на пети над ръба на урвата и за миг очите му се стрелнаха към спартански лагер зад Касандра. Над тях отекна гръм.
	— Зевс реве за мен — изръмжа тя — и така никой няма да чуе виковете ти за помощ.
	Вълка размаха ръце, за да запази равновесие и в този момент Икар се спусна и грабна меча от ръката му. Спартанецът извика и се олюля. Миг преди той да полети към смъртта си в залива долу, Касандра протегна ръка и го хвана за врата. Опря острието на копието в тялото му.
	— Сега, Вълк — изсъска, като го наклони още малко над пропастта, — дойде време за разплата.
	— Убий ме тогава — изхриптя той. — Но преди това има нещо, което трябва да знаеш. Обичах теб и брат ти като свои деца… но вие не бяхте мои.
	Стихията бушуваше около нея, но бурята в мислите й бе не по-малко разрушителна.
	— Какво искаш да ми кажеш?
	Тя дръпна леко копието и острието остави върху кожата му следа от кръв.
	— За това трябва да питаш майка си.
	Касандра се вцепени.
	— Мама е… жива?
	Николаос кимна, доколкото му позволяваше хватката й.
	— Тя е изгубена за мен и аз за нея, но е жива. Избяга от Спарта същата нощ. Къде, не знам. Намери я, Касандра, и й кажи, че никога не си простих за онова, което се случи. Но трябва да внимаваш на всяка стъпка — добави с хриплив глас и очите му проблеснаха гневно. — Пази се от змиите в тревата. Стисна дясната й ръка и заби още малко копието в плътта си. — Хайде… свършвай.
	Най-сетне нова мълния раздра небето и в бронзовия коринтски шлем на баща си Касандра видя отражението на лицето си. Лед обхвана сърцето й, тя отпусна хватката на врата му и в същото време натисна с копието. Ключът към двайсет години закъсняло правосъдие най-сетне беше в нейни ръце.


>	5.

	Пристанищният град Кира беше обхванат от юлската жега. Отблясъците от морето и белите планини, издигащи се отзад, бяха заслепяващи. Пътеките, виещи се по склоновете, бяха осеяни с поклонници, катерещи се нагоре, за да посетят Делфи и неговата прочута жителка, оракула, _питията_, пазителката на мъдростта на Аполон, гадателката на цяла Елада.
	Доковете на Кира предоставяха коктейл от миризми и пищни цветове. Не можеше да се види даже малко късче от водната повърхност, толкова нагъсто бяха сместени стотиците поклащащи от вълните салове, лодки и корабчета. Моряците на едно от тях, вързано за един от запазените за специални гости стълбове на кея, чевръсто се покатериха по мачтата, за да навият и завържат платното с рисунка на ужасяваща глава на горгона. Стотици поклонници се тълпяха на брега, говореха и пееха или зяпаха любопитно наоколо. Улични търговци крещяха и нареждаха, опитваха се да пробутат някоя свещена статуетка или дрънкулка на минувачите. Местни деца прескачаха от плавателен съд на плавателен съд, за да предлагат студени напитки на жадните посетители. Към небето се издигаха димни колони от множество огньове, отвсякъде долиташе камбанен звън, а улиците бяха заети от многолюдни тълпи.
	От кея за специални гости през морето от хора като лодка, пореща водата нагоре по течението, се придвижваше носилка, закрита със златовезани завеси.
	Елпенор беше жесток човек — от онези, които обичат да гледат гибелта на приятелите си. Той претегли в ръка кесията, която бе до него в носилката. Може би щеше да отклони тези пари за своята разрастваща се риболовна флотилия.
	— Мога да си купя три нови кораба — заразсъждава на глас — или… да платя на беззъбите бандити на пристанището да потопят дванайсет от корабите на Дракон.
	Дракон беше негов добър приятел от детство и жената и дъщерите му дори наричаха Елпенор „чичо“. Навремето семейството на Дракон беше бедно — почти просяци — и на Елпенор му харесваше да им подхвърля по някоя драхма от успешната си търговия. Удоволствието му не идваше от това, че им помага, а от чувството за превъзходство. Без малките му подаяния можеха да стоят гладни. Тогава му беше забавно. Но сега Дракон не преставаше да се хвали с невероятния си късмет: първо откри място в морето, където ципурите отиваха да хвърлят хайвера си; после месец след месец довличаше до пристанището колосални улови. Не спираше да се перчи с новия си кораб, после с разрастващата се флотилия и богатството, натрупано благодарение на нея, поради което вече не се нуждаеше от подаянията на Елпенор.
	Вече е решено — измърмори Елпенор, като се усмихна жлъчно. — Дано да умееш да плуваш, Дракон.
	Ноздрите му се разшириха отвратено, когато подуши вонята на лук и немити интимни части от разгърдените поклонници, стоящи пред една кръчма и хилещи се на просташките си шеги. „Хайде, качвайте се в планината, плащайте своята лепта и се пръждосвайте“ — прокле ги мислено той. Плесна с ръце, за да накара носачите си да вървят по-бързо.
	— Мърдайте по-живо. Искам да съм във вилата преди пладне, преди вонята да стане нетърпима.
	Прекосиха лабиринта от тесни улички и най-сетне стигнаха до края на града, където се издигаше желязната порта на имението му. Носачите оставиха носилката на земята и Елпенор се изправи. С наслада се заслуша в нежния ромон на фонтана и подуши сладкия мирис на лайка в градината. След като влезе в къщата, събу скъпите си кожени обувки и с облекчение стъпи върху хладния бял мраморен под. Чу, че двамата роби, обслужващи носилката, нещо се суетят, обърна се и им даде знак с пръст да се пръждосват.
	— Отиди и сипи ароматни масла във ваната ми — заповяда строго на единия. — И ме чакай там. Този път се постарай да остана доволен. Не искам пак да те пребивам.
	Робът кимна мълчаливо и се оттегли.
	Елпенор влезе в кабинета си, пълен с бюстове и плюшени кресла, с огнище от едната страна и колонада от другата и отворен към градината, откъдето проникваха блажените песни на природата. Той се приближи до красивия кратер в черно и матово оранжево на масата и си наля чаша вино и охладена вода. Леко се разочарова, че съдът не е празен, за да има основание да нашиба с камшика момичето, чието задължение бе да се грижи за запаса му от луксозни напитки и храни.
	— Така, да видим какво трябва да свърша днес — измърмори Елпенор, като отпи от студената течност и въздъхна с наслаждение.
	Завъртя се към писалището от полиран ясен, където чакаха монетите и таблиците му. Но направи само една крачка и се вцепени.
	На писалището бе поставен спартански офицерски шлем с напречен яркочервен гребен, разперен като опашка на паун, и сякаш го гледаше. Едната половина лъщеше в бронзовожълто на светлината, другата беше покрита със засъхнала кръв.
	— Първо, ще ми платиш — чу се глас от сенките зад колонадата.
	Елпенор се окопити и сега я видя. Тя излезе на светло, но лицето й бе мрачно. Изглеждаше променена от предишната им среща на Кефалония. По-слаба, по-висока, по-уверена.
	— И после ще ми кажеш защо — добави със задъхан глас.
	— Защо ли?
	— Не си играй с мен. Знаел си от самото начало, когато ми възложи поръчката. _Знаел_ си, че ме пращаш за главата на баща ми.
	Елпенор я погледна с присвити очи и на лицето му заигра лека усмивка.
	— Ако знаеше, _мистиос_, щеше ли да приемеш поръчката? — попита той, като отвори едно чекмедже под писалището, извади торбичка с монети и разсеяно изсипа съдържанието й отгоре, без да поглежда Касандра.
	— Убедена съм, че някои злини е по-добре да бъдат оставени да спят — отговори тя. Все още стоеше далеч от писалището, сякаш се опасяваше да няма клопка.
	— Обаче, след като веднъж си разбутал гнездото на осите, трябва да се справиш по някакъв начин с рояка — прошепна съзаклятнически Елпенор. — Той не ти беше _истински_ баща, нали?
	Устните на Касандра потрепнаха в гневна гримаса.
	— Ще ми кажеш всичко, змия такава! Защо ме изпрати да го убия?
	Елпенор сви рамене. Отпусна се с въздишка на мека кушетка, отпи глътка вино и погали близо разположената мраморна статуя на Арес, изправен и стиснал бронзово копие.
	— Вълка беше гениален пълководец. Имаше опасност много скоро да разгадае атинските стратегии и защити… а никой няма полза от бързо приключване на войната, нали?
	— Откъде научи за неговото и моето минало? — изсъска Касандра, като взе кесията с жълтиците и се приближи към него.
	— Много обичам театър. Велик пълководец хвърля собствените си деца от скалите заради предсказание на оракула… това е трагедия за всички времена — изкиска се той.
	— Намираш удоволствие в странни неща. Може би ще се смееш за последно, когато забия копието си в гърдите ти.
	— По-спокойно, _мистиос_, чакай да обясня.
	Елпенор пак вдигна чашата си и отпи вино. Очите му се замъглиха за момент, после погледна към колонадата. Погледът му срещна този на един страж и стражът веднага разбра какво трябва да прави. „Чудесно“ — помисли си Елпенор, когато облеченият с кожена ризница главорез се запромъква през градината към Касандра, невидим като леопард, дебнещ газела.
	— Вълка ти е казал за истинските ти родители, предполагам?
	Тя кимна, погледна го надменно и направи още една крачка към него.
	— Тогава задачата е проста — каза той. — Те ще са следващите, които трябва да убиеш.
	— Какво? — Тя отстъпи леко.
	— Много добре ме чу, _мистиос_. Ти вече се доказа като отцеубиец. Какво те смущава сега?
	— От начало си мислех, че си просто един бездушен мръсник — изрече тя с пресипнал глас. — Но сега виждам, че си нещо много по-лошо. От къде на къде ще правя това?
	— Значи отговорът е не? — попита Елпенор, като се наведе напред и се вгледа изпитателно в нея, сякаш очакваше някакво велико прозрение.
	— Никога — процеди тя през зъби.
	— Колко жалко. Можеше да ми бъдеш полезна — каза той и кимна на главореза, промъкващ се зад гърба й.
	С едно-единствено движение Касандра се извъртя, вдигна лъка си и дръпна тетивата. Стрелата прониза окото на мъжа точно когато той се наведе, канейки се да се хвърли върху нея. Той залитна и се строполи с глава в огнището. Краката му потрепнаха леко, сетне замря.
	Елпенор грабна бронзовото копие от мраморните ръце на Арес и замахна с него към Касандра. Чу леко изсвистяване и в следващия момент видя двете си ръце, стиснали копието, да политат във въздуха пред него. Копието на Касандра проблесна за миг на слънчевата светлина. Елпенор се втренчи с ужас в гладко отрязаните чуканчета на мястото на китките си: бяла кост, костен мозък и кървава плът… и изведнъж кръвта бликна. Той падна на колене и изстена:
	— Какво направи?
	Касандра запуши устата му и го затисна върху кушетката.
	— Кръвта ти изтича. След броени мигове ще си мъртъв. Мога да те спася, но искам отговори.
	Сега Елпенор почувства раздираща болка в ръцете си, после — мократа, топла кръв. Накрая — само хладина. Кимна немощно и тя свали дланта си от устата му.
	— Ти си глупачка, Касандра. Успя да се измъкнеш от Кефалония жива единствено благодарение на мен. Култът искаше да умреш. Аз ги убедих, че ще си по-полезна жива.
	Тя се намръщи:
	— Култ… _кои_ са те?
	Той изпита чувство за победа в последните мигове преди смъртта. Беше неин господар, щеше да й се надсмее дори в последното си издихание.
	— Направи като Вълка едно време. Отиди да попиташ оракула — изкикоти се и в този миг потъна в студеното, черно безвремие.


	Касандра се отдръпна от пребледнелия труп. Разсеяно извади още няколко кесии с монети от едно чекмедже на писалището, после отвори една ракла и в нея намери копринена мантия, за която несъмнено щеше да вземе добра цена, и грозна, но вероятно скъпа театрална маска. Взе и двете, после, когато се канеше да се омита, преди да дойдат още стражи, видя роба, коленичил до вътрешния басейн, пребледнял от страх, след като бе станал свидетел на цялата сцена. Хвърли му едната кесия.
	— Бягай!
	Чу как той и още няколко клетници от прислугата хукват надолу към пристанището. Касандра обаче тръгна навътре в сушата, към планината и тълпите поклонници, пъплещи по склоновете. Сля се с тях и не след дълго бедрата я заболяха от бързото крачене нагоре, потънала в мисли, с наведена главата и врат, изложен на парещото слънце. През цялата зима, докато обикаляше островите с Варнава и неговите моряци, беше преговаряла срещата си с Елпенор. Сега, след като всичко свърши, единственото, което имаше, бяха няколко кесии с монети и няколко скъпи дрехи — безполезни за отговорите, от които имаше нужда.
	Погледна назад към вилата на мръсника. Кира беше само едно лъскаво петно долу — филигран от улички като декоративна колонада, обградила Коринтския залив. Тук горе жегата беше суха и задушлива, прахът се лепеше в гърлото и щипеше очите. Касандра се чувстваше като глупачка: да се катери към Делфи и храма на Аполон с проклетия му оракул, сякаш можеше да намери някакви отговори там. Но нямаше друг начин. Вълка не й беше казал как да намери истинските си родители и затова сега трябваше да разчита на предсмъртните подигравки на Елпенор и мъглявите думи на ясновидката.
	Икар, реещ се високо в небето, изкрещя. Касандра присви очи и погледна нагоре. Той описа кръг и полетя над светлите скали и зеленината нагоре. Високите части бяха частично закрити от рехави облаци и отнякъде дойде свеж полъх. Отпред се разкриваше зелена долина със склонове, прорязани от ручеи и осеяни с единично стърчащи борове и кипариси.
	На една заравненост над долината се издигаше храмът на Аполон като орел, кацнал на своята наблюдателница. Домът на оракула. Покривът от червени керемиди се крепеше върху сребристи дорийски колони, а наоколо се стрелкаха скорци, гнездящи в ярко боядисаните архитрави. Това според някои бе центърът на света, неутралното сърце на Елада. Светилището на боговете, където и атиняни, и спартанци бяха само обикновени простосмъртни.
	Керванът от поклонници се виеше между по-малките храмове и светилища към парадния вход. Отстрани подтичваха амбулантни търговци, предлагащи плакети от слонова кост и огърлици с мъниста.
	Когато те я наобиколиха, Касандра ги отмина с пренебрежение. Загледа се към древния храм и се запита какво се е случило в планината Тайгетос преди всичките тези години. „Само по твоя вина — обърна се мислено към оракула, чиито отровни думи бяха причинили всичките й нещастия. — Сега ще ми дадеш отговори, гадателко, или ще пронижа сърцето ти с копието си.“
	Нарастващият й гняв се поуталожи, когато неволно се блъсна в човека пред нея.
	— Извинявам се — измърмори.
	Сега осъзна, че хората са спрели. Погледна нагоре — до платото оставаха цели три серпентини от пътеката. Часовете се точеха мъчително бавно, а се бяха придвижили само няколко крачки напред.
	Около нея хората негодуваха.
	— Мястото много се е променило — измрънка един.
	— Говори се, че отпращат някои без обяснение — оплака се друг.
	— Навсякъде има стражи. Тук става нещо — изруга трети.
	В този момент Касандра чу познат глас горе на равното, към предната част на опашката. Погледна нагоре.
	— Разкажи им, _разкажи им!_ — изграчи Варнава.
	Капитанът се беше качил, когато Касандра тръгваше за имението на Елпенор, и сега явно си бе намерил приятел — мъж на неговите години, с дълъг до глезените ексомис, загрубяло от стихиите лице и буйна кестенява коса, събрана със синя лента. Той явно никак не се радваше на натякването на Варнава.
	— Недей да крещиш толкова — възропта той.
	— Ама ти си пътувал много повече от мен — настоя капитанът. — Обиколил си цяло Йонийско море. И дори си видял феникс, нали?
	— Не беше феникс — възрази мъжът за разочарование на всички наоколо, които ги слушаха. — Беше обикновена чайка, само перата на опашката й горяха.
	Лицето на Варнава посърна. Той се покачи на една каменна пейка, обърна се към тълпата и гордо се посочи с палец в гърдите.
	— Обаче _аз_ съм виждал феникс — заяви. — Излетя от един горящ град, издигна се високо в небето и…
	— И се изсра на главата ти? — изсмя се един поклонник с писклив глас. — После какво стана? Подгони те сфинксът? Или получи предложение за женитба от влюбения минотавър?
	Очите на Варнава се разшириха, той изщрака с пръсти и посочи мъжа:
	— Да! Минотавърът! Бях влязъл в онзи пещерен лабиринт да търся съкровище…
	Трескавите му обяснения бяха заглушени от дружен гръмогласен смях, който избухна, когато подигравчията допря изпънатите си показалци от двете страни на главата, имитирайки рога, и хукна в кръг около пейката, като мучеше. Лицето на Варнава посърна. Новият му приятел го дръпна от пейката, за да му спести по-нататъшното унижение.
	Касандра си запроправя път нагоре през виещата се като змия опашка, без да обръща внимание на ругатните и виковете на възмущение, докато стигна до капитана. Той бе само на няколко крачки от входа на големия храм.
	— _Мистиос_ — поздрави я, като кимна и отмести няколко кичура мокра коса, залепнали върху все още зачервеното му лице. — Ти нямаше ли среща с някого?
	— Вече се срещнахме.
	— Не очаквах да те видя, преди да се върна на кораба. Когато те попитах дали искаш да дойдеш с мен при оракула, ти ми каза да отида да правя любов със себе си… или нещо подобно.
	— Нещата се промениха. Трябва да говоря с оракула — отговори тя, като вдигна ръката си напред, за да може Икар да кацне на кожения ръкав.
	— В такъв случай можеш да се присъединиш към мен на опашката — каза Варнава, като се дръпна, за да й направи място. — Стига моят приятел да няма нищо против.
	Другият мъж махна дружелюбно.
	— Касандра, Херодот — запозна ги Варнава. Когато другият мъж изгледа озадачено Касандра, той поясни: — Това е наемничката, за която ти говорих.
	— Аха — измърмори Херодот резервирано.
	— Аз може да съм пътешественик, но Херодот е историк — обясни капитанът. — Какъв живот е живял: водил е въстание срещу тиранина на Халикарнас, после е обиколил по море почти всяко кътче на света, преди да се засели в Атина. И някак е намерил време да опише приключенията си, всяко — озаглавено с името на една от деветте музи, представи си.
	— Не ми каза, че е спартанка — обади се Херодот.
	Касандра вдигна вежди.
	— О, познавам — добави с лека усмивка той. — Горделивата поза и надменният, хладен поглед.
	Огледа я изпитателно и очите му се разшириха, когато забеляза счупеното наполовина копие, скрито под наметалото й. Лицето му пребледня като на човек, който току-що е видял собствената си сянка. Тя се загърна по-плътно, за да скрие оръжието.
	— Аз не съм от никъде — изрече троснато тя.
	— Всички сме родени някъде, моето момиче — изтъкна той и лицето му се удължи, при което бръчките му се задълбочиха. — И не си мисли, че съм предубеден към спартанците. Има много, за което да се възхищаваме… и да ненавиждаме в нравите на лаконците и на атиняните. Онова, което най-много ме безпокои, са разногласията им, които доведоха до тази война. След славните дни, когато двата народа бяха съюзници, биха се заедно и победиха неизброимия персийски враг, да стигнем до това… — Погледна сенчестия портик на храма и високия вход: двама стражи стояха на пост отпред, носеха черни кожени ризници, боядисани в черно щитове и шлемове в същия стил. — Поне имаме едно неутрално убежище — добави.
	Касандра присви очи. Защото думите му прозвучаха като незавършен въпрос.
	В този момент Реза, кормчията, се провикна от долината:
	— Триарх! Имаме проблем на пристанището. Искат такса за престоя ни. Трябва да слезеш.
	Варнава въздъхна:
	— След цял ден редене на опашка! Не може да бъде. — Сви рамене и пак въздъхна. Касандра му даде шепа драхми от кесията на Елпенор. — Много щедро, _мистиос_ — кимна благодарно той. — Ще се видим на кораба.
	След тези думи се помъкна унило надолу. Касандра пусна Икар да излети след него и продължи да се придвижва бавно в компанията на Херодот.
	— Много царе идват лично, за да се посъветват с гадателката. Тя може да започва войни и да ги прекратява — заразсъждава старият историк. — Ами ти за какво си тук?
	— За решение — каза тя, като постави ръка на гърдите си.
	Той кимна и се усмихна леко:
	— Аз искам… истината. Но се боя, че вече няма да я искам, след като вече я притежавам.
	— Следващият! — сопна се единият страж.
	Херодот направи лек поклон и каза:
	— Нещо ми подсказва, че ти трябва да минеш преди мен, почитаема.
	Касандра кимна леко за благодарност и забеляза как той отново хвърли подозрителен поглед към копието на Леонид. Тя влезе и двамата облечени в черно стражи я проследиха с поглед. Въздухът в мрачното помещение беше задушен и пропит със сладникава миризма. От ниски, широки кадилници, поставени на триножници, като духове се издигаха облачета дим от смирна и тамян.
	Когато влезе в централното помещение _адитон_ на храма, мракът вътре бе почти непрогледен. В приглушената светлина на свещниците отстрани строго я гледаха мраморни статуи на Посейдон, Зевс, Мойрите и самия Аполон. Тя едва не подскочи, когато видя две други „статуи“, които всъщност се оказаха още двама облечени в черно стражи. Но още по-плашеща бе прегърбената фигура, седнала на трикрако столче по средата на стаята. Беше увита в дълга бяла роба и носеше дълги гердани от мъниста. Главата й, увенчана с лавров венец, се клатеше замаяно сред дима от нагорещени гърнета, подредени върху плочите около нея.
	Касандра погледна оракула и в сърцето й пламна омраза. Може би нямаше да намери отговори тук, но щеше да получи някакво решение: защото стражите бяха допуснали глупавата грешка да я пуснат вътре въоръжена. Сега тази змия щеше да си плати за проклятието, с което бе разбила живота й, и… в този момент гневните мисли на Касандра секнаха, защото жената обърна глава към нея. Беше млада — с години по-млада от Касандра — не стара вещица, каквато бе общоприетата представа. Напомняше й на една малко по-голяма Феба. Омразата бързо охладня. Изглежда, че гадателката, изрекла зловещите предсказания преди толкова много години, отдавна беше мъртва.
	— Ела под светлината на Аполон, светлината, която разпръсва мрака — изрече с уморен гърлен глас момичето и посочи към блещукащите горящи гърнета. — Какво искаш да узнаеш, страннице?
	— Аз… търся истината за моето минало. Може би също за бъдещето си. Искам да разбера кои са моите родители, къде мога да ги намеря.
	Главата на оракула се заклати малко по-бавно.
	— Кой иска от Аполон такава мъдрост? — изгърмя гадателката с глас, неочаквано силен за дребната й фигура.
	Касандра се втренчи в нея, съзнавайки колко глупаво е това. Не само че нямаше да получи отговори, ами и бе лишена от удовлетворението да си отмъсти.
	— Родена съм в Спарта. Брат ми бе хвърлен от планината, а аз — прогонена. Сега нямам никого, нищо.
	Оракулът съвсем спря да клати главата си. Завъртя очи към Касандра. Сега изглеждаше променена, сякаш изнемощяла. Но когато погледът й спря върху най-близкия страж, главата й отново се заклати и тя като че ли пак изпадна в състояние на транс.
	— Ще намериш родителите си… от другата страна на реката.
	Касандра наостри уши. Опита се да си спомни малкото, което знаеше за района. Наблизо минаваше река Плейстос. Нима родителите й бяха там?
	— Когато дните ти изтекат и платиш на Харон, за да те прекара през Стикс, ще се събереш с тях на отвъдния бряг.
	Сърцето на Касандра се сви, тя изгуби и малкото надежда, която имаше. Настъпи тишина. Стражите се размърдаха нетърпеливо.
	— Времето ти изтече — изръмжа единият.
	— В такъв случай, сбогом — каза тя на оракула.
	Точно когато тръгваше, пред храма се чуха викове и трясък от счупена ваза.
	— Проблем! — изкрещя един от стражите пред вратата.
	Двамата вътре се спогледаха, после изтичаха вън.
	Касандра понечи да тръгне след тях, но един глас я спря.
	— Чакай — прошепна оракулът.
	В първия момент Касандра не позна гласа й — слаб, уплашен, без предишната театралност.
	— Те издирват детето, което е паднало от планината… — прошепна гадателката.
	Касандра настръхна. Върна се при нея.
	— Какво каза?
	— Култът търси момичето, което е паднало.
	Трескави мисли нахлуха в главата на Касандра. Тя хвана оракула за раменете и я разтърси.
	— Кои са те? И къде са? — Видя сълзи в очите на момичето и осъзна, че тук положението явно не е много добро. Пусна я. — Мога да ти помогна, ако ти ми помогнеш.
	— Никой не може да ми помогне — с пресипнал глас отговори оракулът. Отвън се чуха стъпки и лицето й пребледня. — Те се връщат. Тръгвай.
	— Назад — изръмжа един от стражите.
	— Култът ще се събира тази нощ в Пещерата на Гея — каза оракулът, когато Касандра направи крачка назад. — Там може да намериш отговорите, които търсиш.
	— Казах _назад!_ — изрева стражът.
	Сграбчи Касандра за раменете и я изблъска към вратата. Тя не се съпротивлява. Друг хвана оракула и я повлече към мрака във вътрешността на храма.
	Касандра присви очи от яркото слънце, когато отново се озова навън.
	— Оракулът повече няма да приема днес — изкрещя стражът зад нея, докато я изхвърляше.
	Хората зароптаха. Когато шумът понамаля, Касандра забеляза високия мъж с писклив глас, който се беше подиграл на Варнава. Един от храмовите стражи го държеше затиснат на земята, а друг го риташе неуморно в слабините. Очите на клетника бяха изцъклени, а езикът му стърчеше от устата.
	— Спраскай му и другата топка и сме готови — злобно се изкиска стражът, който го натискаше на земята.
	— Непохватният глупак счупи една от ритуалните амфори — обясни Херодот, като се приближи до Касандра и я поведе настрани. — Цъ-цъ! — добави, като й намигна дяволито.
	— Той… не, _ти…_
	— Да, да, говори по-тихо. Позволено ми е да поизлъжа от време на време — все пак не съм персиец. Аз съборих амфората, защото си помислих, че така ще можеш да поговориш насаме с оракула.
	Той отново погледна копието и тя пак го скри под наметалото си.
	— Жреците и закрилниците по принцип са известни с това, че се бъркат навсякъде, каканижат заклинания и по принцип пречат — продължи Херодот.
	Касандра се намръщи:
	— Жреци и закрилници? Вътре нямаше такива. Само черните като торни бръмбари стражи.
	Лицето на Херодот пребледня.
	— Какво още стана? — подкани я той.
	— Оракулът приказваше глупости — общи приказки и двусмислици. Но после стражите излязоха, когато настана суматохата, и тя започна да говори смислени неща.
	— Започна?
	— Преди да свърши, стражите се върнаха, хванаха я и я завлякоха като робиня във вътрешността на храма.
	Лицето на Херодот посърна и той заприлича повече на човек, преживял седемдесет лета.
	— Значи слуховете са верни. Те _наистина_ държат оракула под свой контрол.
	— Кои те?
	— Казах ти, че съм дошъл да търся истината. Е, вече я намерих и тя е много мрачна. Не разбираш ли? Цяла Елада се върти около предсказанията на оракула. Спарта и стотиците й съюзници от Пелопонеския съюз. Атина и множеството й поддръжници от Делоския съюз. Всеки неутрален град. _Всички_ правят онова, което ги посъветва оракулът. Може двете велики сили да воюват помежду си, но ако _те_ владеят оракула, _те_ винаги са победители. Представи си каква власт имат _те_, ако контролират всяка дума от устата й.
	— Херодот, в името на боговете, бъди така добър да ми кажеш кои са тези _те_.
	Той се огледа бързо, за да се увери, че никой не може да ги чуе.
	— Култът към Космос — прошепна едва доловимо.
	Тръпки побиха Касандра, сякаш някой погали тялото й със студени ръце.
	— Култът.
	— Те са като сенки. Никой не знае кои са членовете, защото се срещат тайно и носят маски, за да крият лицата си. Само веднъж съм виждал някого от култа. С маската приличаше на приятел и…
	На лицето на Херодот се изписа ужас, когато Касандра измъкна от кожената си торба зловещо изглеждащата дървена маска на Елпенор, с гърбав нос, намръщени вежди и уста, разкривена в злобна усмивка.
	— В името на Аполон! — възкликна старецът и бързо набута маската обратно в торбата й. — Откъде имаш това?
	— Мисля, че и аз веднъж съм срещала член на култа — отговори тя. — И мисля, че трябва да се срещна и с другите. Оракулът ми даде само откъслечна информация. Каза, че Култът се събира тази нощ в Пещерата на Гея. Къде от цяла Елада се намира това?
	Херодот я хвана за ръка и я поведе настрани от храма, надолу по дългата виеща се пътека към града.
	— Пещерата на Гея се намира някъде под храмовия хълм — който е надупчен като пчелна пита с огромен лабиринт от подземни галерии.
	— Значи довечера ще се върна тук — заяви Касандра, след като се огледа и видя десетки черни отвори навсякъде по склона. — Само ще те помоля да седиш отвън и да гледаш, докато съм вътре.
	Той въздъхна:
	— Добре. Но искам да ми обещаеш нещо: че ще излезеш жива от там. Харесваш ми, дете отникъде. Не ме карай да съжалявам за това.


>	6.

	Песента на щурците се разнасяше в прохладния нощен въздух. Някъде високо в гората ревяха мечки и грухтяха глигани. Долината бе почти пуста. Хилядите поклонници се бяха разпръснали и съвсем малко от тях бяха останали, насядали около лагерни огньове и пееха тихо. Горе, на храмовия хълм роби и слуги шетаха тихо, чистеха, бършеха и подреждаха на светлината на факли. Десетки облечени в черно стражи крачеха бдително насам-натам.
	Касандра се покачи на една малка плоска скала, после хвърли въже на Херодот. Въпреки оплакванията си от по-рано, че го боли гърбът, старецът се покатери доста чевръсто. Двамата погледнаха тесния вход на пещера в скалата. Вътре беше непрогледен мрак.
	— Това би трябвало да е входът — измърмори тя. Обърна се към Херодот: — Как мислиш?
	Историкът сви рамене:
	— Долу е лабиринт, _мистиос_, само това знам.
	Касандра претегли в ръка кожената чанта, в която бяха мантията и маската. Ако тази галерия наистина водеше към Пещерата на Гея, трябваше да ги сложи, за да не я разпознаят. Лъкът, копието и предпазителите на ръцете й бяха твърде разпознаваеми, даде си сметка сега. Затова неохотно ги свали. Без оръжията си се чувстваше гола. Херодот взе лъка й без колебание. Но когато тя му подаде копието, отказа да го докосне — вдигна своята кожена чанта и я накара да пусне оръжието вътре.
	Касандра не каза нищо по този въпрос.
	— Ако не се върна до зазоряване, си тръгвай, разбрахме ли се? И кажи на Варнава също да тръгва и да забрави за мен.
	Херодот кимна, а тя приклекна и се запромъква навътре в галерията. Беше тясно и трябваше да върви приведена, но дори в този случай висящите от тавана сталактити от време на време заканваха гърба й. След известно време стана тясно като в лисича дупка и се наложи да пълзи. Нямаше място да се обърне. Въздухът не й достигаше. За момент си представи как Херодот слиза в Кира, за да продаде копието й, докато тя навлиза все по-навътре в този тъмен гроб. Неочаквано подът изчезна под нея и тя се изтърколи по стръмен склон от дребни камъни. Озова се в периферията на оранжево осветено петно и чу гърлено ехо от множество силни и решителни гласове. Забеляза движещи се сенки зад естествена каменна колона. Набързо се наметна с бродираното наметало на Елпенор и си сложи маската точно когато двама мъже минаха наблизо. С развяващите се зад тях мантии изглеждаха, сякаш се носят над земята.
	— Не се мотай тук — каза единият, със същата маска като тази на Елпенор, като я изгледа мръсно. — Вече донесоха реликвата. Побързай, или ще пропуснеш шанса си да я подържиш.
	— Не бих пропуснал нищо — отговори тя със заглушен от маската глас.
	Двамата отминаха, като продължиха да си говорят за наемане на войници и разположението им във връзка с предстоящата задача. Тя изчака, докато се поотдалечат, после тръгна след тях по каменната галерия. През няколко крачки на стените имаше факли, които пращяха и хвърляха искри, а на определени разстояния една от друга в стените бяха издялани ниши. В някои от тях имаше легла или мебели, но всичките бяха пусти. Изведнъж от една от тези странични камери излезе облак пара и Касандра чу писък, който накара стомаха й да се свие. Когато минаваше край нея, тя не се сдържа и погледна вътре. Видя едър мъж, задъхан под маската и с показващи се изпод мантията широки рамене и яки ръце, покрити с черни къдрави косми. С една ръка държеше ръжен с нажежен до бяло край над горящ мангал. Пред него на вертикална рамка висеше завързан гърчещ се от болка нещастник с увиснала напред глава. От лицето му, което не се виждаше, капеше течност.
	— Наехме те да убиеш атинянина Фидий — бучеше маскираният главорез. — Платихме ти добре. Ти се провали и за малко не попадна в атинска тъмница за това. Е, там щеше да ти бъде по-добре, глупак такъв.
	Хвана нещастника за косата и вдигна главата му, при което Касандра успя да види лицето: дясната половина беше кървава пихтия и на мястото на окото зееше черна дупка. Главорезът вдигна ръжена и го приближи към здравото око на вързания мъж. То се изцъкли и започна да се стрелка насам-натам, сякаш се опитваше да избяга, но нямаше как. Със съскане и миризма на изгоряла плът и после силно изпукване окото се спука, опръсквайки с бяла слуз и кръв цялата ниша чак до мястото, където стоеше Касандра. Тя с мъка се сдържа да не повърне. Маскираният главорез се обърна, видя я и изкрещя, за да надвика писъците на клетника:
	— Моля за извинение. След като отрежа главата на този негодник, ще изпратя един от робите си да почисти мантията ти.
	— Идеално — отговори тя. — И побързай, защото реликвата вече е тук.
	Доволна от хладнокръвието си, продължи по каменния коридор, който скоро я изведе в просторна зала. Каменният под бе гладко полиран и гравиран със символи. Там стояха няколко членове на Култа, всичките с еднакви, страховити театрални маски, и водеха задълбочен разговор. Тя не посмя да ги прекъсне, но малко по-встрани, коленичила пред каменен олтар, стоеше жена, също с маска. В дългата й черна коса имаше снежнобял кичур.
	Касандра се приближи и толкова се беше втренчила в жената, че за малко не подскочи, когато чу глас.
	— Не се стеснявай, помоли се заедно с Хризида — каза хилав маскиран мъж. — Тя обича компания.
	Касандра кимна, после, имитирайки жестовете на Хризида, коленичи до нея и се преви пред олтара, като кръстоса ръце на гърдите си.
	— Ах, да, и ти го чувстваш? — попита с дрезгав глас жената. — Всичко, което постигнахме, е в угода на боговете. Ние си извоювахме толкова много власт. Молитвата е традиция. Традицията е власт. Простолюдието свежда глава за молитва пред висшата сила… и _ние_ сме висшата сила. Това не те ли кара да се гордееш.
	Докато Хризида говореше, от стаята за мъчения на якия главорез се чу стъргане на трион и няколко сподавени писъка, после — глухо издумкване от падането на голям предмет.
	— Цялата се изпълвам с гордост — измърка Касандра, като си мислеше, че единствената й надежда да ги заблуди, че е една от тях, е, като се преструва, че ужасите в стаята за мъчения не съществуват.
	— Оракулът е ключът към нашето величие — продължи Хризида. — Вече поколения наред тя говори с нашия глас.
	Тези думи проехтяха в съзнанието на Касандра като камбанен звън. „Заповедта да хвърлят братчето ми от скалите не е дадена от гадателката… а от тези мръсници“ — помисли си.
	— Благодарение на нея постигнахме толкова много — продължи Хризида. — Съвсем скоро ще имаме власт над цяла Елада. Нека двете враждуващи страни да воюват, а ние ще ги управляваме. Но оракулът не е нищо в сравнение със… — Замълча и потрепери от удоволствие, сякаш докосната от ръката на невидим любовник — … с реликвата.
	— Реликвата — изрекоха трима маскирани, минаващи покрай тях, които бяха чули.
	— Реликвата — повтори послушно Касандра.
	— И нашият герой скоро ще бъде тук — каза друг. — Само той е способен да отключи мощта на реликвата — да види миналото, настоящето и бъдещето.
	— Ще бъде върховен момент — смутолеви Касандра.
	После се изправи и се отдалечи през залата, като се стараеше да улови някакъв смислен разговор в бърборенето на седем-осем души, които чуваше. Двама спореха разпалено, мъж и жена. Тя бързо успя да дочуе имената им: Силан и Диона.
	— Забрави майката — заяви Диона, като махна пренебрежително с ръка. — Тя е стара и безполезна.
	— Ама аз нея вече почти съм я разкрил — изсумтя Силан.
	— Върху _нея_ трябва да се съсредоточим.
	Той завъртя глава и маската му се обърна към Касандра.
	— Ти как мислиш? — попита я. — Майката на героя ли трябва да търсим, или сестра му?
	Гърлото на Касандра се стегна и тя едва успя да изхрипти:
	— Аз…
	— Пфу — прекъсна я трети глас, някъде зад нея, — отговорът е нито едната, нито другата. И двете добре са скрити. Виж, Перикъл Атински не е — разхожда се напред-назад с онова перо на шлема като мишена за стрелба с лък. Нека да изтръгнем сърцето му и да обезглавим атиняните. Можем да поставим на негово място някой друг, който по-добре служи на целите ни.
	Тримата продължиха да спорят и Касандра се измъкна настрани.
	Така стигна до един от входовете на залата, мина през него и се озова в преддверие. На отсрещната стена в скалата бе издълбан барелеф на страховита качулата, рогата змия, изправена, с отворена уста и оголени отровни зъби. Във вдлъбнатините, представляващи очите й, горяха две свещи. Пред нея стоеше маскиран мъж. Касандра се приближи, за да види по-добре какво прави, и сцената я стъписа. В този момент той вдигна двете си ръце към зъбите и прокара китките си върху тях. По кожата му потече кръв и закапа в каменно корито под устата на змията. Мъжът изви главата си назад и въздъхна от удоволствие. Еуфорията му бързо отмина и той погледна Касандра. Очите му — едното тъмно, другото замъглено от перде — се взряха в дупките на нейната маска в опит да види част от лицето й.
	— Не оставяй зъбите да пресъхнат. Хайде, принеси жертва — каза, като се дръпна назад и започна да превързва неравните прорези на китките си.
	— Не днес — твърдо отговори тя.
	— Не се дърпай и се благодари, че засега принасяме в жертва само кръв. Нищо чудно Деймос да поиска да започнем да си режем ръцете. Колкото по-скоро хванем останалите членове на рода му, толкова по-скоро ще можем да се отървем от нашия герой и неговите своеволия.
	Мълчанието на Касандра явно събуди подозрителността му.
	— И не помисляй да кажеш на Деймос — добави той, като се приближи още. — Ако разбере, това съвсем ще освободи звяра в него. Той е неуправляем. Капризен кон, който не може да бъде опитомен. Сила и хаос в едно тяло. Той е всичко, от което Култът има нужда, и всичко, срещу което се борим. Ако знаеше, че за малко щяхме да хванем майка му… — Мъжът се изсмя мрачно. — Е, нека да кажем просто, че не искам кошмарите ми да се сбъднат.
	Аз също — съгласи се Касандра.
	Внезапно й се стори, че въздухът в тези дълбоки подземия стана мразовит. Тя излезе от преддверието и тръгна след Хризида, Силан, Диона и другите навътре в лабиринта от галерии. Хиляда гласове крещяха в главата й: слухове как Култът към Космос разпростира властта си над все повече земи; мъже, принасящи в жертва собствената си кръв; делфийският оракул в ръцете на тези изчадия. Вече полузамаяна, се озова в голяма зала и почувства дълбоко, кънтящо бучене, което накара костите й да завибрират. Такова усещане бе изпитала първия път, когато докосна древното — и сега липсващо й — копие на Леонид. Но това бе нещо друго, нещо по-силно. _Много_ по-силно.
	Високо над главите им от тавана на залата висяха сталактити. Върху кръгла плоча от полиран камък по средата стояха няколко десетки души с наметала и маски. Главорезът от страничната галерия също застана между тях. Последваха го Хризида и онзи с превързаните китки. Още трима бързо се приближиха зад Касандра и застанаха в кръга. Всички издаваха протяжни, гърлени напевни звуци и само когато бученето леко затихна и неколцина погледнаха към нея, тя осъзна, че се очаква да се присъедини към тях. Затова бързо направи няколко крачки напред и зае останалото празно място, като по този начин затвори кръга. Безспирното бучене изпълваше пещерната зала и от звука я побиваха тръпки. Тя видя пиедестал от мрамор с червени жилки в центъра на кръга с малка златна пирамида отгоре.
	_Реликвата._
	Като наемничка моментално оцени стойността й и си представи колко неща може да си купи с тези пари. Воинът в нея бе готов да скочи напред и да предизвика всички тези кучи синове — убийци на братчето й, съсипали живота й — на смъртоносен бой. Тя стисна юмруци под наметалото и мислено прокле Херодот, че я убеди да остави оръжията си навън. В този момент обаче осъзна, че самата пирамида издава бученето, резониращо в залата и изпращащо тези странни импулси през тялото й.
	Един от членовете на култа излезе напред, протегна ръка и е голямо страхопочитание докосна пирамидата. Другите замърмориха и завъздишаха завистливо; някои се размърдаха нетърпеливо, изгарящи от желание да дойде и техният ред. Касандра беше сигурна, че в пирамидата има скрита свещ или лампа, защото искреше с бледа златиста светлина.
	— Виждам: невидими вериги, стегнали вратовете и глезените на всеки мъж и жена. Смъртта на хаотичната светлина. Тесен коридор от мисъл, чиста вяра, чист _ред_.
	Другите посрещнаха думите му с одобрителни възклицания. Един подир друг се изредиха още трима. Докосваха пирамидата и описваха какво виждат. След това Хризида прошепна на Касандра:
	— Действа най-добре, когато героят я докосне едновременно с някого от нас — той вижда мислите ни и ни позволява да прогледнем по-надалеч. Но винаги е върховно преживяване да докоснеш реликвата сам. Хайде, твой ред е.
	Касандра преглътна с мъка и се благодари на маската, че никой не може да види лицето й. Излезе по средата на кръга, протегна ръка и доближи длан до върха на пирамидата. Сърцето й затуптя силно, хорът от гласове около нея се засили и въпреки хладината по гърба й изби пот…
	_Тряс!_
	Една врата в задната част на залата се отвори с трясък, панти и болтове се разхвърчаха и дъските се стовариха на земята. В помещението нахълта висок, мускулест мъж и приклекна като разярен звяр, готвещ се за скок. Краката и ръцете му бяха масивни, с изпъкнали мускули. Носеше бял нагръдник със златни _вериги_ и бяло наметало. Буйната му черна коса бе вързана отзад. Той не носеше маска и красивото му лице бе разкривено от гняв. Това беше воинът. Героят. _Деймос!_
	— Сред нас има предател — изрева той. — Има общо четирийсет и двама посветени и в залата виждам четирийсет и двама. Но как е възможно това, след като един от нас лежи мъртъв и вкочанен долу в Кира?
	Вдигна една отсечена глава и я хвърли на земята.
	Зловещият предмет се изтърколи и спря. Студена вълна от ужас обля Касандра от петите до главата. _Елпенор?_ Но тя не беше отсякла главата му. Този звяр се беше изгаврил с трупа, за да направи тази сцена.
	— Кой е предателят? — избумтя с глас като боен барабан мъжът. — Свалете маските!
	Касандра мислеше трескаво, обхвана я паника.
	— Това е против правилата ни, Деймос — възрази един от членовете на култа. — Избрали сме да не показваме лицата си.
	Паниката на Касандра понамаля, но в този момент се обади Хризида:
	— Нека всички да покажем нашата преданост към Култа, като поставим ръка върху реликвата заедно с героя, както винаги се е правило. Деймос ще види мислите ни и ще разбере кой какви тайни крие.
	Мъжагата слезе с тежки стъпки по стълбището от вратата и се намъкна в кръга.
	— Чудесно — изръмжа, като изгледа от глава до пети Касандра, която вече стоеше до пирамидата. — Хайде, ти. Докосни я и ми кажи какво виждаш. Недей да лъжеш, защото и аз ще видя същото — предупреди, като опря длан в едната стена на пирамидата.
	Касандра погледна героя. Златистите му очи горяха от омраза. За миг видя гибелта си в тях. Но какво можеше да направи? Тя допря длан в срещуположната стена на пирамидата. Нищо. За момент изпита силно желание да се присмее на тези глупаци. Това, което се случи после, й подейства като ритник в главата.
	Вратът й се изкриви и пред очите й блесна ярка светлина. Това не беше от онези моменти, когато копието събуждаше спомени от миналото. Това беше истинско. Тя усети аромата на есенен въздух и мокра орлова папрат, чу песента на птиците в гората Евротас.
	Пренесе се в земите на Спарта.


	_Пълзях сред папрат под моравото вечерно небе, гледах тлъстия глиган отпред, мислех си колко вкусно ще е месото — и за колко силна ще ме помислят, момиче само на седем лета — ако го убия сама. Коленичих, извадих копието, задържах дъха си, прицелих се в страната на глигана. Но тогава в мислите ми се прокрадна колебание: да чакам ли, да стрелям ли, или да…_
	_Със сребърен отблясък друго копие прелетя над главата ми, заби се в земята и подплаши глигана. Той изгрухтя и побягна. Скочих на крака и се обърнах да видя кой провали лова ми._
	— _Кой е там? — изкрещях. — Излез и се покажи._
	_Мама излезе измежду дърветата с малкия Алексиос на ръце._
	— _Колебанието само приближава… — започна тя._
	— _… гибелта — измърморих, като осъзнах, че не съм си научила урока. — Знам. Тате ще се разочарова, когато научи, че не съм готова._
	— _Ти ставаш все по-силна и издръжлива. Но най-важното умение е да можеш да прецениш точния момент за действие. — Тя се приближи, остави Алексиос на едно паднало дърво и вдигна копието, което беше хвърлила. — Може би е дошло време да получиш това._
	_Взех копието. Проблесна на сивата светлина и ме заслепи за миг. Такова прекрасно оръжие. Дръжката беше счупена, но това бе идеалната дължина за мен._
	_Когато докоснах острието с форма на листо, изпитах странен трепет._
	— _Почувствах… нещо._
	— _О? — усмихна се мама._
	_Отново го докоснах и изпитах същото усещане._
	— _Това не е обикновено копие._
	— _Не е. То носи древна сила. Силата на един героичен род, чиято кръв тече и в моите и твоите вени, в цялото ни семейство. Кръвта на цар Леонид._
	— _Това е… копието на цар Леонид?_
	_Тя се усмихна и ме погали по лицето._
	— _Леонид е бил храбър воин и е направил голяма саможертва при Термопили. Ти имаш неговата кръв и неговата сила. Ние притежаваме способността да усещаме определени неща, случващи се около нас. При опасност реагираме бързо като лъвове. Това е нашата родова дарба. Но не всеки разбира това. Някои виждат силата ни и я искат за себе си. Ще се опитат да ни я отнемат._
	— _Аз няма да им позволя — заявих с наивната си детска смелост._
	— _Знам — каза мама. — Ти си воин._
	_Внимателно увих копието в кожен калъф. Усещах, че трябва да се грижа много за него. Прибрах го в колчана си. Тогава чух тътен от небето и погледнах: нагоре._
	— _Задава се буря — каза мама и вдигна Алексиос._
	_Странно, но имах това чувство постоянно, откакто мама и тате се върнаха от посещението си при оракула онази есен. Мама долови смущението ми и ми подаде бебето Алексиос. Веднага се успокоих, целунах го по челцето и се вгледах в блестящите му златисти очи…_


	Касандра рязко дръпна ръката си от пирамидата и издиша шумно. Докато споменът избледняваше, тя се втренчи в Деймос. Той също я гледаше — с огромни като луни златисти очи. Не можеше да има грешка…
	„Алексиос?“ — размърда беззвучно устни тя.
	Той поклати смаяно глава и устните му потрепнаха едва забележимо: „Касандра?“
	Тя направи крачка назад, краката й бяха изтръпнали.
	— И какво? — извика един от членовете на култа. — Какво видя, Деймос? Можем ли да й имаме доверие?
	Мълчание.
	— Отговори на въпроса, Деймос — настоя друг.
	Пак нищо.
	След миг друг от членовете на култа се намъкна между тях.
	— Дай на мен. Аз нямам какво да крия.
	Това като че ли изкара Деймос от транса. Той изрева, хвана другия мъж за главата и я фрасна с всички сили във върха на пирамидата. Маската се счупи със силно изпукване. Рукна кръв, мъжът се загърчи за миг, после се свлече на земята. Пирамидата стоеше все така безупречна и златна, непокътната, но лицето на клетника бе една кървава пихтия. Някои от другарите му се отдръпнаха назад, но неколцина излязоха напред.
	— Какво правиш, Деймос? — закрещяха в един глас, като се скупчиха около него.
	Касандра се оттегли назад до входа на залата, после се обърна… и хукна като подплашена сърна, скована от страх и разтреперана. Не усети как намери тайния тунел и кога изпълзя навън.
	Едва чу Херодот, когато се озова на каменния перваз пред входа на тунела, задъхана и превита надве, и се опря на скалата за опора.
	— Мила, какво стана?
	Тя го погледна с огромни очи.
	— Той е там. Той е техният герой.
	— Кой, мила?
	— Моят брат. Алексиос.


	В най-непрогледните часове на нощта „Адрестия“ вдигна котва от пристанището на Кира. Реза и няколко други моряци управляваха платната и руля. Варнава стоеше на носа, стъпил с един крак на парапета. Взираше се в мрака, сякаш стоеше лице в лице със стар противник. От време на време поглеждаше към кърмата в очакване на указания от страна на Касандра, но тя бе потънала в мисли.
	Седеше до малката каюта, стискаше ръката, с която бе докоснала пирамидата, и гледаше разсеяно. Всичко, което беше приемала за реално, се бе разбило на хиляди парченца.
	Херодот, седнал до нея, внимателно режеше парченца от една ябълка и ги поднасяше към устата си бавно и методично. Предложи за пореден път едно на нея и след като тя отказа, го подхвърли на Икар, който само побутна плода с клюн и го клъвна презрително.
	— Бяха много, всичките маскирани — прошепна тя. — Оракулът им се подчинява, а боговете говорят на народа чрез нея. В основата на всичко е онази пирамида. Имат цяла армия от шпиони и войници. Владеят почти цяла Елада. Всичко.
	— Значи положението е по-лошо, отколкото очаквах — измърмори Херодот. Втренчи се за известно време в мрака. — Ако Перикъл е в опасност, както твърдиш, трябва да отплаваме за Атина.
	Тя го изгледа раздразнено:
	— От всичко, което видях и чух там, защо мислиш, че ще се загрижа точно за него? Брат ми е жив, но Култът го е превърнал в нещо… _ужасно_. И искат да убият майка ми. Този кораб е мой, а Перикъл не ми е никакъв — за мен той е просто поредният алчен и кръвожаден пълководец.
	— Кръвожаден? Та ти не го познаваш — упрекна я Херодот. — Наложи се да воюва против волята си.
	Тя го погледна кисело:
	— Пълководец, който не обича войната? Едва ли. — Спомни си различни слухове, които бе дочула в мръсните кръчми на Сами. — Някои казват, че е започнал тази война под претекст, че цели траен мир, за да може да укрепи непобедимия атински флот и да се кичи със славата му. Корабите му не срещат никаква съпротива от жалкия спартански флот, но спартанските хоплити владеят сушата без конкуренция и страх от слабата атинска пехота. Обаче, докато всички се възхищават на Перикъл заради силния му флот, какво значение има, че войната продължава?
	— Може би си права. А може би е осъзнал, че войната е неизбежна и е взел мерки, за да извлече максимална полза от нея — сви рамене Херодот.
	— Не можеш да ме убедиш. Какво ме интересува някакъв непознат цар на Атина?
	Херодот се изсмя високо и продължително.
	— Атина няма цар. Перикъл служи на народа. И положението му изобщо не е за завиждане: в Атина има твърде много хора, които само чакат удобен момент, за да заемат мястото му. Ако Култът иска да го свали, тази нежелана, но благородна война може да прерасне в кърваво и хаотично бедствие за всички.
	Касандра го погледна, все още не беше убедена.
	— Добре — продължи Херодот. — Но си задай следния въпрос: ако ти бягаш от брат си, значи трябва да намериш майка си, нали?
	Тя кимна.
	— А къде ще я намериш? Елада е голяма.
	— Предполагам, че ти имаш идея.
	— И ти сама можеш да се досетиш каква. Атина е центърът на нашия свят, мила моя. За разлика от Спарта, с нейните затворени граници и закостеняло мислене, Атина търси търговци и пътешественици като мен. Там управляват велики умове. Умове, притежаващи много знания. Ако някъде някой знае къде може да е майка ти, това е по улиците на…
	— Атина — завърши Касандра достатъчно силно, за да я чуе Варнава.
	Той й отдаде чест и изкрещя заповед към екипажа. Платното на „Адрестия“ изстена и корабът се завъртя и насочи носа си навътре в морето за дългото плаване около Пелопонес към Атика.
	Херодот легна да спи. Касандра застана на кърмата и се загледа в пенестата диря след кораба. На лунната светлина морето изглеждаше като леко набръчкан сребърен лист под небе от черно индиго, осеяно с хиляди звезди. Имаше чувството, че гледа във вечността. Очите й се умориха и тя примигна. Една вълна й се стори по-голяма от другите, по-висока, различна, като че ли там плаваше нещо. Друг _кораб!_ Касандра чу далечен повик на кит и погледна натам. Когато отново насочи очи назад, призрачният „кораб“ вече го нямаше. Тя поклати глава — явно умората й играеше номера.
	Когато отново се обърна, Херодот не спеше и пак бе седнал. Гледаше втренчено лъка и копието й, облегнато на стената на каютата.
	— Гледаш копието ми, сякаш е призрак — засмя се тя.
	Той я погледна, но изражението му бе абсолютно сериозно.
	— Копието на Леонид. Щом те видях с него на опашката за храма, разбрах, че и ти си призована там като мен.
	Тя седна срещу него и въздъхна дълбоко:
	— Аз нося кръвта на Леонид във вените си. Някои казват, че съм посрамила рода си.
	В този момент тя си спомни разговора между членовете на култа, който бе подслушала: „Колкото по-скоро хванем останалите членове на рода му, толкова по-скоро ще можем да се отървем от нашия герой и неговите своеволия.“ Тя вдигна копието и го огледа.
	— То понякога ми говори като никой друг предмет… до тази нощ.
	— Онова нещо, което описа, в Пещерата на Гея. Златната реликва? — каза той, като погледна към звездното небе, сякаш проверяваше дали някой дух не ги подслушва.
	Касандра кимна:
	— Тя окова ума и сърцето ми във вериги, върна ме в миналото по начин, какъвто не бях изпитвала до момента. Толкова рязко и първично. — Остави копието и сви рамене. — Кое прави златната пирамида и моето копие толкова специални?
	Лицето му се издължи и пребледня.
	— Копието и пирамидата са специални, Касандра… но не колкото теб.
	— Не разбирам.
	Херодот погледна към носа и даде знак на Варнава да се приближи.
	— Скоро ще разбереш.


	Под осеяното с облаци лятно небе „Адрестия“ се приближи до един древен крайбрежен проход, заграден от едната страна от високи тъмни скалисти склонове, изпъстрени със зелени гори. Касандра усети, че я побиват тръпки при вида на тези височини. _Термопили. Място на древни герои._
	— Доволна ли си от тази непредвидена спирка, _мистиос?_ — попита Варнава.
	— Щом ти вярваш на Херодот, и аз му се доверявам. Скоро ще продължим към Атина — усмихна се тя, после скочи на пясъка.
	Херодот слезе по въжена стълба. Двамата тръгнаха по виещата се пътека нагоре в планината.
	— По тази пътека Ефиалт повел персите — измърмори Херодот, като присви очи.
	Заведе я до малка надвесена скала, от която отново се разкриваше гледка към залива. Малко по-навътре в планината се виждаше пещера, от чийто отвор изтичаше изпускащ пара и вонящ на сяра поток. Портите на Хадес, наричаха я някои. Горещата порта, казваха други.
	— Тук персите нападнали спартанците и техните съюзници. Тук е свършило всичко за твоя велик предшественик.
	Приближиха се до похабена от времето статуя на лъв, покрита с кремави и жълти лишеи. Чертите на звяра бяха изгладени от влиянието на морските ветрове. Името на спартанския цар още се виждаше, издялано в плинта отдолу.
	— Вземи копието си, вдигни го и го остави да ти говори — каза Херодот.
	Касандра свали оръжието и го стисна с две ръце. Нищо.
	— Това е нелепо. То ми говори само когато само поиска, няма смисъл да се опитваме да го принуждаваме…


	_От тъмното небе като градушка заваляха стрели. Навсякъде около мен започнаха да падат хоплити, пронизани, стенещи от болка. Воини с червени наметала се биеха като лъвове, крещяха на съюзниците си и те да се сражават, да не отстъпват. Бяха толкова малко, а колко многолюдна бе тъмнокожата орда, притискаща ги от всички страни — изсипваше се от планинската пътека, прииждаше от залива като движеща се стена от дървени щитове и остри копия. Спартанският тръбач, сигнализиращ, че това е последният редут, падна, разкъсан от персийско копие._
	— _Изпратете Безсмъртните! — проехтя странен, писклив крясък откъм персийското командване._
	_Те заприиждаха с хиляди, посичаха и пробождаха защитниците, стъпка по стъпка разчистваха тясна врата към сърцето на Елада. Накрая останаха шепа спартанци с червени наметала. И те не спираха да се бият, увлечени в танца на сражението. Тогава го видях — по-възрастен, отколкото си го представях, с тяло, осеяно с рани и лъщящо от кръв, носещ бремето на един цял народ на плещите си… и върху все още здравото копие в ръцете си._
	— _Леонид? — прошепнах._
	_В последните мигове на битката царят герой се взря през ефира към мен. Право към мен. Отново заваляха стрели. Три го улучиха, но той продължи да се бие, да отблъсква ордата от Безсмъртни — и в този момент дръжката на копието му се строши на две. Нови две стрели се забиха във врата му, принудиха го да падне на коляно. Сетне една последна, фатална, прониза гърдите му. Битката утихна и цар Леонид от Спарта се строполи на една страна мъртъв._


	Касандра примигна объркано. На пустия бряг пред нея нямаше трупове или кръв. Само старият Херодот стоеше там и се усмихваше тъжно.
	Тя пусна копието на земята.
	— Защо ме доведе тук?
	Той въздъхна:
	— Защото говореше за позор и че си била недостойна за рода си. Това не е вярно, Касандра. Ти си негова достойна наследничка въпреки всичко, което може да се е случило в миналото ти. — Наведе се и вдигна копието, като пак го хвана през кожената си чанта, за да не го докосва с гола ръка. Подаде й го. — Това копие и реликвата, която си видяла в пещерата под храма на оракула… те не са създадени от наши събратя.
	— Значи са дело на персите?
	Херодот се засмя тихо.
	— От боговете? — попита тя.
	Лицето му стана сериозно.
	— Не точно. Изработени са от народи, живели преди нас. Преди Елада, преди Персия, преди Троянската война, преди потопа… преди епохата на човеците.
	Касандра го изгледа неразбиращо.
	Херодот й даде знак да седне. Извади хляб, разчупи го на две и й подаде половината.
	— Не съм писал за това в никоя от своите исторически книги, за да не ме помислят за побъркан — а някои вече ме мислят за такъв. Но открих неща, Касандра, странни неща — заговори той, докато похапваха, загледани към древния проход. — Едно лято срещнах пътешественик. Дребен, пълничък човечец на име Мелитон, който цял живот бе плавал из Егейско море с една лодка като черупка, без дом и цел. Разказа ми за странстванията си — някои бяха още по-фантастични и от историите на Варнава! Повечето му приказки пропуснах покрай ушите си, но една привлече вниманието ми, защото, за разлика от останалите я разказваше без дяволито пламъче в очите и с нотка на страх в гласа.
	Касандра спря да дъвче и му кимна да продължава.
	— На младини претърпял корабокрушение на остров Тера, тази окаяна останка от остров, наполовина отнесен от вулканско изригване в най-дълбока древност. Сега островът е пуст и гол — само пепел и отломки. Но той съумял да оцелее там месеци наред, като се хранил с червеи и мекотели. Една нощ се събудил от мощно земетресение.
	— Вулканът? — прошепна Касандра.
	— Не, вулканът отдавна е умрял като всичко друго на острова. Било нещо много по-странно, _мистиос_ — отговори Херодот и очите му потъмняха. — Когато земята се разтресла, той видял ярка светлина в нощта, някъде из черните възвишения на острова. Нямало как да е от вулканична лава, защото светлината била чиста и златиста. Той тръгнал в мрака към нея. Съмнало се, преди да стигне, и когато бил на мястото, видял само една гола, черна скала. Едва когато се вгледал по-внимателно, видял знаците.
	— Какви знаци?
	— Издълбани в черната скала с майсторска прецизност, имало странни символи. Помолих Мелитон да ми ги опише колкото може по-подробно и той ги начерта на земята. — Докато говореше, Херодот започна да рисува геометрични форми с пръст пред краката си. — Това — обясни, като потупа по земята — е мъдростта на Питагор.
	Касандра потрепери.
	— Да — кимна Херодот, като видя, че и тя разбира огромното значение на всичко това, — философът, политикът, математикът… един от гениалните умове на Елада. Той е бил сред малкото посветени, които са разбирали нещата, останали отпреди човешкия род.
	— Но нали казват, че Питагоровата мъдрост е изгубена — изтъкна тя, спомняйки си един пиянски разговор, който бе подслушала в кръчма в Кефалония. — Че е умряла заедно с него преди повече от шейсет години.
	— Аз също мислех така. — Херодот махна към копието. — И тази гравюра е само един фрагмент. Но представяш ли си какво би станало, ако тази мъдрост бъде разкрита в своята цялост? Ако хората днес получат знанието как да изработват копия като твоето или предмети като онзи в пещерата на Култа? И какво мислиш, ако ти кажа, че Култът се опитва да открие изгубените писания на Питагор?
	Студени вълни смразиха Касандра.
	— В името на боговете, това не бива да става.
	— Леонид също е мислил така. Той е знаел само откъслечни подробности, но достатъчно, за да осъзнае, че всеки, който търси това знание и иска да го използва като оръжие, трябва да бъде спрян. Ти носиш неговата кръв, Касандра, и затова ти и семейството ти трябва да бъдете спасени. В тази мръсна игра, която само малцина разбират, самата вселена е заплашена.
	Херодот се изправи и тръгна обратно към „Адрестия“, но когато Касандра понечи да го последва, той й махна да остане:
	— Постой тук известно време и помисли върху това, което ти казах.
	Тя остана около час, седнала до лъва и загледана надолу към залива. Запита се колко ли кости са погребани под пясъка. Разсеяно подхвърли няколко трохи хляб на Икар, като самата тя почти нищо не хапна. Думите на Херодот я бяха изпълнили с вълнение, безпокойство и озадачение. „По дяволите, историко, отговорите ти идват под формата на хиляда въпроса“ — помисли си, като се изсмя мрачно.
	— Време е да тръгваме за Атина — изрече с въздишка и се изправи.
	_Пшш… трас!_
	Касандра скочи и приклекна, втренчи се в стрелата, която още трептеше забита в земята пред краката й. Бързо плъзна поглед по околните височини. Нищо. Изведнъж го видя, втренчен в нея като бог от една стърчаща скала.
	— Деймос? — извика.
	Онова глождещо чувство по време на плаването, странното видение във водата миналата нощ. Интуицията не я беше подвела — някой наистина ги бе проследил.
	Той не каза нищо. Само се обърна и се скри от погледа й. За миг тя остана загледана в скалата, после хукна натам. След броени минути се катереше по стръмния склон.
	Поколеба се, преди да се покачи на върха на скалата. Когато излезе отгоре, Деймос чакаше с гръб към нея.
	— Ти ме последва чак дотук?
	— Помня те — отговори той. — Бях още бебе, но си спомням, че ме държеше.
	Онова отдавна загаснало пламъче замъждука отново в стоманеното й сърце.
	— И аз никога няма да забравя какво е да прегръщам…
	— Родителите ми са ме осъдили да бъда хвърлен от планината — прекъсна я с равен глас той. — Но ти… _ти_ си тази, която блъсна мен и стария ефор в пропастта. Видях го. Златната реликва ми го показа.
	— Не, аз се опитах да те спася, повярвай ми, Алексиос. Нямах представа, че си оце…
	Той се завъртя рязко към нея; морският вятър развя тъмните къдрици около суровото му лице.
	— Алексиос умря в онази нощ. Деймос е името, което ми даде _истинското_ ми семейство.
	Касандра вирна презрително глава; мъждукащото пламъче в гърдите й угасна.
	— От вашето нечисто събрание в пещерата разбрах, че и аз, и вие имаме една цел: да намерим майка ни — отбеляза тя.
	Деймос наклони глава на една страна.
	— Ако и ти я търсиш, това означава, че и теб те е изоставила.
	— Въпреки че сме изоставени, двамата оцеляхме. Можем да върнем нещата, както бяха. Само трябва да я открием.
	— Не ми трябва.
	— Твоите приятели от Култа са на друго мнение — с равен глас изрече тя. — Мирина е следващата им цел.
	Той замълча за известно време.
	— Култът ни иска, защото сме по-особени от другите — изрече прегракнало. — Но ти вече знаеш това, нали? — добави, като махна към лъва.
	— Значи няма да дойдеш с мен да я търсим заедно? — попита тя, като направи крачка назад.
	— Нито ти с мен?
	— Нямам намерение да ставам част от… _Култа_ — изсъска тя.
	Минаха няколко напрегнати минути.
	— Не можеш да избягаш от тях — заговори отново той. — Тръгнала си към Атина. Или поне така изглежда, като гледам маршрута ти. Култът вече е там. Когато стигнеш, кажи на Перикъл и неговите надути слуги, че идва техният ред.
	Той се дръпна към един малък вход на пещера и се скри сред облак от воняща на сяра пара.
	— Алексиос? — извика Касандра след него.
	— Не се опитвай да ме проследиш, сестричке — изкънтя гласът му отвътре. — Бъди благодарна, че те оставих жива… засега.


>	7.

	Във въздуха над пристанището Пирея миризмата на потни моряци и конска тор бе примесена с аромата на прясно опечен хляб, риба на скара и силно вино. Толкова много хора, помисли си Касандра. От всички посоки крясъци, кучешки лай, викове на чайки, пазарене и приятелски разговори; войници в синьо и бяло се качваха или слизаха на групички от закотвените до брега военни галери; каруци с натрупани на камари чували жито кретаха, поклащайки се тежко, от хамбарите към означените с бели флагове докове.
	Тя слезе от „Адрестия“ и с възхитени като от гледката на съкровище очи се загледа над главите на многолюдната тълпа към пейзажа на около две мили навътре в сушата — към прочутия град Атина. Море от червени покриви, над които Акрополът се извисяваше като мраморен остров, на който се открояваха спиращи дъха храмове и паметници — каквито тя не беше виждала никъде, нито на Кефалония, нито по време на пътешествието си, а още по-малко в Спарта.
	Партенонът блестеше; сребристите камъни и лъскавата боя бяха ослепителни под слънцето. Високата бронзова статуя на Атина искреше като пламък, с тържествено и властно лице, вдигнала копие като страж.
	Пътят от пристанището до града беше странно съоръжение: тясна укрепена улица, простираща се по цялото протежение на тези две мили като протегната ръка, стиснала в желязна хватка този най-близко разположен участък от брега и пристанището. Зидари и роби на рояци като мравки подреждаха последните камъни на върха на странния зид от двете страни на тази улица и длетата им пееха в непрестанен ритъм.
	— Ела, _мистиос_ — подкани я Херодот, като кимна натам.
	Тя погледна назад и видя Варнава, Реза и няколко моряци от друг кораб да организират един вид облог — че Икар не може да грабне пръстена от пръста на другия капитан. Орелът подскачаше от крак на крак, сякаш нямаше търпение да спечели наградата за мъжете от „Адрестия“.
	Касандра се усмихна и ги остави да се забавляват. Тръгнаха по улицата, под приятната сянка, която хвърляха стените. Стар просяк крещеше на всеки, който имаше търпение да го слуша:
	— Не сме ли си научили урока от старата Троя и от хетите и асирийците? Високите стени привличат могъщи разрушители.
	Сега Касандра забеляза колко грубо е построена стената — набързо и с подръчни материали, от павета, чакъл, парчета от строителни орнаменти и други подобни, в рязък контраст с бляскавия мрамор и добре изработените укрепления на същинския град, издигащи се отпред.
	Херодот забеляза, че това й направи впечатление.
	— Дългата стена, както се нарича, е грозна, но изключително ефикасна — обясни. — Тя е достатъчно добра защита срещу спартанците, крайно неумели в обсадното изкуство, и същевременно позволява постоянния поток на зърно от корабите към града. Много находчива стратегия, не мислиш ли? Перикъл наистина е умен държавник. Спарта не може да превземе Атина, нито да я изтощи от глад.
	— Това ли е стратегията на Перикъл? Къде е славата в това?
	— Слава? Ах, вечната спартанка — изсмя се той.
	Стигнаха до участък от укрепената улица, от двете страни на който бяха скупчени мизерни поселища от паянтови колиби и палатки, пълни с мрачни, втренчено гледащи хора. Не след дълго се наложи да прескачат спящи насред пътя мъже и да си пробиват път сред многолюдни семейства и цели махали.
	— Никога не бях виждала толкова много хора, натъпкани на едно място — измърмори Касандра.
	— Това са хора от селата — прошепна Херодот. — Те най-старателно се опитват да следват мъдростта на Перикъл. Наложило се е да изоставят домовете и нивите си и да дойдат да живеят тук като просяци.
	В подстъпите към същинския град улицата стана по-стръмна, с оградени ярко боядисани богаташки вили, подредени по склоновете около Акропола като поклонници. Там беше обширната агора, разположена около статуята на Ирини и Плутос — Мир и Богатство, далечна мечта в сегашното състояние на нещата. Това пазарище бе пълно със сергии, добитък, амбулантни търговци, продаващи боядисани щраусови яйца и подправки, а един даже държеше кървав кравешки черен дроб, сякаш беше някаква голяма ценност. Навсякъде улиците бяха претъпкани с потни тела, въздухът вонеше на мръсотия, глъчката звучеше напрегнато, сякаш всеки момент можеше да избухне свада. Касандра забеляза стражи на върха на високите, изящни бойници на същинската градска стена — атински хоплити, точно като онези, с които се бе сражавала и които бе победила в Мегара. Изглеждаха загрижени, сочеха и обсъждаха нещо, което се случваше извън града. _Каква можеше толкова да е привлякло вниманието им?_
	Касандра разсеяно се бе отклонила към единия край на агората. Херодот я спря с твърда ръка.
	— Не натам, _мистиос_ — каза с известно отвращение, като погледна в посоката, накъдето бе тръгнала.
	Касандра видя мрачна, мизерна сграда в дъното на пазарния площад. От вътре се чу отчаян вопъл. Плач на човек, изгубил всяка надежда.
	— Това е тъмницата. Там изпращат осъдените на вечно забвение.
	Изражението му, докато гледаше към затвора, я накара да потрепери. Но той бързо я поведе в другата посока и на лицето му се изписа весела усмивка.
	— Насам, _мистиос_. Нагоре към прочутия хълм Пникс. — Херодот я насочи към белите мраморни стълби, водещи нагоре към Акропола. — Защото там е мястото, където ще намерим отговорите на нашите въпроси.
	По самото стълбище също бе пълно със стражи и обикновено хора, разпалено спорещи помежду си. Глъчката се засили — като бръмчене на стършели — когато наближиха платото на върха. Най-напред бяха посрещнати от мълчаливия поглед на бронзовата Атина. Касандра почти изкриви врата си да гледа възхитено колосалния паметник. После излязоха на открития площад под сянката на Партенона; дебатите в Събранието бяха в разгара си. Цялата сцена бе толкова неспартанска, толкова чужда на Касандра: хиляди мъже, облечени със скъпи одежди, мнозина с плешиви темета, лъснали под слънцето, махаха с ръце и си крещяха един на друг. Всъщност не… само на един човек. Един-единствен клетник стоеше сам на един плинт пред всички.
	— Това е човекът, когото търсим — каза Херодот. — Перикъл, пълководецът на Атина.
	Касандра погледна изпитателно мъжа. Със сигурност не беше цар, носеше обикновени дрехи, имаше леко прошарена коса, добре оформена брада и широк нос. Изглеждаше на годините на Херодот, но се държеше като човек, който не смята да позволи на тялото си да остарее толкова бързо.
	— Колко още ще носим този мошеник на плещите си? — изрева най-гръмогласният критикар — по-млад червенокос мъж с тъмни очи и остра брада, който крачеше в основата на плинта и на всяка крачка сочеше обвинително към Перикъл. — Точно както при Керкира, Перикъл пак е майстор на малодушието, колебанието и незадоволителния компромис. Той вижда полза в ощетяването на съюзниците и насърчаването на враговете.
	— А онзи, който обикаля около него като жигосан шопар, е Клеон, демагогът. Той майсторски умее да казва на хората това, което искат да чуят, дори да са пълни фантасмагории. От всички противници, срещу които Перикъл се е изправял на бойното поле или в дебат, няма друг като този.
	Клеон продължаваше да беснее:
	— Лиши всички островни градове от флотилиите им, изнуди ги да му дадат среброто си, а сега разполага с хазната на този хълм като със своя собствена! Гледайте как пилее пари за строежа на храма на Атина Нике за сметка на благосъстоянието на народа. Нима това не е поведение, подобаващо на _цар?_
	Изплю последната дума, сякаш беше отровна. Тълпата нададе одобрителни възгласи. Клеон размаха ръце, сякаш да разпали пламъци, и също закрещя.
	— Искам строежът на храма да продължи за повдигане на бойния дух — отговори спокойно Перикъл, след като врявата утихна. — Не съм тръгнал да издигам царски дворец. Нима не заповядах да се вземе всичкото злато от богатите вили, включително моята, и храмовете за финансиране на нашия флот?
	Клеон отговори само с подигравателно изпръхтяване и се опита да смени тактиката.
	— Нашият флот? Нашият _велик_ флот, който източва хазната с жалките си напъни — като извършва само набези по пелопонеското крайбрежие? След катастрофата в Мегара ти избягваш истинските, благородни сухопътни битки, докато нашите стопанства и домовете на предците ни биват унищожавани. Ние, родените от земята, сме принудени да гледаме как се превръща в пепел.
	— В пепел ли? — намръщи се Касандра.
	Херодот постави ръка на рамото й и я накара да се завърти настрани от Акропола и да погледне към лятната мараня над областта около Атина. Там, в изгарящия пек се издигаше стръмна сребриста планина, но върху скъпоценните участъци обработваема земя тя видя ужасни неща. Примигна два пъти, за да се увери, че очите не я лъжат. На местата, където допреди дни е имало чифлици, ниви, лимонови и маслинови градини, сега се виждаха черни петна от прясна пепел и купчини наскоро съборени мраморни блокове и тухли. Тук-там блестяха червени петна като локви кръв. След като се взря по-старателно, тя видя какво са всъщност.
	Бяха облечени в червено спартанци, разставени на лагери и блокирали сухоземните подстъпи към града. Гледаха и чакаха, с блестящи на слънцето копия. Бяха завладели провинцията и сега търсеха начини да преодолеят стените и да нахлуят в столицата. Стентор? — помисли си тя. Той ли командваше обсадата на мястото на Вълка?
	— Аз не изпитвам удоволствие да гледам как земята ни се изпепелява — контрира Перикъл. — Това е необходима жертва. Не разбираш ли? Не трябва да предлагаме мир на спартанците, защото те ще приемат всеки такъв ход като блеене на уплашено агне и това ще ги окуражи. В същото време не можем да излезем на открита битка с тях. Не са ли доказали безброй пъти, че фалангите им са непобедими? Решението е в камъка. Дългата стена ще ни спаси: корабите ще ни доставят риба от северното море и зърно от крайбрежните царства. Нека Спарта да бие с юмрук по стената. Те _не могат_ да победят.
	Лицето на Клеон грейна в израз на върховно удоволствие и той изрече следващите си думи, като при всяка от тях удряше с юмрук по дланта си:
	— Не. Можем. И. _Ние!_
	Събранието гръмна с викове на съгласие. Перикъл стоеше и слушаше като статуя.
	— Клеон е прав — извика един. — Градът ни вони на лайна и краят на тази проклета война не се вижда.
	— Точно така — съгласи се Клеон. — И не е ли това първата поява от месеци… _месеци!_ на великия Перикъл пред това свещено събрание? Не се ли смята той за неподвластен на нашия контрол?
	Гръмнаха още обидни възгласи.
	Без покана Клеон се качи на плинта. Преметна една дипла на сапфиренозелената си мантия на едната си ръка и продължи речта си, удряйки като с брадва с едната ръка върху дланта на другата. Перикъл мълчаливо слезе от пиедестала и остави съперника си да крещи. Така продължи цяла вечност и едва след като тълпата се умори да слуша това, Събранието се зае с обсъждането на друга тема — остракизма.
	— Анаксагор, приятел на Перикъл, се изправя пред вас днес по обвинения в богохулство — обяви Клеон и посочи един грохнал старец в тълпата.
	Чу се възмутено роптаене.
	— Твърди, че слънцето не е самият Аполон… а някакво горящо кълбо от материя!
	Ропотът прерасна в гръмки освирквания.
	Анаксагор изцъка с език и размаха ръка пред себе си, сякаш прогонваше мухи. Посочи към слънцето, като че ли да покаже, че истината е очевидна.
	Един мъж започна да обикаля из тълпата с торба и всеки член на събранието пусна парче от счупена амфора, за да гласува. Перикъл пусна своето парче точно когато Херодот заведе Касандра при него. Каменното изражение, с което пълководецът бе стоял на плинта, сега се беше сменило е тревога.
	— Близки приятели ли сте? — попита Херодот.
	Перикъл го погледна и лицето му се озари от радост — като човек, който вижда слънцето след дни наред дъждове. Двамата мъже се прегърнаха. Историкът прошепна нещо на ухото на приятеля си. Лицето на Перикъл помръкна за момент, после той кимна за благодарност. Погледна Касандра.
	— Коя е тази?
	— Касандра. Една приятелка — отговори Херодот. — На пристанището чух, че си решил да направиш симпозиум довечера. Тя има нужда от мъдростта на най-близките ти сподвижници. Може ли да присъства?
	— След онова, което ми каза, стари приятелю — отговори Перикъл, — ще съм глупак да поканя непозната, при това _мистиос_, в дома си.
	Херодот се наведе и пак му прошепна нещо.
	Перикъл се втренчи в Касандра за известно време. Каквото и да му бе казал Херодот, то явно промени решението му в нейна полза.
	— Не може да носиш оръжие, но ела въоръжена с ум.


	Ограденият с мраморни стени _андрон_ бе гора от полирани колони, украсени с огненочервени ивици. От тях като драперии висяха смарагдовозелени лози, а в саксии по ъглите растяха виолетови бугенвилии и лимонови дръвчета. Помещението бе празник на цветовете: мозайка със сцена на Посейдон, изправящ се от сивкавосиньото море сред пасаж от сребристи морски създания, всичко това изпъстрено с архипелаг от червени, меденозлатисти и светлосини копринени персийски килими. Носеше се силно ухание на риба на скара, печени меса и най-вече на ароматно вино.
	Гостите стояха на групички и се водеха разгорещени спорове. Смях и възклицания на изненада преминаваха през стаята като вълни. Мъже със зачервени от виното лица стояха облегнати на колони или надвесени от балкони, олюляваха се, смееха се гръмогласно. Трелите на лира и лютня изпълваха залата с нежна, но жива мелодия, прекъсвана от дрезгавия смях на групички и двойки, преливащ се от единия край на помещението до другия, или трясъка на изпуснати амфори, последван от весели възгласи.
	При един такъв внезапен звън Касандра инстинктивно посегна към колана си, към обичайното място на копието си… после сконфузено поглади светлосинята си атинска _стола_ — като изруга мислено, че не е с коженото си облекло на наемник и оръжията си.
	— Ти ли си _симпозиархът?_ — обърна се тя към един мъж е вид на побойник. — Не трябва ли ти да им _пречиш_ да се напият?
	Застанал до нея, Херодот сви рамене:
	— На теория, да. Но тази задача не е по-лесна от това да се опиташ да хванеш бесен вълк за ушите. — Наклони все още празната си чаша към нея, за да й покаже едно отвратително, покрито с циреи създание, нарисувано от долната страна. — Идеята е човек да пие по-бавно, за да не бъде първият, който ще види това грозилище на дъното — явно се смята за лош късмет.
	Касандра се огледа. Всички изглеждаха доста нетърпеливи да се сдобият с този лош късмет. Видя как един човек надигна чашата си, за да изпие и последната капка, и се намръщи, когато видя рисунката на дъното.
	— Това да не е…
	— Огромен, похотлив, възбуден пенис. — Да, Приап би могъл да се гордее. На теория изтъкнатите държавни мъже биха внимавали много да не надигат прекалено чашите и да видят тази картинка. Обаче…
	Нямаше нужда Херодот да обяснява повече, защото в този момент пияният постави чашата между краката си, сякаш картинката бе неговият собствен пенис. Разтресе слабините си и десетина души наоколо избухнаха в смях.
	— Не изглежда правилно, нали? — отбеляза Херодот. — Селата горят, улиците са пълни с бежанци… а тук горе мъжете, които би трябвало да осигурят безопасността на града, се наливат с вино и остроумничат. Но нали видя какво е навън. Спартанците са тук и ние сме затворени между тези стени като кучета. Кой може да предвиди как различните хора ще се държат преди края на света? — Изви глава назад и се изсмя гръмко. — Започнах прекалено да драматизирам — нещо, което е по-добре да оставим на специалистите в тази област. — Махна към няколко души от прислугата. — В действителност Перикъл организира тези събирания не защото е голям любител на тълпите, а за да е сигурен, че най-гръмогласните атински оратори ще бъдат на негова страна. И не всеки ум в тази зала е замъглен от виното. Поговори с някого, който не се олюлява и не повръща. Това са хората, на които Перикъл има най-голямо доверие — онези, на чиито рамене се крепи съдбата на Атина. — Подаде й един кратер с вино и един с вода. — Вземи и преди да попиташ някого за нещо, напълни чашата му. Ако поиска порядъчно количество вода за разреждане на виното, значи си заслужава да говориш с него.
	Херодот се отдалечи към групичка побелели старци и Касандра внезапно се почувства като в капан. Всеки от мъжете й се струваше коварен и опасен. Стар и обигран. Тя бе като момиченце сред тях. Каква глупачка беше да си мисли, че може да изкопчи информация от тези надменни типове. Някои й хвърляха насмешливи погледи, но отместваха очи веднага щом тя ги погледнеше. Тя си пое дълбоко въздух и навлезе сред морето от непознати.


	Той я видя как пристига, когато нощта хвърляше тъмния си воал над Атина. Проклетият историк вървеше до нея като бавачка. Какъв неочакван и прекрасен обрат на събитията, замисли се мъжът, като галеше ръбовете на маската си. Сега нямаше да се налага да я преследва по смрадливите градски улици. Сега щеше да се разправи с нея — и с проклетия историк — още тук, във вилата на Перикъл. Той щракна с пръсти и четирите сенки, които го придружаваха, безшумно заеха позиции.


	Касандра видя нисък мъж с чип нос, тъмна брада и невероятно гъсто окосмяване по всички видими части на тялото, който я гледаше ухилено. Тя му обърна гръб. Друг, с нос като клюн на граблива птица, изглеждаше по-надежден — като човек с богати познания. Тя се приближи към него.
	— Вино? — предложи му.
	Той я изгледа с празен поглед, сетне се свлече бавно, безшумно до стената, седна на земята и като отпусна глава напред, захърка дрезгаво.
	— Външният вид понякога лъже — каза някой точно зад нея.
	Тя се стресна и се обърна. Отначало не видя нищо, но когато погледна надолу, осъзна, че косматото хилещо се джудже отпреди малко сега е дошло при нея. Той носеше _химатион_ — старомодна дреха, която оставяше половината гърди голи — и се подпираше на тояга. Касандра го изгледа подозрително.
	Той се усмихна, изправи се и остави тоягата настрана.
	— Да, твърде съм млад, за да използвам тази тояга, но обичам да си играя с възприятията на хората. Предубедеността е майка на невежеството, окови за ума. Счупи ги и пред теб ще се открие чуден път: от илюзията, през вярата, отвъд логиката… до чисто, златно познание. А не е ли знанието истинското добро на този свят.
	Касандра го изгледа равнодушно, после попита:
	— А ти си…
	Подаде му кратера с вино, но той кимна само към водата.
	— Попитай всеки и ще ти кажат, че се казвам Сократ, но името не означава нищо. Действията ни са това, което определя какви сме, и всяко действие има своите удоволствия и своята цена. След като уточнихме това, за коя се представяш ти?
	Тя присви очи.
	— Кас…
	— Касандра, да. Перикъл обясни, че ще дойдеш тази вечер.
	Тя забеляза, че Херодот и Сократ си размениха приятелски погледи и подозрителността й намаля.
	— А къде е Перикъл?
	Сократ се изкиска:
	— Той рядко идва на собствените си пиршества.
	— Предполагам, че е разстроен от прокуждането на приятеля си — отбеляза тя.
	Резултатът от гласуването бе обявен малко преди мръкване. Клетият Анаксагор бе прокуден в изгнание за десет години.
	Сократ отново се изкиска:
	— Точно обратното. Той ликуваше, когато научи новината.
	Касандра поднесе кратера с вино към собствената си чаша, напълни я и отпи голяма глътка. Червената течност беше кисела и стипчива.
	— Не разбирам. Защо иска приятелят му да бъде изгонен от града?
	— Нещата не са такива, каквито изглеждат, Касандра. Анаксагор е и мой приятел. Даже беше мой учител — той е този, който зася първите семенца светлина тук. — Сократ почука с пръст по главата си, после и той пийна вино. — Но и аз отправих благодарствена молитва към боговете, когато бе обявен резултатът от гласуването. Разбирам недоумението ти. Но запитай се: къде би потърсила безопасно убежище и помощ… в гнездо на змии? — Наведе се леко към нея и прошепна: — Анаксагор е в опасност тук. _Сериозна_ опасност. Повечето хора в тази зала също.
	Сократ посочи един висок мъж с жълти дрехи, покрити на места с бял прах. Той подреждаше орнаменти на една маса и разпалено обясняваше своята „конструкция“ на събралите се около него слушатели.
	— Това е Фидий — обясни Сократ. — Главен скулптор и архитект на града, създателят на бронзовата статуя на Атина и незавършения храм. Той също не е в безопасност тук и се надява да успее благополучно да напусне града.
	— Да избяга… от кого? — предпазливо попита тя.
	Лицето на Сократ помръкна.
	— От кого ли не. Този град е гнездо на змии, Касандра.
	Тези негови думи я накараха да застане нащрек и да се заоглежда подозрително. Сократ забеляза промяната на изражението й. Постави ръка на рамото й и го стисна.
	— Но има и много добри хора, особено тук. Огледай тези, които още не са пияни, и ще видиш някои от най-възвишените атински умове: Тукидид, отличен военен и още по-кадърен пълководец… макар че завижда на Херодот и иска един ден да пише исторически трактати като него — обясни, като посочи млад, пооплешивял мъж със строго лице, заобиколен с мъже, имащи вид на военни, ако се съди по осеяните им с белези тела. — Там са Епикур и Софокъл — двама чаровни стари козли, майстори на трагическата поезия. И Аристофан, който обожава да вкарва доза комизъм в творбите им и обзалагам се, с най-голямо удоволствие би вкарал и нещо друго в Еврипид.
	Покрай тях мина мъж с изпито лице и кичури тъмна коса, стърчащи от двете страни на плешивото му теме, и махна пренебрежително с ръка.
	— Налей му вино и ходи да търсиш някой друг — посъветва Касандра. — Иначе рискуваш този непоносим надут балон да започне да те баламосва с обичайните си смахнати брътвежи, да ти обяснява, че денят е нощ, а нощта е ден — а ти си сляпа, защото не го виждаш по същия начин!
	— Ах, това е Тразимах, моят стар съперник в интелектуалните двубои — отговори Сократ с коренно различен тон.
	Тразимах спря и се втренчи в него. Стисна юмруци и размърда устни, сякаш си повтаряше мислено: „Не се ядосвай, не се ядосвай“.
	— Ако искаш да получиш мъдрост, търси я другаде — повтори той.
	— Прав е — съгласи се Сократ. — В тази зала има много златни умове. Софокъл е мъдър, Еврипид — още повече…
	— Но най-мъдър от всички е Сократ! — изрева един пиян наблизо.
	Тразимах изгледа кръвнишки нищо неподозиращия мъж.
	— Хайде стига, Тразимах. Може би сега _ти_ си най-мъдрият? Не разгада ли най-сетне естеството на справедливостта?
	Тразимах направи крачка, сякаш да отмине… но спря, леко потрепери, после се обърна към Сократ явно вбесен от забележката му.
	— _Пак_ ли това?
	Касандра се сдържа да не се изкиска, като отпи глътка вино.
	— Дискутирахме естеството на властта и прилагането на правосъдието — обясни й Сократ. — Няма по-добро място да се води такъв разговор от дома на Перикъл, не мислиш ли? Аз само попитах нашия приятел тук и пак ще го попитам дали е съгласен, че да се управлява, е изкуство.
	Тразимах изсумтя презрително:
	— Да, изкуство е, като всички човешки начинания. По този въпрос няма спор.
	— Чудесно. — Сократ замълча за малко, колкото да притъпи бдителността на съперника си. — Но медицината е за подобряване на състоянието на болния, а не на лекаря. Строителството подобрява сградата, а не строителя. По тази логика целта на управлението не е ли за подобряване на състоянието на управляваните, а не на управляващия?
	Тразимах го зяпна възмутено:
	— Какво? _Не!_ Ти не си ли слушал какво приказвах?
	Сократ отговори на разгневения Тразимах със снизходителна усмивка.
	Касандра отпи още вино.
	— Правосъдието е полезно само ако служи на свободата — каза тя, уверена… и може би малко пияна.
	— Но нима правосъдието не се определя от набор правила, които всички трябва да спазваме? — контрира с въпрос Сократ. — Това не е ли по своята същност _обратното_ на свобода?
	Тразимах отговори първи:
	— Не, защото без правила ще има анархия и само силните ще бъдат свободни.
	— Това не е ли точно противоположното на света, в който живеем?
	— Разбира се, че не!
	— Чакай… какво се опитваш да кажеш? — намеси се Касандра, която сега започна да разбира раздразнението на Тразимах.
	— Аз никога не се _опитвам_ да кажа нещо… — започна Сократ.
	— Не, никога — измърмори гневно Тразимах.
	— … аз само анализирам идеи.
	Тразимах завъртя с пръсти двата си стърчащи отстрани на главата кичура, после изруга приглушено, завъртя се и се отдалечи, този път окончателно.
	Сократ се изкиска като малко дете:
	— Извини ме за тази сцена. Не можах да се сдържа да не го подразня. Той търси отговори вместо въпроси.
	— Аз също — каза твърдо Касандра. — Търся една жена, която е избягала от Спарта.
	Сократ погледна към полирано бронзово огледало на близката стена и привлече вниманието на Касандра натам. Тя видя собственото си отражение.
	— Ето я — с усмивка каза той.
	— Много проницателно. Но аз търся друга жена. Избягала е от там преди двайсетина години.
	— Имаш ли представа колко чужденци са пристигнали в Атина през последния месец, да не говорим за последните двайсет години?
	Тя въздъхна:
	— Не. Освен това не знам дали изобщо е дошла тук.
	Сократ поклати глава и се замисли за момент, като пощипна долната си устна.
	— Ако е тръгнала на север, по суша, тогава е трябвало да мине през Арголида.
	Сърцето на Касандра се сви. Тя дори не знаеше дали майка й е тръгнала пеша.
	— Арголида е голяма.
	— Така е — съгласи се Сократ. — Но освен това има много планини, където върлуват разбойници. Пътниците рядко се отклоняват от главния път, който минава през Епидавър и светилището на Асклепий. Тамошните жреци са известни, че дават подслон на странници и изпаднали в беда.
	— Жреци ли? Имайки предвид какво е преживяла тази жена, едва ли биха се погодили много.
	— Аха — прошепна Сократ. — Но по оня край има и друг, който помага на хората. Моят приятел лекарят Хипократ работи там. Той не е жрец и има добра памет за подробности, за лица. Веднъж почти докара Тразимах до сълзи, с такава лекота развенча доводите му благодарение на светкавичната си памет. Той повече от всеки друг ще си спомни някого, пътуващ на север от Спарта, особено сама жена.
	Касандра кимна:
	— Тогава ще търся Хипократ.
	Следата беше крайно несигурна, но тя все пак беше благодарна. Сократ я остави с обяснението, че трябва да отиде до нужника, но вместо това се приближи до вече поуспокоилия се Тразимах и пак започна да го изтезава с въпросите си.
	Касандра продължи да обикаля из тълпата. Мъжът с гърбавия нос все така седеше на земята, двама други пиеха от амфори, а друг спореше със стената. Тя спря до тримата, които Сократ й беше посочил по-рано: Еврипид и Софокъл, поети и любовници, и Аристофан, духовитият шегаджия, който се беше вклинил между двамата смутено гледащи мъже и не спираше да бърбори, като караше скупчените около тях слушатели да се превиват от смях.
	— Трябва да видите моята имитация на Клеон? Наричам я „Оранжевата маймуна“. Кажете ми какво мислите за нея.
	Компанията избухна в гръмогласен смях и нададе одобрителни възгласи, когато Аристофан заподскача от крак на крак, като ръмжеше и размахваше ръце. Изведнъж всички млъкнаха и погледнаха Еврипид, който не беше казал мнението си. Той стоеше, вперил поглед в сандалите си.
	Аристофан постави приятелски ръка на рамото му.
	— Добрите хора водят тих живот, както обича да казва старият Еврипид, нали, Еврипиде?
	Еврипид отвори уста, но не каза нищо, а само кимна срамежливо.
	Аристофан гръмко започна да хвали собственото си литературно творчество, докато Софокъл зад него се мърдаше неспокойно и се опитваше да привлече погледа на любовника си. Но Аристофан явно бе решил да запази Еврипид само за себе си.
	— И тримата много се обичат — каза тих глас зад Касандра.
	Тя се обърна. И не видя никого.
	— Тук долу.
	Касандра сведе очи. Пред нея стоеше момиче с големи плахи очи, прехапало устни. Имаше гузно изражение, но излъчваше и известно непокорство.
	— Феба?
	Феба обгърна с ръце кръста й.
	— Страшно ми липсваше — проплака с лице, заровено в дрехите й. — След като ти тръгна, Маркос се грижеше добре за мен, но после разбра за окото. Убеди ме да му го дам да го продаде и да вложи парите. Обеща ми двойна печалба.
	Тя въздъхна.
	— Феба, нали не си…
	— Изгуби всичко.
	— Разбира се, че ще изгуби — процеди през зъби Касандра.
	— После дни наред не беше на себе си. Едва когато му дойдоха някои нови и още по-ужасни идеи за печелене на пари, успя да се окопити. Искаше да открадне едно стадо крави от имението северно от Айнос. Идеята беше нелепа: за целта трябваше аз да надяна кравешка кожа. — Феба поклати глава. — Както и да е, откакто ти замина, беше минала година и аз реших да тръгна да те търся. Промъкнах се на един кораб, превозващ дървен материал за Пирея. Сега работя за Аспасия, жената на Перикъл. Слугиня съм, наистина, но поне не се налага да се обличам като крава. Тази вечер, когато те видях…
	Замълча и очите й се наляха със сълзи. Касандра я прегърна силно и я целуна по главата. Познатият аромат на косата й събуди по-дълбоки емоции.
	— Кажи ми защо… защо не се върна в Кефалония? — попита Феба. — Ако ще само за да ми кажеш, че си добре.
	— Защото мисията, на която тръгнах, се оказа по-сложна, отколкото подозирах — с въздишка отговори Касандра. — Майка ми е жива, Феба.
	Момичето се ококори удивено:
	— Жива? Но ти ми каза…
	Касандра постави пръст на устните й. Феба беше една от малкото, които знаеха всичко.
	— Казах ти онова, което мислех, че е станало. Но се оказа, че съм грешала. Тя е жива. Но още не знам къде е. Затова съм дошла. Някой от хората тук може да знае.
	— Аспасия ще ти помогне — уверено заяви момичето, като се изправи. — Всеки от хората тук знае по нещо, но тя знае повече от всички. Тя е умна и проницателна като самия Перикъл. Дори по-умна според някои.
	— Къде е тя? — попита Касандра, която не беше видяла друга жена на събирането.
	— О, тук е — усмихна се съзаклятнически Феба.
	В този момент Тукидид и военните около него я извикаха, като размахаха празните си чаши. Феба завъртя раздразнено очи, после забърза към тях.
	Касандра се оттегли в дъното на залата, облегна рамо на една врата и се замисли с кого да отиде да говори. Иззад вратата — която бе заключена — чу приглушени гласове.
	Наостри уши и всяка дочута дума бе като лъскава монета, падаща в кесията й. „Всичко, трябва да чуя всичко. Даже най-малката подробност.“
	— По-широко, по-широко. Да… _да!_
	Изпищяване на наслада. Шум от смукане, после — като от излизане на тапа, последван от възклицание на удоволствие и дружен възглас на няколко души. Касандра инстинктивно се дръпна, сякаш самата стена беше участник в оргията. Вратата изтрака от движението й.
	Отвътре се чуха стъпки и вратата се отвори. На входа се показа златокос млад красавец с атлетично тяло, гордо изправен. Имаше бледа кожа и сини очи и носеше кожена връвчица на врата и препаска от ефирен плат около кръста. „Гордо изправен във всяко отношение“ — даде си сметка Касандра, като наклони глава на една страна, а после пак погледна лицето му. Зад него стаята бе осветена от маслени лампи и ухаеше на тамян, а въздухът бе мъглив от парата, издигаща се от горещата вана по средата. Навсякъде, по легла и кушетки, по пода и под масата, бяха налягали голи мъже и жени. Виждаха се лъщящи задници и тресящи се гърди — с най-различен вид и размер, сплетени крайници, чуваха се стенания на удоволствие.
	— А, още една участничка? — усмихна се златокосият младеж.
	— Може би — отговори тя, виждайки една възможност.
	— Алкибиад, племенник на Перикъл — представи се той, като се поклони; пое ръката й и я целуна, като същевременно обхождаше с поглед очертанията на тялото й.
	— Търся една жена — каза Касандра.
	Усмивката на Алкибиад стана по-широка и той протегна ръка към една пищна по-възрастна жена, седнала сама на ръба на вградена в пода вана. Тя погледна похотливо Касандра, прокара език по съвършените си зъби и се разкрачи, като тръсна катраненочерната си коса.
	Касандра вдигна вежди:
	— Нямах това предвид.
	— Мъж тогава? — предложи младежът и прозрачната препаска на кръста му потрепна.
	— Зависи какво може да ми каже този мъж.
	— Мога да ти кажа всичко, което искаш да чуеш. Хайде, ела.
	Касандра остави кратерите с вино и вода и влезе.
	— Търся една жена на име…
	Алкибиад вдигна рязко ръка пред нея като бариера, като я накара да замълчи, и затвори вратата. С другата си ръка погали гърдите й. Тя стисна юмруци със силното желание да строши челюстта му, както бе направила с нахалния спартанец в лагера на Стентор… но после осъзна, че това е един шанс.
	Касандра отпусна ръце, приближи се до него и допря устни до неговите. Той се изкиска тихо, докато се целуваха. Устните му бяха горещи и влажни и езикът му се пъхна игриво в устата й. Обгърна я с мускулестите си ръце и тя усети, че я повежда към една от малкото празни кушетки. Но Касандра опря ръка на широките му гърди и се дръпна назад. Знаеше, че вече е хванала рибата на въдицата.
	— Търся една жена, която е избягала от Спарта преди много, много години.
	Алкибиад изскимтя с все още издадени напред устни за още целувки и притворени очи. Когато осъзна, че забавлението се отлага, докато не отговори на въпроса, тръсна глава, сякаш да прочисти ума си от сексуалното желание.
	— Избягала от Спарта? Никой не _бяга_ от Спарта. И сама? — Изпуфтя. — Но добре, да предположим, че така е станало. Ако е дошла в Атина без придружител, са щели да я арестуват. В Тива, Беотия и останалите градове би се случило същото. Ако е била достатъчно умна, може да е избягала на единственото място, където една жена може да избяга, без да бъде наказана.
	Касандра го гледаше непоколебимо в очакване на останалото.
	— В Коринтия — продължи той. — Хетерите в храмовете са сърцето на този град. Да, те спят с мъже за пари и подаръци, но само защото такава е волята на боговете. Те са силни, свободни… — Погледът му се зарея замечтано и устните му потрепнаха, — … с богато въображение.
	Касандра щракна с пръсти пред очите му, за да го изкара от сладките спомени. Той тръсна глава.
	— Трябва да говориш с Антуса. Коринтия е поверена на нейните грижи, както Атина на Перикловите… — Той въздъхна и погледна мрачно към вратата, — … поне засега.
	Отвън се чу приглушен глас. Някой говореше с напрегнат, тревожен тон. _Херодот!_
	Касандра се отдръпна леко от Алкибиад, като нарочно погали превръзката на кръста му.
	— Благодаря ти, Алкибиад. Може би следващия път, когато се видим, ще ти покажа някои неща, които умея.
	Той пак я погледна и въздъхна, като осъзна, че е изпуснал това завоевание.
	— Ако видиш Софокъл отвън, кажи му да дойде. Хвърлил съм му око отдавна, а той все ми се измъква с хитроумни приказки — хлъзгав е като риба.
	Касандра се измъкна от стаята за оргии и се върна в андрона. Херодот не се виждаше никакъв. Тя огледа навсякъде. Но видя _него_. По външен вид не се отличаваше от другите — скромно, но добре облечен, с ексомис и кожени сандали, разговаряше тихо с Тукидид и неговите другари. Имаше квадратно оформена брада, а рехавата му, мазна черна коса бе сресана назад. Касандра не би му обърнала внимание, ако не беше забелязала, че на едното око има перде… и белезите на двете му китки: назъбени, розови линии, съвсем прясно заздравели. В съзнанието й изникнаха спомени от последното събиране, на което бе присъствала — далеч по-зловещо — и маскирания негодник, който бе раздрал собствената си плът пред статуята на змия, за да принесе в жертва кръвта си.
	_Не оставяй зъбите да пресъхнат, хайде, принеси своя дар…_
	Скована от нерешителност, Касандра го наблюдава известно време. Дали знаеше, че тя е тук? Дали беше дошъл, за да нападне Перикъл? Феба… ами Феба? Сърцето й заби бързо, като препускащ кон. Тя се отдръпна в един ъгъл и си наля пълна чаша вино от един кратер. „Нека се възмущават колкото си искат, че го пия неразредено — помисли си презрително. — Имам нужда от това.“ Вдигна чашата към устните си, но в този момент някой хвана ръката й.
	— Само се престори, че пиеш, но не гълтай — предупреди тих, но решителен глас. — Хермип сипа отрова във виното. Ако отпиеш, след броени мигове ще си в безсъзнание. После могат да се случат две неща. Може никога да не се събудиш — което вероятно е по-доброто — или ще се събудиш окована с вериги в някоя тъмна пещера, на милостта на Хермип и неговата пасмина.
	Тя настръхна, но направи, както я посъветва гласът, и „отпи“ от виното. Хермип хвърляше хладнокръвни погледи към нея. Когато я видя, че „пие“, трапчинките от двете страни на брадата му станаха по-дълбоки и на лицето му се изписа голямо задоволство.
	Касандра се дръпна зад една полирана мраморна колона с червени жилки. Тук, скрита от залата, се обърна, за да види чий е гласът. Видя жена с лилава _стола_ и златен нагръдник. Беше по-възрастна от нея и голяма красавица. Тъмната й коса бе сплетена и събрана върху главата, лицето й беше напудрено и изрисувано. Въпреки че устните й бяха очертани с охра във формата на усмивка, Касандра видя, че всъщност са стиснати и сериозни. Очите й — като кладенци от мастило — я гледаха, сякаш искаха да прозрат в душата й.
	— Аспасия? — прошепна Касандра.
	Жената кимна леко:
	— Феба ми каза, че може би имаш нужда от помощ. Сега виждам, че със сигурност имаш. Щом Хермип е тук, значи със сигурност има и други от тях. Той бързо ще осъзнае, че отровата му не е подействала, и ще пуснат в действие резервния си план. Трябва да се махаш от тази вила, да бягаш от Атина… още _сега_.
	Думите й бяха тихи и внимателни, но в същото време звучаха остро като длето, дълбаещо камък.
	— Ама аз изминах целия този път, за да говоря с тези хора. Търся майка си, но досега получих само откъслечни съвети: да говоря с лечителя в Арголида и храмовите проститутки в Коринтия. Може утре да замина, но тази вечер трябва да говоря с…
	Касандра млъкна рязко, защото малко по-встрани, в един тъмен коридор, видя два силуета, които застанаха на позиция и запушиха входа като врати на гробница.
	— Ако умреш тази вечер, никого няма да можеш да намериш — изсъска Аспасия, като стисна ръката й. — Върви сега, виж какво друго ще откриеш и се върни в по-безопасен момент.
	Касандра погледна към другия край на колонадата. Там застанаха още два тъмни силуета.
	— Ела с мен — прошепна Аспасия.
	Бързо я въведе в една странична стаичка и затвори вратата. Приближи се до една дъска от облицовката на стената и натисна лостче, скрито отстрани. Дъската се помести и зад нея се показа оплетено с паяжини стълбище, спускащо се надолу в скалите под Акропола.
	— Този таен проход води до долната част на града. Изпратила съм човек да те чака там. Той ще те заведе до пристанището.
	— А Херодот…
	— Той е вече там.
	— Феба…
	— Тя е в безопасност — извика Аспасия и я изблъска в тунела. — Сега тичай долу, качвай се на кораба и бягайте… _веднага!_


>	8.

	Подредените в кръг маскирани мъже и жени разговаряха тихо. Една-единствена лампа по средата караше сенките им да танцуват по стените на залата: титанични, разкривени, нечовешки.
	— Деймос вече изпълни задачата си. Той е силен, наистина, но беснее като вързан бик. Къде е сега? Никой не го е виждал, откакто тръгна от Пещерата на Гея, след като размаза лицето на един от нашите.
	— Той е много по-ценен от онзи, когото уби — контрира друг. — Ще се върне, когато го извикаме.
	В пещерата проехтяха стъпки. Всички погледнаха към шума. Върху маските им вече бяха изрисувани зловещи усмивки, но сега зад тях всеки от съзаклятниците се усмихваше наистина. Вестоносецът се приближи задъхано и коленичи пред тях.
	— Изпълнена ли е задачата? — прошепна един от членовете на култа. — Какви са новините от Атина? Сестрата вече при нас ли е… или е мъртва?
	Вестоносецът вдигна глава и разширените му, заобиколени от бръчки очи издадоха отговора.
	— Измъкна се — отговори с пресипнал глас. — Избяга от Атина с кораба си. Хермип и другите четирима от нашите, които отидоха да я хванат, ги подгониха с две атински галери, но… — Замълча за момент и преглътна тежко: — Корабът на сестрата е като акула. Разцепи едната галера на две, а другата изпепелиха.
	Онзи, който бе задал въпроса, се втренчи в стареца. Всички глави се обърнаха към празните места в кръга.
	— Изпратила е петима от нашите в Хадес? — отбеляза той с нотка на уважение.
	Вестоносецът кимна:
	— Всички на борда на двете галери загинаха.
	Мъжът излезе напред, кимна и замислено почука с пръсти по устните на маската.
	— Ти се справи добре, старче — каза, като подхвана с длан брадичката на вестоносеца. — Направи всичко, както ти беше заповядано, без нито един пропуск. Нали не си подшушнал на никого за кого работиш?
	Старецът кимна гордо.
	Другият мъж бавно постави другата си ръка на тила му, после изви главата му надясно до крайната възможна позиция… и продължи да натиска. Вестоносецът изпищя:
	— Какво… какво правиш?
	Ръцете на маскирания мъж побеляха, затрепериха от натискане. Старецът размаха ръце, заби нокти в пръстите на по-младия мъж. Но другият продължи да натиска с всички сили, докато се чу силно изпукване и лицето на вестоносеца се завъртя изцяло към гърба. Маскираният се дръпна назад. Главата на вестоносеца се извъртя напред, после увисна на изкривения под зловещ ъгъл врат и едно парче от счупен прешлен се показа през кожата. Тялото се стовари на земята. Екзекуторът отново се обърна към кръга:
	— Залавянето на сестрата само се отлага. Накъде е тръгнала сега?


	Арголида трептеше под лятното слънце. Всеки местен жител с малко мозък в главата си бе потърсил сянка, у дома или под някое дърво. Някои обаче не можеха да си позволят да пропуснат шанса си дори в тази жега — когато _той_ беше тук. Млад мъж, слаб и плешив, само с един оцелял кичур коса, завит на темето му, крачеше между стотиците седнали или легнали на земята: обикновени селяни, подпрели глави на сгъната дреха или на камък, плачещи, стенещи; спартански и атински войници, притиснали зловещи рани, без да обръщат внимание на близостта на врага; прегърнали мълчаливи бебета майки, редящи молитви или вайкащи се. Той запретна полите на лилавия си ексомис, остави кошницата, която носеше, и клекна до един младеж — чирак дърводелец, предположи, съдейки по порязванията и мазолите по ръцете му. Момчето, пребледняло и замаяно, лежеше втренчено в небето, трепереше и бавно мърдаше устни. Кожата на лицето му бе покрита с червени язви.
	— Майка ми и кучето ми ме чакат на остров Кеа. Казаха, че ти ще ме оправиш — прошепна. — Отиди в Арголида, в залива при Епидавър. Великият Хипократ е там. Той може да излекува всеки — съживява мъртъвци.
	Хипократ се усмихна мрачно. Младежът имаше всички симптоми.
	— През цялото време си мечтаех само за едно. Да се върна при тях, да прегърна мама и да целуна кучето си по главата и да му дам да лизне лицето ми.
	Очите на Хипократ се замъглиха от сълзи. Нямаше начин този момък да се завърне у дома, не и на този стадий от болестта. Единственото, което го очакваше, беше бавно и мъчително потъване за среща с Лодкаря.
	— Вземи това, момче — каза той, като погали младежа по главата и поднесе малко шишенце към устните му. — Това ще те излекува.
	Младежът се разтресе целият от усилието да надигне глава и благодарно изпи течността. Хипократ остана още малко, като галеше главата му и шепнеше успокоителни думи за майка му и кучето. Отварата от черен блян щеше да отпусне мускулите и да облекчи страданията на момчето.
	Но нямаше да го излекува. Накрая очите на младежа — изпълнени с любов — щяха да се затворят завинаги.
	Хипократ се изправи. Невидимото бреме на раменете му бе натежало с още една душа. Навсякъде около него десетки болни протягаха ръце към него, стенеха тихо за вниманието му, мнозина — със симптомите на момчето. Толкова малко сред тях можеха да бъдат спасени, даваше си сметка той. „Но трябва да опитам. Моля ви — отправяше мълчаливо молитва към небето, — дайте ми сили да ги излекувам.“ Боговете мълчаха.
	Обърна се към една жена, чиито кости прозираха през увисналата кожа, и понечи да направи крачка към нея, но в този момент двама души преградиха пътя му като желязна врата. Веднага се досети, че тези не са болни — нито ранени войници, нито обикновени хора, поразени от непознатата болест. В очите им нямаше надежда за спасение, а ледена злонамереност. Единият, със стигаща до раменете коса, хваната на челото с бронзова диадема, се усмихна — в пълен контраст с изражението на очите му.
	— Хипократ — заговори с небрежен тон, — изненадахме се, когато не те намерихме на храмовия остров. Не е ли там мястото, където всички лечители би следвало да си вършат работата?
	— Лечителите работят там, където има болни за лекуване — спокойно отвърна лекарят.
	Двамата мъже се спогледаха. Тогава той разбра кои са, още преди да види самотния силует на човек, наблюдаващ сцената от едно възвишение. Беше жена, с черна коса с един бял кичур близо до слепоочието и ледено лице.
	— Защо не дойдеш с нас, Хипократ — каза вторият мъж, чиято глава приличаше на зле оформена ряпа. Суровият му поглед подсказваше, че това не е въпрос.
	Поведоха го навътре в сушата, към хълма. Пътеката минаваше през плитка долчинка, обрасла отстрани с тополи и ухаеща на мокра папрат и гъби; във водата крякаха жаби. Изпълнен с високомерие, беше пренебрегнал предупрежденията на Перикъл да не идва тук сам. Сократ също го умоляваше: „Вземи си охрана!“ Но да доведе дори само няколко действащи атински хоплити тук, би означавало да пренесе войната и по тези земи — в Арголида, коварния стар враг на всички, опряла рамо в спартански територии и на една крачка разстояние през Сароническия залив от Атина.
	Хипократ видя очертанията на маски под двете наметала, а също и на мечове. „Вземи поне някой наемник“ — умоляваше го Тукидид. Но не, той се мислеше за по-умен от тях.
	— Какъв ще бъде краят за мен? — попита, като се подразни от трепета, който долови в гласа си.
	— Хризида ще реши — отговори рапонът.
	— Нагоре по хълма има гнездо на стършели — добави дългокосият. — Виждал ли си човек да умира от ужилванията на разгневен рояк? — добави със смях.
	Хипократ стисна юмруци и се опита да потисне нарастващия страх. Щеше да има кратък период на болка, после — облекчението на смъртта. Това бе всичко. Или… погледна в кошницата си. Имаше още едно шишенце с черен брош, достатъчно, за да определи сам как ще сложи край на живота си. С разтуптяно сърце бръкна вътре и счупи глиненото капаче, вдигна шишенцето към устните си…
	В този момент гъста червена течност плисна в лицето му.
	Той изпищя от уплаха, олюля се назад, изпусна шишенцето и кошницата. Опита се да избърше гадостта от очите си и тогава осъзна, че тя е навсякъде по лицето и дрехите му. Втренчи се в тялото на дългокосия мъж, който още стоеше прав, олюлявайки се, но вратът му стърчеше като мокър чукан, а главата я нямаше. Рапонът се беше снишил на земята като котка и въртеше глава на всички посоки, накрая видя силуета между дърветата, чу избръмчаването на прашката и се хвърли на една страна, за да избегне следващата оловна сачма.
	Изръмжа и вдига едната си ръка — на която с ремък бе закрепен малък бронзов щит.
	— Жестоко ще съжаляваш за това, мръснико — изкрещя към дърветата.
	Излетя нова сачма, но рапонът беше бърз, завъртя се достатъчно навреме, за да я отбие с щита си.
	— Скоро ще останеш без сачми, а аз умея да чакам!
	Тогава се появи тя. Като тигрица, излизаща от бърлогата си, с износени кожени дрехи, с лък през рамо и прашка в едната ръка. Хвърли прашката и извади от пояса си странно наполовина строшено копие, след което зае бойна поза подобно на рапона.


	Касандра наблюдаваше движенията му. Личеше си, че преди да се присъедини към Култа, е бил войник — колкото грозен, толкова и пъргав. Нанесе няколко лъжливи удара в нейна посока, като се присмиваше на реакциите й.
	— Ти ли си била? — измърка. — Е, аз дойдох за лечителя, но нямам нищо против да взема и по-ценния трофей днес.
	— Същия трофей, който Хермип си мислеше, че ще грабне, преди галерата му да се превърне в два по-малки кораба? — контрира тя. — Преди да се удави с отчаяни писъци?
	— Хермип беше некадърник. Тромав като слон. Аз съм скорпион — изсъска той и в следващия миг приклекна и замахна със светкавична бързина с копието си.
	Касандра, която предвиди този ход, стъпи на един по-голям камък и скочи високо. Когато прелиташе над кривата му глава, удари надолу и копието на Леонид разцепи темето му и се заби дълбоко в мозъка му. От счупения череп се изплиска гъста пихтия от черна кръв и розово мозъчно вещество и рапонът се строполи на дъното на дерето с последна въздишка.
	Касандра се извъртя във въздуха и се приземи с лице към трупа; увери се, че е мъртъв едва след като добре огледа обезобразената глава. Шумолене в папратите отзад я накара да се обърне. Лекарят се олюля на краката си, сетне хукна да бяга.
	— Чакай! Сократ ме праща — извика тя след него.
	Той спря и се обърна.
	— Сократ? Моят стар приятел ли те изпраща?
	Погледна зад нея и очите му се разшириха от смайване.
	Касандра се обърна да види какво има.
	Икар се спускаше с разперени нокти към възвишението над долчинката. Жената с белия кичур замахна да се защити от нападението му, после избяга.
	— Хризида?
	— Познаваш ли я? — попита тревожно Хипократ.
	Горната устна на Касандра потрепна презрително при спомена за Пещерата на Гея и молещата се маскирана жена.
	— Знам само, че трябва да умре. Къде избяга?
	Хипократ вдигна ръце, сякаш да успокои разбеснял се кон.
	— Ще ти кажа, но първо трябва да поговорим. Ела.
	Върнаха се в залива и повървяха известно време между ранените и болните. Касандра се зае да мие и превързва разкъсани крака и рамене на войниците, докато Хипократ се занимаваше с хора с не толкова очевидни заболявания. Касандра се погрижи за едно момиче на годините на Феба, което имаше инфектирана рана от ухапване от животно. Тя свали превръзката, после стисна ръката на малката и я пощипна по бузата. Момичето се засмя. Касандра се усмихна, но после си помисли за своята Феба в Атина. Изпита безпокойство и онова пламъче в сърцето й се събуди. Тя прогони усмивката и тези неканени емоции — всяка слабост можеше да й коства живота при това пътешествие — и се наведе над следващия болен: изпит, стенещ мъж, покрит с язви и изнемощял. Нямаше рана за промиване, нито счупен крайник за наместване. Тя подържа ръката му, като слушаше немощния му глас, докато й разказваше за живота си като майстор на стрели. След известно време той се унесе в неспокоен сън.
	— Нещо странно се случва в Елада — каза тихо Хипократ, като галеше челото на мъжа.
	— Култът — съгласи се Касандра.
	Той се изсмя мрачно:
	— Друго. Тази болест. Не съм виждал подобна преди. Изглежда, че се заражда на гъсто населени места — в селища, където живеят твърде много хора на едно място. И от там се пренася на пристанищата и дори в селските райони.
	— Ако има лечение, ти със сигурност ще го откриеш — убедено каза тя.
	— Защото аз съм великият Хипократ — въздъхна лекарят.
	Взеха си почивка под лъчите на вечерното слънце, като седнаха на една могилка с изглед към болните — налягали на плажа като изхвърлени от морето риби. Морският бриз приятно галеше кожата им. Хипократ разчупи един хляб и й предложи половината заедно с парче тлъсто овнешко и едно варено яйце. Касандра прие храната и си даде сметка, че е пренебрегвала такива основни нужди на тялото по време на бягството от Атина — беше хапвала само по някоя огризка от време на време. Хвърли малко месо и на Икар.
	Изядоха по една ябълка и пиха студена ручейна вода от един мях. Хипократ махна към малкия кораб, закотвен край брега.
	— Аха, сега виждам кораба ти. И моят приятел Сократ е на борда?
	— За негово голямо съжаление. Моят капитан, Варнава, доста се въодушевява от присъствието му. Той ме помоли да дойде на брега с мен, но не можех да рискувам да го взема. Не знаех какво ще намеря тук.
	— Не си дошла, за да убиеш Хризида, нали? — попита Хипократ, като я погледна изпитателно.
	— Не, но ще я убия. Дойдох да те попитам нещо. Търся един човек.
	Устните на лечителя леко се повдигнаха в единия край.
	— Спомням си майка ти.
	Касандра настръхна:
	— Как… как разбра?
	Той вдигна огризката от ябълката си.
	— Ябълката не пада по-далече от дървото. В момента, в който ти излезе от дърветата, помислих, че виждам нея.
	— Значи _наистина_ е минала оттук?
	Хипократ сведе очи.
	— Тогава бях прекалено млад… не знаех как да й помогна. Отпратих я. Но решителният й поглед се запечата в съзнанието ми. Никога няма да го забравя. Мирина беше огън в женско тяло!
	— Знаеш ли накъде тръгна?
	Той пак въздъхна:
	— Не знам. Но има един човек, който може би знае. — Посочи с пръст зад гърба си, към вътрешността. — Светилището на Асклепий, където лекувах навремето, не е това, което беше. Техните представи и моите се… разминават, нека така да се изразя. Те си мислят, че болните ще оздравеят, като просто седят в храмовете и библиотеките им. Може би е полезно за духа, но не върши много работа, когато ръката ти е счупена. — Поклати глава, сякаш да се въздържи от по-нататъшни критики. — Отиди там. Говори с жреца Долопс, живее до библиотеката. Кажи му, че аз те пращам. Той и предшествениците му водят записи за всеки жив човек, който е минал по тези земи. Мирина беше тук и трябва да е записана там — името й, болестта й и накъде е тръгнала…
	Докато той й обясняваше къде да намери жреца, Касандра усети как пламъчето замъждука отново в сърцето й; самата мисъл за майка й го съживяваше. Тя побърза да го скрие. Постави ръка на рамото на Хипократ и стана.
	— Благодаря ти.
	— Бъди здрава, Касандра — извика той след нея. — И предпазлива. Започва да се мръква, а…
	— А Арголида не е добро място за разходки — довърши тя.
	— Точно така. Но има още нещо, което не ти казах. Този Долопс… той е син на Хризида.


	Нощта се спусна неусетно, докато Касандра вървеше през гората под съпровода на щурци, бухане на сови и воя на вълк единак някъде далеч. Видя също следи от лъв и чу дебелото, гърлено ръмжене на звяра някъде от близките дървета. Като внимаваше да се движи винаги от подветрената страна спрямо тези звуци, тя продължи напред, докато видя края на гората.
	Надникна иззад папратите и видя великото, обрулено от стихиите светилище. Даже под воала на нощта пейзажът бе величествен. Три хълма като стражи ограждаха мястото. На единия се издигаше великолепният Храм на Аполон, на другия се намираше рожденото място на легендарния Асклепий. Долчинката между хълмовете бе осеяна с мраморни къщи, свързани помежду си с широки улици и красиви, тихи градини. Имаше дълга, величествена колонада, под която се суетяха няколко престарели жреци; също гимназиум, малък храм, библиотека. Там беше и самият _абадон_ — залата, където лежаха болните — осветен от тихо пращящи факли. На склона имаше изграден театър и скупчени един до друг скромни жречески домове. От единия храм долитаха ту усилващи се, ту заглъхващи мелодични песнопения.
	Касандра безшумно излезе на открито и се отправи към жреческата къща, разположена най-близо до библиотеката. Долопс за малко не падна от стола си, когато тя влезе. Касандра не би се изненадала дори ако беше изкрещял, но той не издаде звук, а само се втренчи в нея. Лицето му беше сиво и изпито, рехавата коса — рошава. Касандра се огледа и забеляза странни писания на стените — едни и същи непохватно изписани думи се повтаряха безброй пъти: „Защо, майко, защо? Остави ги да живеят!“ Но нямаше следа от Хризида.
	Все още обхваната от натрапчиво чувство на тревожност, тя седна срещу него и обясни защо е дошла и кой я е изпратил. Той се поуспокои, особено след като чу името на Хипократ.
	— Търся някакви сведения за жена на име Мирина. Спомни си, моля те — повтори Касандра.
	Гърлото му се изду, сякаш се опитваше да глътне костилка от слива. Но след малко той стана, взе една факла и все така мълчаливо й кимна да го последва навън в нощта. Излязоха на едно открито място близо до колонадата. Тук имаше стотици каменни плочи, натрупани на купчини или подредени в редици като хоплити. Долопс посочи една и страх скова сърцето на Касандра. Какво беше това? Надгробна плоча? Но той й подаде факлата и й направи знак да клекне. Тя коленичи и освети плочата. Не беше надгробен камък, а запис на пациент — точно както беше казал Хипократ. Касандра се вгледа в написаното.
C>
	„Диорис дойде пролетта само с едно око. През нощта, докато спеше в абадона, боговете дойдоха, намазаха празната очна орбита с магически мехлем и на сутринта той се събуди с две здрави очи!“
C$
	Тя вдигна вежди и едва успя да се сдържи да не се изсмее. На следващата плоча пишеше:
C>
	„Уви! Тисон от Хермиона беше сляп с двете очи… докато храмовото куче не облиза органите му и той се възрадва, благословен отново със зрение.“
C$
	— Органи? — измърмори Касандра, чудейки се какво може да означава това.
	Продължи да чете нескончаемите изсечени в каменните плочи колоритни надписи: за мъже, които поглъщали цели пиявици, за да могат гадините да изядат вътрешните им болести; за мъж, ухапан от вълк и излекуван с ухапване от усойница; за измисленото от Асклепий находчиво лечение за воднянка — което се състоеше в отрязване на главата на пациента, източване на натрупаните течности и после връщането й на място.
	Очите й започнаха да се уморяват, докато четеше още и още смехотворни записки. Накрая забеляза, че воалът на нощта започва да изтънява от изток. Толкова ли дълго беше чела? Понечи да се изправи, но в този момент зърна на близката плоча една дума, която промени всичко.
	_„Спарта“._
	Касандра коленичи и впи очи в камъка. По-голямата част от повърхността бе набързо надраскана, буквите — заличени.
	_„… ом Спарма… дойде мук с деме да мърси… милосм ом боговеме.“_
	Тя се изправи.
	— Кой е заличил буквите от този камък?
	Лицето на Долопс отново пребледня от страх, както когато беше влязла в къщата му.
	Уморена и изтръпнала, Касандра изгуби търпение.
	— В името на боговете, кажи веднага! Прекосих цяла Елада и този полуунищожен камък е всичко, което имам. Моля те, _кажи_ ми!
	Той отвори уста. Със затаен дъх Касандра видя защо не може да говори. От езика му бе останал само надъвкан, сивкавочерен къс. И се беше случило наскоро, даде си сметка тя, съдейки по обгарянията.
	— Извинявай… не знаех. Слушай, трябва ми нещо, нещо повече от тези останки от букви. Помогни ми, моля те.
	Той се втренчи в нея с насълзени очи. После насочи поглед към нещо зад нея.
	Сърцето й подскочи и тя се обърна. Нищо. Само южният край на долината на Асклепиона. Сетне далеч отзад… тя го видя. Миниатюрна светла точка в тъмнината на гората.
	— Там ли ще намеря отговора? — попита Касандра.
	Долопс кимна кратко, тъжно.
	Тя му обърна гръб и хукна. Икар излетя от покрива на колонадата и я последва. Касандра навлезе сред дърветата и продължи колкото й държаха краката през треви и храсти, почти без да мига, за да не изпусне от поглед този странен пътеводен фар. След малко видя какво е: малко, кръгло забравено светилище — посветено на лечителя, Аполон Малеатас. Имаше конусовиден покрив от червени керемиди и бе заобиколен от колони, обрасли с лишеи и мъхове, някои — килнати настрана и напукани. От вътре Касандра чу тих бебешки плач. Озадачена, тя се промъкна до входа на храма и когато прекрачи прага, почувства топлината от оранжевите пламъци на свещите върху кожата си. Вътре, клекнала и с гръб към нея, стоеше жена, държаща плачещото бебе пред стара покривка и древен каменен олтар. По пода бяха разпръснати цветя. За миг пламъкът в сърцето на Касандра лумна и обхвана цялото й същество. Нима беше възможно?
	— М…мамо? — промълви с пресипнал глас.
	Жената се изправи и се обърна.
	— Не съвсем — каза Хризида през стиснати зъби и с хищническа усмивка. Държеше кинжал, опрян в гърдите на бебето.
	Касандра се вцепени.
	— Макар че _можеше_ да съм ти майка, ако беше пожелала. Истинският ми син — Долопс, е кретен. Предполагам, че той ме предаде.
	Касандра не каза нищо.
	— Истинската ти майка дойде тук, сигурно вече си се досетила за това — продължи Хризида.
	— С дете — изрече задъхано Касандра. Сцената с Хризида, ножа и бебето изглеждаше още по-зловещо сега. — Какво им направи? Какво им _направи_?
	— Бебето оцеля, но това също знаеш — измърка Хризида, като направи крачка към нея. — Сега Деймос е _мое_ дете — колкото и другите от групата да се оплакват от животинското му поведение.
	— А майка ми?
	Хризида се усмихна по-широко:
	— Още си спомням нощта, когато ми донесе моето дете. Онова жалко парче месо, плачещо в дъжда. Ех, да бях знаела, че Мирина има две деца… но ето те тук. Моето семейство се събра.
	Касандра я гледаше втренчено, с наведена глава като бик, готов да атакува.
	— Къде. Е. Майка. Ми?
	— Оставих я да си ходи. Покрусена от новината, че не мога да спася малкия Алексиос.
	— Ама нали каза… о… _излъгала_ си я? Казала си й, че Алексиос е умрял?
	— Тя го повери на моите грижи. Алексиос беше забележително дете. Спартанците се опитаха да го убият, но аз го спасих, отгледах го. Осигурих му най-добрите учители по изкуството и военно дело. Той е мой, както и всички други деца, които Хера ми изпраща.
	Ледена вълна смрази Касандра.
	— Какво си ти?
	Хризида остави бебето на олтара до свещите и направи още една крачка към нея.
	— Знаеш какво съм. Знаеш какви са моите съмишленици. Сега, за да бъде пълна картината, имаме нужда и ти да се присъединиш към нас като Деймос. И така, Касандра… — Наведе се, за да прошепне на ухото й; дъхът й бе топъл и влажен. — Ще приемеш ли да бъда твоя майка?
	Цялото тяло на Касандра се сгърчи от ужас. Тя изблъска другата жена. Хризида залитна назад, после насочи кинжала към Касандра. Но когато Касандра извади копието срещу нея, очите на Хризида пламнаха от гняв. Тя изрева и с едно замахване към олтара събори свещите и сърцераздирателно пищящото бебе на земята. Покривката, сухите цветя и орловата папрат на пода на храма пламнаха с едно силно _пшшш_. Хризида се оттегли към задния вход, като се закикоти:
	— Не можеш да ме хванеш, Касандра, иначе бебето ще загине в пламъците. Не искаш още едно пеленаче да умре заради твоите грешки, нали?
	Касандра стоеше разкъсвана от дилемата. Но един миг стигаше, за да реши. Чудовището Хризида можеше да почака. Тя скочи в пламъците, грабна бебето, уви телцето му с гънките на ексомиса си и също хукна към задния изход. Кашляйки, повръщайки, плюейки, тя падна на колене. Замъглени от дима, очите й смъдяха. Хризида сигурно отдавна бе избягала, даде си сметка тя. Затова, когато я видя застанала само на две крачки отпред, с гръб към нея, Касандра се вцепени.
	В следващия момент Хризида падна назад. Лицето й бе разцепено на две с брадва.
	Долопс се приближи мълчаливо до още треперещото тяло на майка си и издърпа секирата. Размърда безмълвно устни с последно послание към нея: „Съжалявам, майко… но сега, когато вече те няма, малките няма да умират.“
	После взе бебето от Касандра със свободната си ръка и тръгна през гората обратно към светилището на Асклепий.


>	9.

	Маскираният мъж гневно пресече залата; полите на дрехата му се развяваха. Излезе по средата на кръга и хвърли една дреха на земята. Всички се втренчиха в нея — разкъсана и изцапана с тъмнокафява засъхнала кръв.
	— Намерили са Хризида в гората. Вълците са разкъсали тялото й и затова не може да се разбере как е умряла. Двамата, които бяха с нея обаче — добави той, като махна към новите празни места в кръга на Култа, — са били убити с копие и прашка.
	— Сестрата — изроптаха дружно десетки гласове.
	— Трябва да мобилизираме един от тайните си полкове и да го изпратим в Арголида да я хванат. Може да е бърза и силна, но никой не може да победи хиляда копия.
	— Тя вече не е в Арголида — гневно извика мъжът в центъра. — Корабът й все още е на котва там, но тя е тръгнала по суша, сама.
	Вдигна пръст, за да накара останалите да замълчат, после се премести на един участък от пода, украсен с мозайка, изобразяваща картата на Елада. С върха на меката си кожена обувка очерта линия от Арголида на север навътре в сушата до тънка ивица земя, граничеща с Мегара и опираща в тъмна плочка на крайбрежието, означена с една дума.
	_Коринтия._
	Един от мъжете се изсмя дрезгаво. След миг двама други също се закикотиха и скоро цялата дружина се тресеше от зловещ смях. Един — едър и дишащ тежко като вол — излезе по средата на кръга и се завъртя, като разпери победоносно ръце.
	— Там ще завърши пътуването й — заяви. — Време ми е да се върна у дома.


	Касандра дишаше по-трудно от обичайното, докато крачеше по улиците на Коринт. Между надменно извисяващите се крещящо боядисани високи жилищни сгради и богаташки вили се стелеше жълтеникава мараня от дим и прах. Тя бе слушала много за този кипящ от живот и богат град, съюзник на Спарта. Днес обаче улиците бяха пусти.
	Пазарът беше като гробище от празни сергии, изоставени ръчни колички и купчини от прочутите гърнета и амфори местно производство: някои — глинени, други — изрисувани с черни и оранжеви фигури на богове и древни герои. В кръчмите имаше само празни маси и столове. Из тесните улички не се виждаха нито местни граждани, нито търговци, нито деца, нито сладострастните, мъркащи _порни_ — куртизанките, с които Коринт бе известен. Стълбите на високия Храм на Афродита също бяха пусти. От време на време се чуваше поскърцване на дървен капак или шепот; Касандра бързо обръщаше глава към шума и мярваше бледо лице, което веднага се скриваше. Хората бяха тук, но се криеха, уплашени като от наближаваща буря= _Войната?_ — почуди се тя. Военните действия все още не бяха оставили белези в тази провинция — Коринтия беше морска сила, на която Спарта много разчиташе да възпира атинския флот, но засега високите, прашни крепостни стени на града бяха непокътнати. Най-сетне забеляза един кръчмар. Той се ококори уплашено и се скри зад една бъчва. За негова зла участ, туловището му бе три пъти по-масивно от импровизираното му скривалище. Касандра се приближи и изрита бъчвата.
	— Вън — заповяда.
	Дебелакът се изправи и като се престори, че едва сега я вижда, започна да бърше капака на бъчвата с парцал.
	— О, привет, страннице. Вино, нещо за ядене?
	— Антуса — кратко отговори тя.
	Мъжът присви очи и пак ги сведе към краката си, сякаш искаше отново да се скрие зад бъчвата.
	Касандра се наведе, хвана го за яката на туниката и вдигна лицето му на височината на своето. Той вонеше на лук и кожата му бе осеяна с мазни черни пъпки.
	— Идвам от Арголида и вървях ден и нощ, за да се срещна с Антуса от хетерите. Къде е тя?
	В този момент Икар влетя през отворения вход на кръчмата и кацна на тезгяха, като изкрещя и събори няколко празни чаши.
	Кръчмарят отново изскимтя и най-сетне отговори на въпроса:
	— Хетерите избягаха. Изоставиха Храма. Не могат да рискуват да останат тук.
	Касандра се намръщи. Хетерите бяха на голяма почит в Коринт. Бяха жрици на любовта, благословени от боговете, високообразовани и обикновено живееха в охолство. Ако властите искаха да прокудят някого от града, хетерите щяха да са последните, подложени на такова гонение.
	— Къде? — настоя тя, като стисна по-силно яката му.
	— На извора на Пирена — хрипливо отговори той, като посочи на юг.
	— Защо?
	— Защото той… той се връща в града днес.
	— Кой?
	— Великанът, Касапина. Той взе властта на улицата от Антуса. Антуса е безсърдечна и жестока понякога, но не може да се сравнява с… _него_. Мнозина изпитаха гнева му. Когато дойде, отмъкна всичките ми спестени пари и бях сигурен, че ще вземе и главата ми.
	Касандра бързо се огледа. „Не ме интересува кой е този злодей — помисли си. — Трябва да намеря Антуса.“
	Пусна кръчмаря и щракна с пръсти на Икар, който събори последната останала чаша и изгледа предизвикателно кръчмаря, преди да литне. Дебелакът се сви на земята, покри главата си с ръце и заскимтя.
	Касандра излезе от града. Стори й се, че забеляза един от стражите на градската порта да наднича от бараката си отстрани. Или само й се привиждаше? Нямаше голямо значение. Тя погледна към високите, прашни скалисти склонове навътре в сушата и величествения връх, издигащ се над тях. Древният извор на Пирена беше там горе, ако можеше да вярва на указанията на кръчмаря. Съпроводена от Икар, тя закрачи през равнината в подножието. Първите повеи на есента вдигаха прах около множеството изкопи за добиване на глина по пътя й и замърсяваха потната й кожа.
	Скоро стигна в подножието и тръгна по стръмна виеща се пътека нагоре през скалите. Пулсът кънтеше в ушите й от усилията при опасното на моменти изкачване. В един участък се наложи да се катери над смъртоносна пропаст и имаше чувството, че силният вятър нарочно я дърпа, сякаш се опитваше да я събори от миниатюрните издатини, за които се хващаше. Когато най-сетне достигна върха, опря благодарно ръка на равната земя, понечи да се изправи и… се озова пред острието на добре наточен меч.
	— Още една стъпка без мое позволение и ще те разпоря от гърлото до корема — изсъска жената със сурово лице, която го държеше.
	От двете й страни стояха две други, въоръжени с лъкове и насочили стрелите си към Касандра.
	Тя бавно се изправи и разпери ръце, за да покаже, че не е въоръжена.
	Жената с меча кимна кратко надясно. Касандра тръгна предпазливо натам пред острието. Икар изкрещя в небето, готов да долети на помощ, но тя само го погледна и той се оттегли. Касандра огледа ветровитите височини, осеяни тук-там с кипариси и ели. Погледът й се спря върху ниска, древна и боядисана в златисто постройка по средата. Стените от гладки бели каменни блокове и колоните _кариатиди_, оформени като женски статуи, ограждаха малко вътрешно квадратно пространство. Под сянката много жени кърпеха дрехи, изработваха дърворезби или носеха уловен дивеч. Когато видеха Касандра, много от тях се вцепеняваха или се отдръпваха. Имаха същите уплашени лица като хората от Коринт. Тя видя младо момиче, което бе клекнало до едно коте и го галеше по коремчето. Мърлявата стола, рошавата коса… Касандра за малко не извика: „Феба?“, но момичето я погледна и избяга. Спартанските окови около сърцето на Касандра потрепериха, когато за пореден път страховете й за Феба се опитаха да се освободят. Тя заби нокти в дланите си, за да задуши този пристъп на слабост.
	Жената с меча я поведе към златната сграда. Вятърът утихна. Касандра направи няколко крачки по тъмното стълбище, после влезе в централната зала. По средата имаше прекрасна статуетка на патица насред басейнче с гладки стени от снежнобял мрамор. През малък естествен отвор на дъното бликаше вода. Според едно предание древният извор се образувал от сълзите на музата, чието име носеше; други твърдяха, че водата избликнала, когато Пегас ударил земята с копито. Стените бяха украсени със сцени от пътешествията на Одисей и няколко жени подновяваха боята на места.
	Онази с меча накара Касандра да спре до басейна.
	— Красиво, нали? Е, последните наемници, които той изпрати, се удавиха в този басейн.
	— _Той!_ Имаш предвид Касапина?
	— Не се прави на ударена — изсъска жената и я сръга в гърба.
	— Не познавам и нямам желание да познавам Касапина. Търся Антуса.
	— Вече я намери.
	Устата на Касандра пресъхна.
	— Търся… търся майка си — каза, като се опита да погледне Антуса, но тя я сръга с острието и я принуди да остане с лице към басейна.
	— Кой те праща?
	— Алкибиад.
	Натискът на острието леко отслабна.
	— Спрял е да се сношава достатъчно дълго, за да каже нещо? Впечатлена съм.
	— Майка ми е избягала от Спарта преди много години. Казва се Мирина.
	— Мирина?
	Мечът се отдръпна. Касандра се осмели да се обърне към жената воин. Гранитните черти на Антуса се бяха смекчили и очите й проблеснаха нежно.
	— Била е тук, нали?
	— Да — тихо отговори Антуса, — и замина много скоро след като дойде.
	Изражението й се промени за миг и острието на меча отново се вдигна.
	— Тя ме научи да бъда тази, която съм: калена в огън, непоклатима. Делова жена. Вече не се поддавам на емоции. Сигурно искаш да разбереш накъде е тръгнала?
	Касандра кимна.
	— В такъв случай искам да ми направиш една услуга. — Антуса погледна към входа на храма и Коринт, видим като далечно размазано петно в маранята. — Днес Касапина се завърна в своя склад на пристанището. Освободи дома ми. Убий Касапина.
	Касандра също се загледа към града в далечината.
	— Готова съм да направя всичко, за да намеря майка си. Но ми кажи кой е този Касапин.
	— Той е кръвожаден звяр. Едър като бик и дори по-як. — Лицето на Антуса се разкриви от гняв. Жените, стоящи наблизо, потрепериха от думите й. — Вече уби три от момичетата ми и държи други две, Роксана и Ирина, за заложнички. Знаеш ли какво прави с жертвите си? Изгаря плътта им парче по парче с нажежен ръжен. Само едно от момичетата ми успя да се измъкне от бърлогата му.
	Погледна към басейна. Там седеше млада жена с наведена глава. Касандра успя да различи грозни белези и две празни очни орбити.
	Веднага си спомни Пещерата на Гея — гневния главорез, който изгори очите на онзи клетник с нажежен до бяло ръжен. Осъзна, че вече знае кой е Касапина.
	— Ще го убия или ще умра в опит да го направя.


	Ирина протегна ръка и хвана тази на Роксана. Стисна я силно, когато отгоре се чуха приближаващи се тежки стъпки. Двете се втренчиха в слабия мъж, седящ пред тях. Беше мръсен, насинен и издран също като тях. След стъпките се чу задъхано дишане. Двете момичета се прегърнаха и стиснаха очи. Искаха да преживеят още няколко мига заедно, докато чакаха дебелите лапи на Касапина да стиснат една от тях.
	Първият, който запищя обаче, бе мъжът. Те отвориха очи и го видяха проснат по очи да дере отчаяно по пода, докато Касапина, стиснал с мазна ръка глезена му, го влачеше като играчка.
	— Време е да се посгреем — изръмжа грамадният главорез, като теглеше следващата си жертва към главното помещение на храма.
	Вратата на килията се затвори и ключът изщрака в ключалката.
	— Не остана друг — прошепна Роксана, като огледа местата, където бяха седели другите, преди един по един да бъдат извлечени по този начин. — Следващата ще е някоя от нас. Повече никога няма да видим Антуса.
	Двете подскочиха от уплаха, когато вратата на килията пак изтрака. Погледнаха натам и видяха как на земята пада парче тръстика — което някой по-рано майсторски бе пъхнал отстрани така, че да блокира заключващия механизъм. На вратата се появи въоръжена жена, облечена с кожени дрехи. Тя се приближи до тях, клекна и ги погледна с хладни очи. Даде им знак да се изправят и нареди:
	— Вървете. Дръжте се приведени и тичайте към главната врата. После бягайте към извора в планината.
	— Ще дойдеш ли с нас?
	— Не мога. Трябва да свърша още нещо тук.


	В централното помещение на склада властваше мрак и задух; вонеше на дим и единствената светлина идваше от оранжевите искри на жаравата. Касапина разръчка леярската пещ, вдигна железния прът и с наслада погледна нажежената до бяло течност, капеща от върха. Хилавият мъж, вързан на масата, се загърчи и закрещя, когато ръженът се приближи към лицето му. Една капчица разтопено желязо попадна върху бузата му и със съскане потъна дълбоко в плътта. Писъците му станаха нечовешки. Касапина сграбчи лицето му.
	— Млъквай, помияр! Заболя ме главата от твоето скимтене.
	— Моля те, моля те! Стига толкова. Ще направя всичко, ще…
	— Ще ми кажеш къде в тези прокълнати планини се крие Антуса е момичетата си?
	За миг настана тишина.
	— Не мога — проплака окованият нещастник. — Това е единственото нещо, което просто не мога да направя. И никой от града не може. Да предадеш Антуса, е все едно да предадеш Афродита, да разгневиш всички бо…
	Гласът на мъжа премина в писък, когато Касапина размаха ръжена като тояга… и го стовари върху оковите на пленника. Железата се счупиха, а нажеженото желязо издрънча на пода. За момент мъжът се оказа свободен. Той зина от удивление.
	В следващия момент Касапина грабна масата от единия край и я надигна.
	— Не… не… _Неее!_


	Касандра пълзеше върху висока купчина чували със зърно и наблюдаваше зловещата сцена, когато запотеният великан наклони масата към леярската пещ. Хилавият мъж започна да дращи по масата като котка върху полиран под, преди с пронизителен предсмъртен писък да се стовари в супата от разтопен метал. Касапина гледаше с озарено от жаравата злорадо лице. Касандра си помисли, че е имала късмет да види главореза с маска при първата им среща в Пещерата на Гея. Защото без маската приличаше на митичен великан човекоядец: с изпъкнала челюст, без предни зъби, с дебела долна устна и тъмна брада, наквасена със слюнка. Внезапно обърна глава към купчината със зърно. Страх прониза Касандра и тя се сви в една дупка между чувалите, преди той да я забележи. През една пролука все още можеше да наблюдава пещта и какво става там. Касапина пак разрови жаравата. Стоеше с гръб към нея и тя се опита да прецени как да го изненада в гръб и да го ликвидира само е един добре прицелен удар — точно между плешките. Стисна по-силно копието си. Главорезите, стоящи между нея и Касапина, бяха общо дванайсет. Бяха въоръжени със сопи и боздугани. „Мога да се справя с тях“ — помисли си тя. „Не бъди глупачка“ — каза си след миг.
	— С тоя забавлението беше прекалено кратко. Кого да изгоря сега? Някоя от курвите? — изрева Касапина, после погледна един от своите хора. — Или може би някого от вас!
	Мъжът изкрещя пискливо и посочи един от другарите си, който се ококори ужасено. Касапина сграбчи втория мъж, завлече го до пещта и надвеси лицето му над нажежената метална маса. Задържа го така… после го пусна.
	— Ха-ха-ха! — изсмя се гръмогласно. — Майтап!
	Касапина раздаде задачите за следващия ден: кого да сплашат, на кого да покажат, че не е дал достатъчно пари… и къде в планините да изпратят отряди, за да търсят водачката на хетерите, Антуса. Не спря да боботи часове наред и клепачите на Касандра започнаха да натежават. Не беше спала през нощта от бързане да стигне до Коринт. Крайниците й бяха изтръпнали, а стомахът — празен. Тя заби нокти в дланта си, за да се разсъни. Гласът на Мирина прозвуча в главата й: „Колебанието е сигурен път към гроба! Трябва да действаш, иначе силите ще те напуснат. Дванайсет мъже или повече, моментът е сега или никога.“
	Тя се надигна, размърда крака, втренчи се в гърба на Касапина. Той беше нейната мишена. Ако го убиеше, другите можеше да се разбягат. _Можеше._ Касандра стисна зъби, за да прогони колебанията си, подготви се да скочи от чувалите…
	… и в този момент усети допира на студено острие в гърба си.
	Едва се сдържа да не извика.
	— Не прави глупости. Ако те видят, и двамата сме мъртви — прошепна мъжки глас.
	Касандра завъртя очи и видя мургав младеж, застанал точно зад нея. Имаше красиво намръщено лице, брада и дълга коса. Носеше червено наметало. Значи не беше от хората на великана.
	— Да, спартанец съм и враг на Касапина точно като теб — прошепна той, прочел мислите й.
	— Кой, в името на Хадес, си ти?
	— Бразид.
	Касандра беше чувала името — от подслушани разговори по време на пътешествията си.
	— Съветникът, офицерът?
	— Шпионин, засега. Когато в Спарта престанахме да получаваме новини от Коринт, ефорите ме изпратиха да бъда техни очи и уши тук, да видя какво става. Е, _видях_. Този главорез е завзел града и прави каквото си поиска. Антуса е коварна предателка, но Касапина създава много повече неприятности от нея. Още не съм успял да уведомя ефорите какво се случва.
	— Защо? — изсъска тя като сърдит ефор.
	Той се намръщи гневно:
	— Защото се крия сред тези чували вече шест проклети дни. — Замълча, за да се овладее, защото малко оставаше да се развика. — Чаках удобен момент да изненадам този мръсник сам. Сега бях най-близко до този шанс, но се появи _ти_.
	Тя надуши лека миризма от младежа.
	— Казваш, че се криеш тук от шест дни?
	— Аз разчистих тази пролука между чувалите. Долу на пода има дупка, която използвам за нужник, и имам малко осолено месо и няколко манерки с вода, които ме поддържат силен.
	— Наистина силен — отбеляза тя, като отново подуши въздуха.
	Той обаче не отговори. Беше забелязал копието на Леонид и го гледаше като втрещен.
	— По говора ти се досетих, че и ти си от Спарта. Но сега _знам_ коя си… и че не си обикновена спартанка.
	При тези думи свали острието от гърба й.
	— Вече не съм спартанка — отговори тя шепнешком.
	— Как може да говориш така? — изсумтя презрително той. — Знаеш ли на каква почит е твоето семейство в Лакония — добави, като посочи копието й.
	_Беше_ на почит. Семейството ми е разбито като това копие, разпръснато е из цяла Елада.
	Бразид се намръщи още и замислено поглади устните си. После поклати глава:
	— Аз никога не съм вярвал на приказките за онова, което се е случило онази нощ… в планината Тайгетос.
	— Значи вярваш в мен, в героичната кръв, която тече във вените ми.
	Той се подвоуми, но после отговори:
	— Да.
	— Нека тогава да действаме заедно. Ще изчакаме главорезите му да се разотидат и после… очистваме този мръсник.
	Замълчаха. Минаха още няколко часа. Най-сетне Касапина отпрати всичките си хора, освен трима. Извика ги при една маса и започнаха да планират действията си в планината на следващия ден.
	— Ще претърсим скалите от край до край, ясно? — обърна се към стоящия по-близо до него.
	— Да, господарю.
	— Ясно? — погледна Касапина към следващия.
	— Ще хванем Антуса и другите кучки и ще ги накараме да ти служат. Иначе ще ги избием.
	— Ясно? — попита великанът третия си подчинен.
	— Ще го направим.
	После Касапина погледна нагоре към чувалите със зърно.
	— Ясно?
	Тишина.
	Стомахът на Касандра се сви.
	— Попитах нещо, Бразид. Одобряваш ли плана ми?
	Студени тръпки полазиха Касандра. Двамата с Бразид се спогледаха. В следващия момент чувалите, образуващи покрива на малкото им скривалище, се вдигнаха и другите девет главорези се показаха ухилени отгоре, насочили заредените си лъкове към тях.
	— Я виж ти — изръмжа Касапина, като видя Касандра до Бразид. — Май днес ударих двойна печалба.


	Оковите бяха дебели — и достатъчно здрави, за да удържат мечка. Касапина ги затегна до крайност, за да разпъне Касандра абсолютно неподвижна върху масата в същата позиция, в която по-рано бе измъчвал хилавия нещастник. Горещината от леярската пещ пареше кожата й.
	Наблизо хората на Касапина държаха Бразид на колене и с вързани зад гърба ръце пред остриетата на копията си.
	— Да не би да си мислеше, че не знам, че си тук, Бразид? — изкиска се Касапина, като щракна с пръсти към купчината чували. — Помирисах те, чувах те. Защо не те убих по-рано? Защото обичам жертвите ми да живеят в лъжлива надежда, докато не ги застигне ужасният край. Така е още по-жестоко за тях. Тази нощ ще те увеся за краката и ще потопя главата ти в разтопения метал. Боговете са ми свидетели, нямам търпение да чуя молбите ти за милост — изсмя се Касапина и млясна с наслада.
	Обърна се към Касандра, извади ръжена от пещта и се ухили:
	— За теб ще бъде много, много по-бавно. През цялото време знаех, че ще дойдеш в Коринтия. Мислех, че ще се наложи да те търся и преследвам, но не, ти се вмъкна сама в бърлогата ми. Ще те горя и дера, докато се скъсаш да крещиш — но не за милост, а за шанса да ми служиш, да се присъединиш към моята дружина.
	— Майната ти — изсъска Касандра.
	Касапинът се намръщи и спусна нажежения ръжен към бедрото й. Болката бе раздираща. Разтърси цялото й тяло. Тя чу отчаян писък и едва осъзна, че е нейният. Чу дрънченето на веригите от мятането на тялото й, подуши ужасяващата воня на своята изгорена плът и усети вкуса на кръв от прехапания си език.
	Той още веднъж допря ръжена до плътта й, този път в страната й, и складът отново се разтресе. Тя усети как мракът на безсъзнанието се надига, за да я спаси, но го прогони, за да остане будна. Знаеше, че ако припадне, може никога да не се събуди или ще се озове в подземията на Култа. Докато се мяташе, видя как Касапина вади нагорещено копие от пещта и го поднася към лицето й. Горещината опари бузите и носа й дори и от цяла педя разстояние. Когато той доближи острия побелял връх на един пръст от очната й ябълка, тя усети как повърхността на окото й се свива и ослепителна болка прониза главата й.
	— Слушай сега… слушай. Сега ще пукне! — изръмжа весело Касапина.
	Тогава Касандра ги видя. В мътната белота на горещината забеляза движение зад главорезите на Касапина. Два силуета се прокрадваха към тях. Ирина и Роксана. С издрани и мокри от сълзи лица. Изправиха се и се хвърлиха напред като пантери. Едната прободе един от бандитите в гръб, втората разби главата на друг с тояга. Повалиха още двама, преди другите да реагират, и това бе достатъчно, за да вдъхне кураж на Бразид. Той скочи между копията, като разряза въжетата си на едно от тях, грабна друго и го заби в гърлото на онзи, който го държеше, изрита друг.
	Ослепителната бяла светлина отслабна, горещината — също. Касапина се завъртя, за да посрещне нападението. Полусляпа, Касандра само чуваше шума от схватката. Чу рева на Касапина, после усети как някой разтрошава веригите й.
	— Ставай! — изкрещя Бразид, като я издърпа за китката от масата и тикна късото копие в ръката й. Тя бързо осъзна какво е станало: Роксана и Ирина не бяха избягали, както им бе казала. Вместо това сега се биеха с ожесточението на разгневени духове. Шестима от главорезите и самият Касапин още се отбраняваха. Касандра скочи и заби копието си в един от бандитите, който бе вкопчен в схватка с едното от момичетата. После се завъртя и отсече крака на друг.
	— Бягайте — изкрещя на момичетата, като посочи вратата на склада. — Връщайте се при Антуса.
	Те примигнаха през сълзи, закимаха и като раздвижиха устни за благодарност, хукнаха навън.
	Бразид посече още двама бандити, после с Касандра опряха гръб в гръб в отбранителна позиция срещу Касапина и четиримата останали живи.
	— Мечът ми се счупи — възкликна младият спартанец.
	— Едно оръжие срещу петима — изръмжа Касапина. — Това много ще боли, повярвайте ми. — Даде знак на четиримата мъже: — Убийте ги.
	Точно когато главорезите се нахвърлиха върху тях, Роксана — бягаща към изхода и свободата — дръпна едно въже. От един силоз отгоре върху двама от бандитите се изсипа лавина от зърно. Те изчезнаха под тежката маса. Касандра парира удара на един от другите двама и го прониза в корема с копието, после се завъртя, за да посрещне последния, но той хвърли оръжията си и хукна навън.
	Сега Бразид и Касандра останаха лице в лице срещу Касапина. Великанът стоеше като канещ се да атакува бик, с по едно копие във всяка ръка и кръвожадни очи. Касандра погледна Бразид и вдигна ръката си, на която още висеше част от веригата, закрепена за оковите. Той веднага разбра и хвана другия край. Касапинът атакува и те едновременно се хвърлиха срещу него. Преди да успее да нанесе удар, те скочиха и изтегнатата верига посрещна гърлото му и го изстреля назад. Той се олюля, направи две… три… четири крачки назад, преди да се спъне в основата на пламтящата пещ. Политна и се стовари в разтопения метал. Животинският му рев изпълни нощта заедно с вонята на овъглено месо и изгорена коса. Обезобразената маса плът и разтопен метал се надигна два пъти като удавник, преди шумът да утихне завинаги.


	Жителите на Коринт се събудиха под тъмна пелена от дим. Те излязоха от домовете си за първи път от месеци, тревожни и плахи. С недоумение посрещнаха новината, че през нощта големият склад на пристанището е изгорял до основи. Нещо повече — същия ден всички бяха свикани в театъра, затворен, откакто Касапина беше взел властта в свои ръце. Бавно започнаха да се доверяват на вестоносците, които не спираха да обикалят града. По пладне театърът бе претъпкан. Други граждани стояха по близките покриви и по-високо разположените улици, за да могат да виждат сцената.
	Касандра стоеше сред хората, изтощена, с превързана страна и бедро и намазани с лечебен мехлем изгаряния под превръзките. Бразид беше заминал веднага щом подпалиха склада — за да се върне в Спарта и да съобщи новината за събитията на двамата царе. Беше я помолил само за едно:
	— Хвърли трупа на Касапина в морето. Нека с това всичко да свърши.
	Тя се усмихна хладно:
	— Харесваш ми, Бразид, но прекалената смелост е слабост. Ти нямаш представа за истинския ужас на Касапина и Култа.
	Докато тя си мислеше за последния им разговор, на сцената излезе оратор и обяви на всички, че градът отново е свободен. Тълпата нададе възгласи на недоумение и изненада, мнозина се заоглеждаха да се уверят, че това не е някаква клопка на разбойника, за да се отърве от противниците си.
	Касандра чакаше ключовия момент. Изведнъж…
	_Пшшш, бум!_
	Дружен възглас на уплаха от хиляди гърла прогони тишината. Всички се втренчиха ужасено в зловещата сплав от метал и плът, която увисна от една напречна греда над сцената. Трупът се залюля на въжето, после се забави и постепенно спря.
	Гръмнаха викове на радост, плач, молитви и благодарности към неизвестния освободител. Касандра не изпита нито частица гордост. Забеляза жената, която се приближи към нея през множеството.
	— Майка ти отплава за Цикладите с „Песента на сирените“ — каза Антуса, — кораб, изрисуван като жив пламък.


>	10.

	Маскираният мъж хвърли на земята ръжен, студен и изкривен.
	— Касапина е мъртъв!
	Другите в тъмната зала се втренчиха смаяно в железния прът.
	— Той беше най-силният от нашия кръг — осмели се да отбележи един.
	— С най-силни мускули може би, но не с най-силен ум — отбеляза друг.
	— Забравихте ли, че имаме друг, по-свиреп от Касапина и с много по-остър ум?
	— Деймос не е един от _нас_ в истинския смисъл на думата, нали? Освен това е прекалено непредсказуем. Обикаля като бясно куче, хапе и вие.
	— Така е — съгласи се първият, — затова сега имаме възможност да го използваме за нещо по-сериозно… или да го сменим. Изглежда, че сестрата е научила нещо в Коринтия, защото цяла зима обикаля Цикладите в безплодно търсене на майка си. Това са стотици острови, безброй градове, конфедерации, пирати. Все още няма представа къде е Мирина… и не подозира, че тя е в ръцете ни. Сега е тръгнала обратно към Атина да търси мъдрост от Перикъл и неговата свита.
	— Атина?
	— Да. Сега вече всички ли сме съгласни, че е крайно време да сменим гвардията в този прочут древен град?
	— Да — отговориха всички в един глас.
	— Нека тогава да изпратим Деймос да промени съдбата на Атина. Докато е там, може да поздрави сестра си. Тя няма как да го победи. Никой не може. Касандра ще се присъедини към нас като негов заместител… или ще умре.


	През цялата зима в тихо сипещия се сняг над Егейско море „Адрестия“ обикаля Цикладите. Нощи, прекарани в треперене от студ в пусти заливи; дни в разпитване на местни жители (никой от които не знаеше нищо за Мирина) и надбягване с пирати. Но зимата бе свършила и сега, в разгара на лятото и на път за Атина, когато се събуди една сутрин, екипажът с удивление се озова заобиколен от гъста мъгла — като горещо, влажно одеяло. Касандра се наведе през парапета и се взря в сивите вълма с присвити очи.
	— Не се взирай прекалено дълго, _мистиос_ — посъветва я Варнава. — Веднъж се взирах в мъглата от страх да не ударим скали. Три дни и три нощи не мигнах. Не съм затворил очи дори за миг. Изведнъж ги видях: излегнали се на самите скали, от които се страхувах. Но, по дяволите, бяха красиви… и пееха — с гласове, сладки като мед. Едва не изгубих разсъдъка си и не насочих кораба към проклетите скали… само за да се наслушам на прекрасната песен и да изплакна очите си с красотата им…
	Загледа се замечтано в мъглата, докато говореше, и очите му се премрежиха със сълзи.
	В този момент мина Реза.
	— Ха-ха, спомням си този случай — намеси се той. — За малко да ни забиеш в скалите, защото беше заспал!
	Варнава го изгледа свирепо, но кормчията вече се катереше по мачтата.
	Касандра се усмихна и пак погледна в мъглата. За момент сивата пелена се разтвори и те зърнаха бреговете на Атика. Тя се втренчи натам: както преди, имаше изпепелени участъци и развалини от къщи и чифлици… но яркочервените лагери не се виждаха никъде.
	— Спартанците са вдигнали обсадата — прошепна Херодот.
	— Засега — измърмори тя, знаейки, че Стентор няма да се откаже.
	След малко Реза изкрещя някъде от забулената в мъглата мачта. Варнава предаде сигнала на другите от екипажа и корабът се разтресе и спря.
	За момент Касандра се запита дали не са попаднали в хватката на някой от апокалиптичните морски демони на Варнава, но когато хладната мъгла отново се разнесе, тя видя каменните кули и доковете на Пирея. С Варнава и Херодот се загледаха към брега. Беше почти пуст, поне доколкото виждаха от тук: нямаше блъскащи се продавачи и забързани роби; нямаше и почти никакъв шум, само жалния звън на далечни камбани. Навсякъде имаше спрени каруци, сякаш някой набързо ги е изоставил. Някои бяха преобърнати, товарите им — разпилени и отчасти разграбени. После подушиха миризмата — натрапчива и силна воня на разлагащи се трупове.
	— О, богове! — закашля се Варнава, като закри носа и устата си с парче плат. — Какво се е случило тук?
	Касандра първа слезе по мостчето и огледа пристанището в бавно разнасящата се мъгла. Погледна към укрепленията. Видя само неколцина стражи, всичките — с превързани с парчета плат носове и усти.
	— Върви в града — извика й един, като махна към улицата между Дългите стени. — Не пипай нищо и никого.
	Касандра настръхна. _Феба._ Изпълни я непреодолим копнеж да се увери, че момичето е добре. Желязната клетка около сърцето й се разтресе, пламъкът вътре се надигна.
	— Стойте на кораба — извика на Варнава, застанал до парапета, където бе кацнал и Икар.
	Херодот слезе при нея.
	— Достатъчно стоях на този кораб — измърмори той. — Идвам с теб. Освен това… тук нещо не е наред.
	— Ще говорим с Перикъл и Аспасия и си тръгваме — съгласи се тя.
	Тръгнаха по дългата улица. Напред в мъглата Касандра видя масивни призрачни силуети от двете страни покрай стената. Колибите на бежанците, помисли си. От тази посока идваше странна смесица от звуци: жужене на мухи и тъжни песни. Плач.
	— Някой от тях трябва да знае къде точно на Цикладите да търся майка си. Ако трябва да претърся всеки остров, ще ми отнеме години. Не мога да искам такова нещо от Варнава и неговите…
	Изведнъж замълча и рязко спря. Херодот — също. Пред тях мъглата се вдигна. Силуетите от двете страни на улицата не бяха колиби. Тези мизерни убежища вече ги нямаше. На тяхно място имаше камари от трупове — докъдето мъглата им позволяваше да видят. Стотици… не, _хиляди_ трупове. Някои бяха на войници, но повечето бяха на обикновени хора и животни: деца, старци, майки, кучета и котки. Сиви втренчени лица, изсъхнали или изкълвани от враните очи, увиснали челюсти; разкъсана кожа, частично разложена и покрита с грозни гнойни язви; висящи остатъци от крайници, коса, капеща гной, кръв и екскременти. Колкото повече отиваха към града, толкова по-високи ставаха камарите, като отбранителни насипи — високи почти колкото самите стени — простиращи се докъдето стига погледът. Жуженето на мухите стана оглушително. Грабливи птици кълвяха труповете, късаха вонящи, разлагащи се парчета плът от най-горните тела.
	— Нима спартанците са успели да преодолеят стените? — изхриптя Херодот.
	— Не — осъзна Касандра, когато видя язвите върху някои от труповете. — Много по-лошо. Това е онази болест. Хипократ я предвиди.
	Внимателно продължиха напред, като заобикаляха плахо всяка протегната гниеща ръка или крак.
	— Болест, да, така изглежда — тъжно се съгласи историкът. — Спартанците няма как да превземат яките стени на Перикъл. Но тази зараза е възникнала вътре. Прекалено много хора, натъпкани на такова тясно място прекалено дълго време. Спартанците са си тръгнали, но истинският враг сега безчинства по улиците.
	Стигнаха до самия град и завариха зловещи купчини тела във всяко ъгълче на агората. Мъже и жени със забрадени лица се влачеха насам-натам, трупайки нови мъртъвци отгоре. Смрадта беше непоносима и Касандра вдигна наметалото си, за да закрие носа и устата си. Херодот направи същото.
	Прегърбена жена остави труп на младо момиче върху една от купчините и се отдалечи, като хлипаше.
	_„Феба!“_ — стъписа се Касандра, за момент сбъркала лицето на мъртвата със своята приятелка.
	— Колко? — с пресипнал глас попита Херодот жената, като посочи към камарите.
	— Почти един на всеки трима почива върху тези кули от кости — отговори тя. — Аз съм последната от моето семейство… и чувствам, че треската ме обхваща. Помолих съседа да ме довлече на купчините, когато настъпи моят час, но той е прекалено изнемощял и бълнува. Войската ни е извън строя заради болестта и сега дори наемниците и съюзниците ни отказват да дойдат, за да ни защитават. Тази чума не пожалва никого.
	Наблизо със стегната крачка мина отряд хоплити и бързо пресякоха пазарния площад.
	— Неприятности? — попита Касандра.
	— Винаги — отговори жената. — Клеон иска да използва чумата, за да установи контрол над Акропола. Докато хората умират около него, той събира частни отряди и купува войници.
	Споменаването на Акропола привлече вниманието на Касандра и Херодот към хълма Пникс, стърчащ като силует на тъжен сив пръст, едва видим в мъглата. Величественият Партенон и извисяващата се пред него бронзова Атина бяха в контраст с назъбените, недовършени стени на храма на Атина Нике. Още по-лошо, там горе също се виждаха лешояди и рояци мухи, кръжащи около още купчини трупове. Те пожелаха оздравяване на жената, после се качиха по издяланите в скалата стълби до платото на Акропола и тръгнаха към вилата на Перикъл.
	— Няма ли стражи? — изненада се Касандра.
	— Освен онези на пристанището и неколцина, патрулиращи по градските стени, почти не видях въоръжени мъже — отговори Херодот.
	„И от Феба няма следа“ — помисли си тревожно Касандра.
	Измъкнаха се от прегръдката на мъглата и влязоха във вилата. Сега всичко беше толкова различно от вечерта на симпозиума. Мястото бе пусто, въздухът — изпълнен със сладникавия аромат на восък, топящ се в кадилниците, за да замаскира вонята на смърт. Стъпките им проехтяха в пустия андрон. После се качиха на втория етаж. Най-сетне чуха шепот на жив човек — но немощен и заглъхващ. Идваше от една спалня.
	— Стените _трябваше_ да бъдат нашето… спасение — шепнеше гласът.
	Касандра видя човека, който говореше — изпит скелет в леглото. През отворения прозорец проникваха повлекла мъгла и в бледата светлина тя различи силуета на друг мъж, с няколко кичура коса около голото теме и рошава брада. Касандра се запита какво прави Сократ при този непознат и защо Аспасия седи до умиращия и гали нежно главата му.
	Просветлението дойде като удар с брадва по главата.
	— Перикъл? — промълви Касандра.
	Аспасия подскочи. Сократ извика стреснато. Очите на Перикъл — изцъклени от изпитото лице — се обърнаха към Херодот.
	— А… _мистиос_, Херодоте — изхриптя болният. — Съжалявам, че ме виждате така. Срамно е… да съм болен. Когато народът ме е избрал… да го водя. Обещанията ми бяха ясни: да казвам честно на хората какво трябва да се направи за общото добро, да обичам родината и да не се поддам на корупция. Изпълних всичко това, но привържениците на мира ме намразиха. Клеон и неговата военна партия също ме мразят. А сега лежа тук… осакатен и безполезен.
	Разтърси се от силна кашлица. Аспасия поднесе кърпа към устните му. Когато я дръпна, платът бе изцапан с червено.
	— Истината е там, на зловещи купчини по улиците: богинята Атина изостави Атина и мен. Аз се провалих.
	— Не е вярно, приятелю — спокойно каза Сократ. — Ако един мъж се разболее от усилията да спаси нещо, което обича, това провал ли е, или доказателство за любовта му?
	— Когато смъртта ме отнесе, ще ми липсват разговорите с теб — каза Перикъл и потупа философа по ръката.
	Аспасия стана и тръгна да излиза. Докато отиваше към вратата, срещна погледа на Касандра. По-младата жена разбра знака и също тръгна. Останаха сами в коридора навън.
	— Кажи ми, че Феба не се е разболяла — промълви Касандра.
	— Феба е добре. Играе си в градината на вилата — успокои я Аспасия, като постави ръка на рамото й.
	Касандра изпита огромно облекчение, като прохладен ветрец в горещината.
	— Добре — каза, като отново възприе хладнокръвното, спокойно държане на наемник.
	— Намери ли Хипократ? — попита Аспасия.
	Касандра кимна.
	— Той спомена ли за някакво лечение на тази болест?
	Касандра не каза нищо и това бе достатъчен отговор. Очакваше да види сълзи в очите на Аспасия, но тя запази самообладание. „Някои хора овладяват скръбта по странни начини“ — помисли си Касандра.
	— Ами майка ти? Откри ли я?
	Въпросът изненада Касандра, която не мислеше, че повдигането на въпроса за личните й проблеми е много уместно при сегашните обстоятелства. Но това разсейване вероятно беше полезно сега, даде си сметка.
	— Не. Пътуването ми до Арголида беше безрезултатно, освен че се разправих с една кучка от Култа. Ходих и до Коринт и там поне попаднах на солидна следа. Изглежда, че майка ми е отплавала с кораб на име „Песента на сирените“ — изрисуван като живи пламъци. Заминала е за Цикладите.
	Аспасия присви очи:
	— Цикладите? Един кораб може да обикаля из този архипелаг години наред и пак ще останат острови, на които не е бил.
	— Да, точно затова се върнах при теб, както ми каза по-рано. Може би ти ще ми помогнеш и ще ме насочиш?
	Аспасия бавно поклати глава:
	— Боя се, че не мога. Но има една жена, която живее на склона на Пникс. Тя е плавала по ония краища. Казва се Ксения. Тя може да знае за кораба, за който говориш. Ще говоря с нея.
	Касандра кимна благодарно. При цялата слава на Перикъл беше ясно, че Аспасия е също толкова мъдра и находчива. „Даже по-мъдра?“ — помисли си тя.
	Чу тихи стъпки. Приближи се робиня, носеща леген с топла вода и няколко кърпи. Поклони се леко на Аспасия и влезе в спалнята. Херодот и Сократ набързо се извиниха и излязоха.
	— Време за къпане? — досети се Касандра.
	— Да. Ще отида да помогна. Това е едно от малкото неща, които мога да направя за него. Ти трябва да си починеш. Повечето ни слуги умряха, затова вилата е запусната, но разполагай се като у дома си, вземи си вино и хляб от килера. Ще заповядам да приготвят подобаваща трапеза за довечера. Ще дойдеш да вечеряш с нас, нали?
	Касандра кимна. Аспасия влезе в спалнята и затвори вратата след себе си. Касандра тръгна из вилата като замаяна. Намери една празна стая на горния етаж и се просна на кушетката, която намери там. Замисли се за всичко, което се беше случило през последните две години. Изведнъж чу звънлив смях отвън. Изтича на балкона на стаята и се взря през мъглата в градината долу. Феба тичаше между храстите.
	— Феба!
	Момичето спря и се втренчи смаяно в нея.
	— Кас?
	— Чакай там — извика Касандра. — Сега идвам!
	Обърна се и изтича по стълбището, после — навън в градината. Спря пред Феба и започна да заеква:
	— Аз… аз…
	Сърцето й крещеше думи на нежност, но яките решетки на спартанската клетка ги държаха като затворници вътре. Тя се отказа да ги потиска, когато Феба изтича и се хвърли в прегръдките й. Двете се разсмяха и Касандра се изправи, като вдигна момиченцето и го завъртя в кръг.
	— Хара ме пазеше — каза, след като остави Феба на земята и извади дървения орел от чантата си.
	— Може би няма повече да ти трябва… ако пътуването ти е свършило? — изрече с надежда момиченцето.
	Касандра я погали нежно по главата.
	— Пътуването ми не е свършило.
	Лицето на Феба помръкна.
	— Но нека да не мислим за бъдещето — добави Касандра. — Хайде да си поиграем!
	Момиченцето отново грейна.
	Хукнаха из градината; Феба се криеше в мъглата и из храстите, а Касандра я хващаше, като ревеше като лъв. Смеховете им кънтяха из мрачния Акропол. Когато се спусна нощта, отидоха в стаята на Перикъл и хапнаха хляб, маслини и печена риба заедно със Сократ, Херодот и Аспасия, която хранеше прикования си на легло съпруг с бульон. На светлината на свещите Херодот разказваше за своите пътешествия с Касандра. Феба, сгушена до нея, попиваше жадно всяка подробност. По-късно двете легнаха в едно легло в помещенията за прислугата. Касандра целуна момиченцето по главата.
	— Може ли утре пак да си играем? — попита Феба с глас, заглушен от възглавницата. — Можем да изиграем сцената, когато си се сражавала с армия овце в Арголида.
	Касандра се усмихна — Херодот бе добавил няколко фантастични подробности за забавление на малката. Но усмивката й бързо помръкна и тя се втренчи в мрака. Аспасия щеше да говори с приятелката си Ксения на заранта. С малко късмет Касандра щеше да има отговорите, които търсеше. „Утре ще трябва пак да замина“ — помисли си. Но щеше да намери време за малко забавление, преди да вдигнат платна.
	— Да, може — отговори и силно прегърна Феба.
	— Обичам те, Кас — прошепна момиченцето.
	В мрака устните на Касандра се размърдаха да отговори, но думите останаха неизречени, оковани вътре.
	Събудиха се на заранта в още по-гъста мъгла. След лека закуска с кисело мляко и мед Феба излезе в градината, а Касандра и другите отново седнаха около леглото на Перикъл. Той говореше за недовършени дела и приятелите му се опитваха да го успокоят. Но имаше нещо, от което не искаше да се откаже.
	— Трябва задължително да направя нещо. Заведете ме в недовършения храм. Може би там ще мога да поговоря с Атина, да я помоля за съвет.
	— Не си достатъчно силен — възрази Аспасия.
	— Атина ще ми даде сили.
	Херодот и Сократ вдигнаха Перикъл на крака. Беше изпит като скелет, нощните му дрехи висяха на тялото му като платна, чехлите бяха твърде големи за краката му. Успя да излезе с тяхна помощ, като влачеше крака и се придържаше за раменете им. Аспасия се наметна с мантия и погледна Касандра:
	— Отивам при Ксения. Чакай ме тук. Ако има отговори, ще ги открия.
	След като остана сама, Касандра въздъхна. Мрачното време и състоянието на Перикъл тегнеха като оловни тежести на духа й и го теглеха надолу. Но после тя чу леки стъпки отвън точно както миналия ден, после — кискане, шумолене на храсти и гласа на Феба:
	— Сега няма да ме намериш, Кас!
	Това бе достатъчно, за да прекъсне нишките, на които висяха оловните тежести. Сърцето на Касандра заликува в очакване на още няколко кратки мига безгрижна игра. Тя стана и изтича долу, навън в мъгливата градина. Хукна през лабиринта от подрязани храсти, като приклякваше и издаваше лъвското ръмжене, което толкова забавляваше Феба вчера. Този път нямаше смях. „Много добре се е скрила“ — помисли си Касандра. Продължи да се промъква, като хвана и разтърси един надвиснал клон. Обикновено това беше достатъчно, за да накара момиченцето да се разкиска и да се покаже от скривалището си. Но… нищо.
	Видя нещо напред — в завихрящата се мъгла. Силует. Висок силует.
	— Феба?
	Касандра се изправи и направи крачка натам. Силуетът се разтвори в мъглата. Изведнъж Касандра застина и се втренчи в малкото тяло на земята пред себе си. Имаше толкова много кръв. Изтичаше от грозна рана в гърдите на Феба. Момиченцето я гледаше втренчено с безжизнени очи, с протегната напред ръка.
	Касандра падна на колене, душата й се късаше. Решетките около сърцето й се изкривиха, разтрошиха се. Затворената там любов посивя, увехна, превърна се в грозна скръб.
	— Не. Не. Не… не… не!
	Посегна с трепереща ръка към тялото на Феба, сякаш умираше от копнеж да я погали, но се боеше да я докосне, за да не превърне ужасното видение в реалност.
	— Кой ти стори това? — проплака, когато най-сетне стисна ръката на момиченцето. Топлината на сълзите върху бузите й бе толкова странно усещане: плачеше за първи път от детските си години.
	На няколко крачки от нея в мъглата отново се появи високият силует. Касандра вдигна очи и видя зловещо ухилена маска, втренчена в нея. Мъжът от Култа държеше брадва, все още мокра с кръвта на Феба. Двама други се изправиха от храстите от двете му страни.
	— Имаш да плащаш дългове, _мистиос_ — изкрещя този по средата. — Ти уби мнозина от нашите братя, затова сега трябва да платиш, като ни служиш… или с живота си.
	Тръгнаха към нея решително, като хора, сигурни в победата си. Тя се втренчи в тях и сълзите й пресъхнаха.
	Замахна рязко и малкият нож, който винаги държеше скрит в предпазния си кожен ръкав, се заби в едното око на маската отляво. Скочи, изрита брадвата от ръцете на убиеца на Феба и заби с все сила копието на Леонид под ключицата му. Той падна на колене и повърна черна кръв. Касандра се завъртя и отби стоварващия се върху нея боздуган с ръка, заби копието под челюстта на нападателя и острието излезе през черепа с фонтан от мозъчно вещество. Тя издърпа копието, изрита трупа в храстите и пак коленичи до тялото на Феба. Задъхана, вдигна момиченцето и го прегърна. Бръкна с трепереща ръка в чантата си, извади дървения орел, постави го в студената длан на Феба и затвори пръстите й.
	— Прости ми, че не бях тук да те защитя.
	Наведе се, целуна челото на момиченцето и сухите му устни, после с голямо усилие освободи думите, които преди толкова много години се беше заклела никога да не изрича:
	— О… обичам те…
	Писък прониза сивата мъгла. Касандра чу характерния гъргорещ звук от последните издихания на човек, на когото са прерязали гърлото, някъде другаде от хълма. Всичките й сетива се изостриха. Тя положи Феба на земята, покри тялото й с наметалото си и се изправи.
	— Перикъл е в храма! — изсъска настървен глас. Гласът на убиец.
	Още главорези от Култа? Тропот на ботуши. Сърцето й застина. Тя хукна през Акропола. На едно място видя един от малкото стражи да се гърчи с разпорен корем. После — друг, все още с въже, стегнато около посинялото гърло. Стигна до недостроения храм на Атина Нике. През недовършената стена от дялани камъни и дървеното скеле се виждаше вътрешността: трите готови, боядисани в синьо стени и искрящите мангали, разсейващи мъглата. Сократ, Херодот и Аспасия стояха около коленичилия Перикъл. Атинският пълководец гледаше статуята на богинята — лишена от златото си за финансиране на войната. От вътрешната страна на входа стояха двама масивни стражи с копия. Касандра въздъхна с облекчение.
	— _Мистиос?_ — попита Сократ, когато я видя.
	Всички се обърнаха към нея.
	Тя влезе през незавършената стена.
	— Наоколо гъмжи от убийци. Убиха Феба и…
	От входа се чуха два сподавени стона. Всички обърнаха глави натам. Двамата стражи на пост се гърчеха. От гърдите им стърчаха остриета на копия, забити в гърбовете им. После убиецът издърпа копията си обратно и двамата мъртъвци се свлякоха на земята.
	Деймос прекрачи телата им и влезе в храма. Блестеше в бяло и златисто, а лицето му бе разкривено от ярост. Завъртя двете копия, после ги хвърли на земята и изтегли меча си; металът изсъска при излизането от кожената ножница. Приближи се до Перикъл е насочено напред острие като проклинащ пръст. Сократ, Херодот и Аспасия се дръпнаха плахо назад. Зад Деймос в храма нахлуха няколко маскирани мъже, размахващи копия. Деймос клекна и обхвана с огромната си ръка врата на Перикъл. Великият държавник вдигна очи и погледна поред Херодот, Сократ, Аспасия и накрая Касандра.
	— Ще унищожа всичко, което ти си създал — прошепна Деймос на ухото на атинския пълководец и допря острието на меча в гърлото му.
	— Алексиос, недей — със сподавен глас извика Касандра и направи крачка напред.
	Деймос рязко дръпна ръка. Бликна кръв и напои дрехата на Перикъл. Безжизненото му тяло посивя за броени мигове. Деймос пусна трупа и се изправи. Златната му броня бе изцапана с кръв.
	Херодот и Сократ извикаха ужасено. Аспасия гледаше като втрещена.
	— Сега, сестричке, трябва да се разправя с теб, както трябваше да направя още при предишната ни среща — каза Деймос. — Ти доста си поигра от тогава насам. Време е да си вземеш дълга, много дълга почивка.
	Замахна към нея. Самата скорост на нападението му бе ужасяваща. Касандра едва успя да избегне меча, като отскочи назад. Изправи се точно навреме, за да се спаси от следващия удар.
	— Бягайте! — изкрещя на Сократ, Аспасия и Херодот, като застана между тях и Деймос и маскираните мъже.
	Тримата хукнаха през една пролука в незавършената стена на храма. Касандра и Деймос започнаха да обикалят в кръг един срещу друг.
	— Ти винаги си била по-слабият боец, сестричке — изръмжа той, докато Касандра се опитваше да измъкне късото копие от колана си. — Тук ще бъде краят ти.
	Мечът му се стовари върху рамото и гърба й, като разряза кожената ризница и одраска ръката й. Страната й изведнъж пламна от топлината на кръвта. Касандра изкрещя и залитна назад, най-сетне вдигна копието.
	— Не можеш да ме победиш — изсъска пак Деймос.
	Нападна я с порой от удари, но тя успя да отбие всичките. Касандра мярна уязвим участък от прасеца му и замахна с копието — при попадение така би трябвало да го извади от строя. Но като език на усойница мечът се спусна и отби удара й, после се вдигна нагоре и лизна челото й. Кръвта шурна и влезе в очите й. Силите започнаха да я напускат.
	Касандра знаеше, че Деймос е прав. Тя не можеше да го победи. Затова направи няколко крачки назад към недостроената стена. Деймос я последва с големи крачки. Касандра с все сила запрати копието към една от опорните греди на дървеното скеле. С трясък цялата конструкция от платформи и подпори се стовари, повличайки и няколко каменни блока. Вдигна се облак сив прах, по-гъст от самата мъгла, и Деймос изрева. Касандра се обърна и побягна. След главоломен спринт надолу по стълбите на Пникс прескочи една висока стена, приземи се на покрива на една от сградите на пазара, после — долу на пълната е трупове агора и презглава хукна по дългата улица към Пирея. Покатери се на борда на „Адрестия“, като пое протегнатата ръка на Херодот. Аспасия също беше там.
	— Вдигай котва — изкрещя на Варнава. — _Бързо!_
	Корабът изстена и се отдели от кея под тягата на десетките гребла. В една от редките пролуки в мъглата Касандра успя да мерне за последен път хълма Пникс в далечината. По мраморните стълби с решителни крачки се изкачваше отряд войници, облечени в сребристо и бяло. Водачът им се разпознаваше дори от тук по яркооранжевата като пламък на факла коса.
	— Нова сила ли взема властта в Атина? — възкликна Реза, като присви очи, за да види по-добре.
	— Клеон — изстена Херодот, докато гледаше как войниците завземат Акропола. — От всички, които се домогваха за властта на Перикъл, защо трябваше точно тази жадна за война маймуна с кръвясали очи да успее?
	Касандра трескаво се опитваше да осмисли последните събития. Изведнъж забеляза един самотен силует на кея.
	— Сократ? — Обърна се към Варнава. — Трябва да се върнем!
	— Не променяй курса, _мистиос_ — извика философът от брега. — Сега Атина има нужда от мен повече от всякога. Ще се погрижа младата Феба да бъде погребана подобаващо… и ще положа всички усилия да намаля до минимум вредата от управлението на Клеон.
	— Така да бъде — отговори Касандра от кораба. — Но искам да ми обещаеш нещо. Остани жив!
	Той вдигна ръка, за да помаха за сбогом.
	— Нима животът не е само една илюзия? — отговори в необичайно кратък за него стил, преди да се изгуби от поглед в далечината и мъглата.
	Касандра стоя дълго на парапета и се взира в мъглата. Едва след време забеляза, че Аспасия прави същото — гледа втренчено назад към неясния силует на някогашния си дом. Без сълзи, само хладен, мрачен поглед. Оковите, държащи под контрол скръбта в сърцето й, явно бяха яки. Касандра се приближи до вдовицата, като се опитваше да измисли подходящи думи на утеха, но Аспасия я изпревари.
	— Научих онова, което ти искаше да знаеш — каза, без да я погледне. — Знам точно къде е майка ти.


>	11.

	Касандра седеше на една хоризонтална греда до Икар високо над палубата на „Адрестия“. Кожата й бе покафеняла като пергамент от слънцето, устните й бяха напукани. Въжетата и мачтите около нея скърцаха и стенеха, а вятърът развяваше разпуснатата й коса. От бягството й от Атина беше минала цяла година — година на постоянно бягане и криене. „Адрестия“ кръстосваше моретата като уплашен заек, преследван от вълци — галерите на Култа. През първите месеци глутницата ги подгони ожесточено на север покрай бреговете на Тесалия, та почти до далечния Хелеспонт. Едва с настъпването на зимата Култът осъзна, че никога няма да настигнат кораба на Варнава. Тогава започнаха да залагат капани — веднъж, когато трябваше да спрат за прясна вода, и веднъж, когато минаваха през тесен проток близо до Скопелос. И двата пъти не успяха. До пролетта седем от корабите на Култа вече почиваха на морското дъно заедно с още осем от маскираните демони. Сега, отново в разгара на лятото, изглеждаше, че най-накрая, _най-накрая_ може би са се измъкнали от преследвачите си. И се насочиха отново на юг, към по-познати води. Цикладите.
	Остров Наксос.
	Касандра заоглежда брега: слънчево райско кътче с гори и сребристи скали, като скъпоценен камък насред сапфира на морето. Аспасия беше абсолютно сигурна: след Коринт Мирина бе пристигнала там. Касандра упорито стъпкваше всяка искрица надежда, която се опитваше да се разгори в сърцето й. Имаше прекалено много лъжливи следи, прекалено много мрачни изненади… и една така се оказа, че вече ги чака тук.
	Кораби. Галери. Десетки от тях, със зелени платна, бавно, бдително кръжаха около острова. Тя стана от наблюдателницата си и бързо слезе по мачтата.
	— Пак блокада — измърмори Реза, когато Касандра отиде при него на носа. — Тези кораби са от Парос — добави, като кимна към съседния остров, виждащ се на кратко разстояние на запад.
	Парос, пълна противоположност на Наксос — с оголени склонове, надупчени от множество кариери, големи бели вдлъбнатини, приличащи на следи от зъбите на титан.
	— Защо Парос напада Наксос? — попита друг моряк. — И двата острова са част от Делоския съюз, обединени под хегемонията на Атина.
	— Търговията с мрамор е причина за дълбокия раздор между тези горди острови — с въздишка обясни Херодот. — Виждате ли кариерите? Мраморът от тази част на света е прочут със своето качество. Фидий специално е поискал материалът за Акропола да бъде доставян от тук. Но когато един остров експлоатира прекалено много запасите си, те започват да се изчерпват. — Махна към многобройните бели петна по голите хълмове на Парос, после кимна към красивия Наксос. — И алчните очи се насочват към градината на съседите.
	— Хъм — изръмжа Варнава, — не изгубих цялото това време, бягайки от галерите на Култа, за да се огъна сега пред една малка блокада.
	Погледна многозначително Реза и моряците наоколо. Те веднага заеха позиции, събраха бързо платната и спуснаха веслата. Командирът на гребците започна да отмерва темпото, което Касандра бе чула при приближаването им към Мегара.
	— _Оооп, оооп, оооп_ — загърмя той, докато крачеше напред-назад между гребците и удряше енергично е юмрук по дланта си.
	„Адрестия“ набра страхотна скорост, хвърляйки пръски, с нос, насочен към най-близката пароска галера.
	— Хванете се здраво за нещо — извика Касандра на Аспасия и Херодот.
	Самата тя се вкопчи в една греда и пръстите й побеляха от стискане. После…
	Нищо.
	Галерата, към която се бяха насочили, се дръпна от пътя им, а другата зад нея, спря, при което между тях остана широка пролука за преминаване.
	На парапета на спрялата галера Касандра видя мъж с бяло наметало, руса коса и месесто лице. Той се усмихна, когато корабът им премина. Усмивката му не беше приятелска.
	— Умен мъж — изкиска се Варнава, когато „Адрестия“ се забави до нормалната скорост на гребане и се насочи към брега.
	Не толкова спокойна, Касандра остана загледана за известно време в мъжа на другия кораб. Когато се приближи още до острова, тя заоглежда пясъчните плажове. По-нататък забеляза как два от корабите на блокадата приближават едно заливче. Пред тревожния поглед на Касандра пароските войници скочиха на брега. Като мравки нахлуха през мраморния портик на един недовършен крайбрежен храм и запъплиха нагоре към стара каменна крепост, кацнала на върха на скалист нос. Херодот, Варнава, Реза и другите моряци се наредиха до нея да гледат бързото и лесно завземане на това очевидно ключово наксоско укрепление. Изведнъж една горичка от рожкови в горната част на залива потрепери. Пароските нашественици спряха колебливо и погледнаха към дърветата. Точно в този момент от там изскочи отряд наксоски конници. Седяха приведени на седлата, носеха кафяви кожени шлемове и ризници и държаха насочени напред дълги пики. Понесоха се надолу към врага със смразяващ боен вик. Бяха около двайсет — срещу стотина паросци. Наксоският командир беше бърз и величествен, държеше пиката си вдигната високо като пример за войниците си. Този конник се наведе рязко, за да избегне копието, хвърлено от един паросец, после самият той запрати късо копие към врага и прониза гърлото му. В следващия миг наксоската конница се вклини в отряда на нашествениците. Мъже крещяха, падаха пронизани и въпреки че с приближаването си към брега вече не виждаха сражението, Касандра и другите на борда вече знаеха, че конниците ще победят.
	Морската вода премина в блед тюркоаз, когато навлязоха в плитчините, и корабът мина над ярка мозайка от цветове на морското дъно — полумесец от корали в оранжево, златисто, тъмносиньо и розово.
	Корпусът задра в белия пясък и „Адрестия“ спря. Касандра се вгледа в обраслите с гъсти гори хълмове на острова.
	— Вилата на Феникс — отбеляза Аспасия, като посочи имението на върха на едно възвишение.
	— Отиди и я намери — добави Варнава, просълзен, като постави ръка на рамото на Касандра.
	— Да, _мистиос_ — съгласи се Херодот. — Много усилия положи и много път измина, за да стигнеш дотук. Не губи повече време.


	Тя тръгна бързо, сякаш отиваше на една от спешните задачи, възложени й от Маркос. Навлезе във вътрешността на острова сред горички от черници и хвойна. По едно време чу тропот на копита и се скри в храсталака, докато двайсетте конници преминаха в галоп по пътеката, идваща от залива. Кафявите им брони лъщяха от полузасъхнала кръв. Наистина бяха победили. Когато наближи имението на Феникс, Касандра видя неукрепено градче. Вилата се издигаше по средата. В действителност „градчето“ беше почти част от гората — до самите къщи се издигаха дървета и отвесни скали, двете части на селището, разделени от дълбоко дере, бяха свързани с въжени мостове, а в опаловосиньо езерце падаше истински водопад. Под ярката слънчева светлина жени носеха гърнета с мляко, мъже внимателно вадеха пчелни пити от кошери, а деца и кучета пасяха стада от овце, кози и волове. Касандра хвърли една пръчка в близките дървета, с което отвлече вниманието на двамата мъже, пазещи главния вход, после се вмъкна в древната, величествена вила. След малко вече се промъкваше по коридора на горния етаж. Изведнъж чу гласове.
	— _Архонт_, паросците разгромиха флота ни, откраднаха търговията ни, заглушиха вестоносците ни, плениха _наварха_ Евней. Стегнали са гърлото ни със стоманена примка — каза мъжки глас.
	Касандра предпазливо надникна и видя висока и просторна зала с полиран тъмен под, застлан с вехти килими. Прозорците на едната стена бяха с отворени капаци и през тях в стаята проникваха зноен въздух и ярка светлина. По средата имаше масивна маса и на нея бе разстлан пергамент с карта на островите и близките води. Отстрани стояха двама офицери е изцапани с кръв кафяви униформи като на двайсетте конници в битката на брега. Бяха свалили шлемовете си. И двамата бяха обезпокоително млади, единият — почти юноша.
	— Въпреки това днес ги отблъснахме, архонт — добави по-възрастният, — под твоето командване. Крепостта на Пръста на лодкаря остава под наш контрол. Въпреки обсадата паросците не могат да стъпят на нашия бряг. Откакто дойде и свали тиранина, ти си наш щит.
	Гласът на младежа преливаше от гордост и почит. Той отдаде чест, като се удари с юмрук в гърдите. Думите му бяха адресирани към някого в другия край на залата, който оставаше извън полезрението на Касандра.
	— Не губете кураж — отговори архонтът от мястото си. — Все някога ще получим шанс да разкъсаме обсадата и пак да бъдем свободни.
	Този глас бе като мелодия от златна лира за Касандра, събуди хиляди спомени в сърцето й. Тя затрепери. Когато видя архонта, с ризница като двамата конници и шлем под мишница, Касандра се хвана за касата на вратата и едва се сдържа да не извика, неспособна да мигне или да откъсне очи от жената.
	„Мамо?“ — размърда беззвучно устни. Нямаше никакво съмнение: тъмната й коса бе прошарена и една плитка беше завита около главата й като диадема, очите й бяха заобиколени от бръчките на възрастта, тялото й — стегнато в осеяна с белези ризница. Но това беше тя. Пред погледа на вцепенената Касандра Мирина извика младите офицери при картата и им даде ясни указания къде на острова трябва да се поставят стражи, кои удобни за акостиране места трябва да се наблюдават и какви материали трябва да се осигурят за изработването на нови кораби, оръжия и брони.
	След известно време тя освободи мъжете. Касандра се скри встрани, когато те излязоха от стаята, после пак се върна на вратата. Мирина излезе на един балкон, закрит от слънцето с раиран навес. Това беше. Сега бе моментът. Касандра влезе сковано в стаята и направи крачка към вратата на балкона. Дъската под краката й изскърца и Мирина се обърна към нея като войник.
	Очите им се срещнаха за първи път от двайсет години. Мирина остана втренчена в нея цяла вечност, вцепенена от смайване, после сведе поглед към кръста й… и копието на Леонид.
	— Как… как е възможно? — прошепна и шлемът падна от ръцете й.
	Касандра не можеше да се нагледа на любимия човек пред себе си.
	— Мамо — прошепна.
	Двете се притиснаха в силна прегръдка и останаха така цяла славна вечност. В Касандра закипя буря от емоции. За първи път прегръщаше някого, откакто държа тялото на клетата Феба, за първи път позволяваше на сърцето си да се радва, откакто почти се беше пръснало от скръб през онзи ден.
	— Как? Как е възможно? — повтори Мирина. — Всяка нощ от повече от двайсет години, щом затворя очи, виждам как падаш.
	Леко се отдръпнаха една от друга, като лицата им останаха на един пръст разстояние. И двете плачеха.
	— Имам много неща да ти разказвам, мамо. Онази нощ…
	Мирина постави пръст на устните й.
	— Не. Първо искам просто да те усетя в ръцете си — изхлипа и пак прегърна Касандра, този път още по-силно.
	След още цяла вечност така двете седнаха. Касандра разказа на майка си всичко — за нощта в планината Тайгетос, за Кефалония, за милата Феба, за задачата в Мегара и срещата с Николаос… после за мрачните сблъсъци с Култа.
	— Те се бъркат в живота ни от самото начало, мамо. Култът към Космос, а не оракулът, стои зад жестоката заповед за хвърлянето на малкия Алексиос от планината онази нощ.
	Суровото изражение на Мири не подсказваше, че това не я изненадва. Тогава Касандра осъзна, че не е казала всичко на майка си. Най-трудната част оставаше неизказана.
	— В Арголида разкрих една мрачна тайна — каза, като цялата настръхна. — Знам, че си посетила светилището на лечителя.
	— Занесох там Алексиос — тихо изрече Мирина. — Той не загина там на планината, знаеш ли?
	Касандра се усмихна тъжно:
	— Досетих се за това. И че теб съм чула да се приближаваш в ямата с костите онази нощ. Избягах, когато чух шума, като мислех, че някой идва да ме довърши. Да бях имала смелост да остана…
	— Важното е, че си тук, след всичко, което си преживяла — каза Мирина, като стисна ръката й. — Ти имаш кураж и в мозъка на костите си, Касандра. И ако лечителите в Светилището на Асклепий бяха успели да спасят Алексиос, той също можеше да порасне и да стане…
	— Мамо — прекъсна я Касандра, като затвори очи в опит да спре сълзите. — Алексиос е жив.
	Настъпи тишина.
	— Мамо?
	Касандра отвори очи. Мирина се взираше втренчено в една точка.
	— Изградих живота си от пепелта… живях с твоята сянка и тази на Алексиос до рамото си. А сега ти ми казваш, че и той все още е жив?
	Касандра кимна тъжно.
	— Къде е? — попита Мирина, но изведнъж замълча. Лицето й пребледня още повече и тя затрепери. — Те… те ли са го взели?
	Касандра погледна майка си в очите и стисна ръцете й.
	— Култът го използва като свой „герой“. Наричат го Деймос.
	— Деймос? Кръстили са моето момче на бога на мъртвите?
	— Мамо, той не е момчето, което можеше да бъде, ако беше израсъл при теб. Онази кучка от Култа, Хризида, е отровила съзнанието му, посяла е в сърцето му омраза и гняв.
	— Тогава ще си плати — изсъска Мирина.
	— Тя вече си плати. Умря с разцепено от брадва лице.
	— Чудесно! — Лицето на Мирина се разкриви от злоба, тя оголи зъби като куче, току-що прогонило съперник… после изведнъж от гърдите й се изтръгна стон. — Моето момче…
	Касандра я заведе обратно в стаята, като шепнеше думи на утеха в ухото й.


	Минаха няколко месеца. Касандра и Мирина се хранеха заедно, спяха в едно легло, ходеха навсякъде неразделни. Касандра усещаше, че разкритията й за Алексиос измъчват сърцето на майка й, но пък времето, което прекарваха заедно, й доставяше огромно удоволствие. Тя научи за проблемите на Наксос и даваше съвети за каквото можеше. Варнава, Херодот и моряците дойдоха в селото и си намериха хубави домове в зеления рай. Капитанът дори се залюби с една от местните жени, Фотина, и й позволи да татуира гърба му и да сплете на плитка брадата му. Реза и другарите му ходеха на брега всеки ден, ловяха риба с копия, после показваха неприлични жестове или пък нагазваха до колене във водата и показваха гениталиите си на пароските кораби. Херодот се отдаде на писане: описваше флората и фауната на прекрасния остров, документираше местните предания и скицираше древните руини. Икар по цял ден се рееше над гората и ловуваше обилния дивеч. Аспасия се уедини и прекарваше повечето време сама. Бе мълчалива, но никога тъжна. Изглеждаше постоянно замислена, с ясен поглед и ум, вглъбен в съзерцание.
	Един ден Касандра и Мирина, облечени с фини ленени рокли, отново седяха на балкона, изпънали под жаркото слънце боси крака и скрили лица под сянката на навеса. Гледаха надолу към зелените склонове на хълма и искрящите води.
	Дълго останаха така умълчани в блажената тишина. Но това не можеше да продължи вечно.
	— Трябва да го намерим и да го освободим — каза Мирина.
	Касандра погледна майка си.
	— В каквото и да се е превърнал Алексиос, трябва да се опитаме да го спасим — продължи Мирина.
	Касандра бе чакала този момент. Знаеше, че тази мисъл не дава покой нито на нея, нито на майка й и че няколкото мирни месеца са само временно затишие. Тя си пое дълбоко въздух и се подготви отново да стане _мистиос_.
	— Но… — Мирина погледна към морето — … няма начин да се измъкнем от този проклет остров.
	Касандра също обърна очи към обикалящите в кръг като акули пароски кораби.
	— Ние доста лесно дойдохме — отбеляза.
	— Просто ви пуснаха, Касандра. Никой не може да излезе. Точно затова дойдох тук днес, да гледам и да видя дали най-добрите моряци, които са ми останали, могат да обърнат нещата.
	Касандра проследи с поглед протегнатата ръка на Мирина и видя лъскава галера, която в този момент се отдели от каменния кей до Пръста на лодкаря. Корпусът на плавателният съд бе изрисуван в жълто, оранжево и яркочервено — като обхванат от живи пламъци. „Песента на сирените“, позна я Касандра, която вече бе виждала прекрасния кораб в пристанището на Наксос. На борда се виждаше отряд облечени в кафяво войници.
	— Пращаш най-добрия си кораб срещу тях?
	— Така трябва. Никой от другите кораби не успя.
	Платната на плавателния съд се издуха и той се понесе с пълна скорост към пръстена на блокадата. Мирина стисна силно парапета на балкона и се втренчи в морето. Отначало галерата напредваше отлично, насочила се в пролуката между два кораба… но изведнъж две от пароските триреми се завъртяха като хищници, надушили кръв. Едновременно се насочиха към „Песента на сирените“, едната се заби в кърмата й, а войниците от другата я обсипаха със стрели. Наксоският кораб се завъртя в пенещите се води. Мъже и дървени отломки се посипаха в морето; пароските стрелци с лекота улучваха мишените си. Шумът от викове в далечината постепенно заглъхна.
	Мирина посърна.
	— Останах без още петдесет способни мъже. Мъже, които не можех да си позволя да изгубя. Сега имам по-малко от сто копиеносци на острова.
	Касандра гледаше как паросците връзват един отчаяно съпротивляващ се наксосец. На кораба на стрелците видя силует с бяло наметало и осъзна, че това е усмихващият се злорадо мъж от деня на пристигането й. Явно по негова заповед войниците му съблякоха наксоския моряк гол, после започнаха да го режат с ножове. Мъжът се гърчеше от болка и скоро бледото му тяло бе нашарено с червени черти. Накрая вързаха краката му и го хвърлиха обратно в морето. Корабът продължи да плава безшумно, като влачеше след себе си тялото на вързания мъж, оставяйки червена диря във водата. Не след дълго на повърхността се появиха рибешки перки и Касандра отново чу писъците на клетника, докато акулите го разкъсваха.
	— Кой е онзи мръсник на кораба? — попита Касандра.
	— Архонтът на Парос — мрачно отговори Мирина. — Силан.
	„Силан?“ Името проехтя като гонг в главата на Касандра. Тя си спомни зловещото събрание в Пещерата на Гея и думите на маскирания мъж със същото име: „Майката е почти в ръцете ми, трябва да се съсредоточим върху нея.“
	Мирина кимна.
	— Мамо, Силан също е член на Култа. — Касандра я хвана за рамото. — Разбираш ли сега? Тази блокада никога не е била за мрамор или пари. Тя е заради _теб_. Култът иска _теб._ — Загледа се към морето, като дишаше тежко. — Трябва да се махнем от този остров.
	— Нали видя какво се случи с последните, които опитаха? Единствената ни надежда е Евней, моят наварх. Той смята, че в тактиката на блокадата има пропуск.
	— Извикай го тогава.
	— Изчезна в морето преди няколко месеца, още преди ти да дойдеш.
	— Къде?
	— Излезе на разузнавателно плаване, за да провери теорията си за недостатъка в блокадата. Тръгна към Пароския проток — тесния канал между островите.
	— И никой не е намерил останки от кораба или тялото му?
	— Не.
	Касандра се изправи.
	— Ако той е нашата надежда, трябва да го намерим.


	_Мистиос_, това е малко унизително — оплака се Варнава, докато гребеше в малката лодка. Лицето и ръцете му лъщяха от пот, туниката му бе мокра на гърба.
	— Щом още имаш сили да мърмориш, значи не се стараеш достатъчно — отговори тя, докато напъваше другото гребло.
	Погледна зад гърба си към мястото, накъдето отиваха. Там, както бяха забелязали от планината в югозападния край на острова, в самата периферия на солниците покрай брега, стърчеше самотна галера. Това според хората на Мирина бе корабът на Евней.
	Тюркоазните води около тях леко се плискаха и блестяха.
	Касандра пусна греблото, когато наближиха плавателния съд, и се изправи. Събра длани като тръба пред устата си и извика:
	— Наварх Евней!
	Галерата мълчаливо се поклащаше във водата. Никой не отговори.
	— Приближи лодката — подкани тя Варнава. После пак изкрещя: — Наварх!
	С крясък Икар се спусна към кораба и кацна на парапета на палубата. Раздвижи криле, сякаш свиваше рамене, за да потвърди подозрението на Касандра: корабът беше празен. Тя се качи на борда, за да се увери. Нямаше следи от борба, нямаше кръв, изпуснати предмети или драскотини по дъските. Това бе само един изоставен кораб, поклащащ се безшумно във водата между наксоския бряг и пароската блокада. Имаше чували със зърно, амфори с оцет и зехтин, стрели, инструменти, всичко — грижливо подредено.
	Касандра се върна на лодката.
	— Защо Евней е докарал кораба си тук? Мама каза, че е смел мъж. — Заоглежда крайбрежието на Наксос, после скалите на Парос от другата страна на протока. — Може би се е приближил твърде много до вражеския остров?
	— Може би си права, _мистиос_ — каза Варнава, като се наведе напред и се взря към скалите. — Гледай, там нещо проблесна ли?
	Тя присви очи. Видя отблясъци от метал. Брони? Оръжия? Движеха се. Тя събра дланите си като тръба пред едното си ухо и чу мъжки глас в далечината. Отчаяно молещ за пощада.
	— В Наксос чух смразяващи разкази за това, как паросците убиват пленниците си… — мрачно добави Варнава.


	Евней се задави и изплю прахта, с която бе пълна устата му… и в същия момент нова лопата пръст се изсипа върху осеяното му с мехури от слънчеви изгаряния лице. Той се опита да размърда изнемощелите си от месеци гладуване крайници, но те бяха здраво затиснати — от пръстта, покриваща тялото му почти до гушата.
	— Пари, мога да ви дам пари — изстена.
	Двамата паросци се изсмяха на жалките му опити да ги подкупи.
	— Колкото по-скоро умреш, колкото по-скоро Наксос падне, толкова по-скоро ще хванем оная кучка, която ви управлява… и тогава Силан ще има цялото богатство на света. Какво ни интересуват жалките ти пари? — каза единият.
	Другият потупа с лопатата около врата на Евней, за да уплътни пръстта. После отвори едно гърненце и го наклони над главата му. Евней потрепери, когато гъстият мед покапа върху косата му и потече на бавни струйки по лицето му.
	— Ам-ам — измляска войникът.
	Другият се приближи до една купчинка рохкава пръст наблизо и я изрита. Евней се втренчи за момент в мравуняка, после отчаяно почна да се мята, когато черните, лъскави насекоми се запълзяха наоколо разгневени. Двамата войници се качиха на един камък наблизо и като се закискаха, започнаха да наблюдават как мравките напъплят лицето на заровения мъж, привлечени от сладкия аромат на меда. Той запищя и не успя да спре и да затвори устата си навреме, преди те да стигнат до него. Насекомите покриха лицето му, влизаха в устата му, в ушите му, в носа му, пълзяха по изцъклените му очи, в косата му. Всяко ухапване беше като капка разтопен метал. „Богове, каква ужасна смърт…“
	_Пляс!_
	Внезапно ухапванията спряха. Евней подуши оцет и пред него се търколиха парчета от счупена амфора. Мравките се разбягаха от острата течност като къпещи се на плажа пред силна вълна. Пред него излезе стройна жена и се изправи пред войниците. Единият се нахвърли върху нея и в следващия момент падна, с пронизано от странното й копие лице. Вторият се строполи зашеметен от силен удар отстрани на главата.


	Мирина слушаше търпеливо думите на почит, с които я посрещаха селяните в Градините на Феникс. В нагорещения въздух се разнасяше аромат на жасмин, мащерка и лимон; хората й си приказваха безгрижно и с наслада вкусваха от дивеча, плодовете и виното, които тя бе осигурила за пиршеството. Само това можеше да направи в тези мрачни времена — да ги разсее от горчивата истина, че красивият им остров е пленник на Силан… и Култа.
	— Касандра е права — прошепна Аспасия, която вървеше до нея.
	Атинската красавица имитираше нейното изражение: с лъчезарна усмивка в опит да отклони вниманието от тревожните си очи.
	— Култът е тук заради теб. Всеки ден в повече на острова излага теб и народа ти на опасност.
	— Снощи се молих — каза Мирина. — За първи път от години. Помолих боговете да ме отнесат от това място, заедно с Касандра.
	— Не — прошепна Аспасия. — Не разбираш ли? Така ще улесните Култа, защото тогава двете ще сте по-лесна цел.
	— Хвана Мирина под ръка и я придърпа към себе си. Така приличаха на две добри приятелки, споделящи си хубави спомени. — Трябва да заминеш с _мен_.
	Мирина се намръщи:
	— Двайсет и три години живях сама, мислейки дъщеря си за мъртва. Сега _няма_ да се разделя с нея.
	От хората, скупчени около бълбукащия фонтан, се чу дрънкане на чаши и звънък смях. Кожарят и семейството му вдигнаха питиетата си, за да я поздравят.
	— Архонт! — приветстваха я.
	Сърдечни, доверчиви, _добри_ хора. Чувството за вина сграбчи сърцето й като с нокти.
	— Тези приказки за заминаване са в сферата на мечтите. Тези хора имат нужда от мен. Не мога да ги изоставя на произвола на съдбата. Те ми бяха като родно семейство през всичките тези години.
	Чу се възглас на изненада и звън от изпусната чаша. Всички глави се обърнаха към ниската врата на градината.
	Мирина и Аспасия също погледнаха натам. Двамата стражи с кафяви ризници оставиха копията си, за да помогнат на тримата новодошли, които едва се държаха на крака. Мирина се освободи от ръцете на Аспасия и изтича към тях.
	— Как? Къде? — проплака, като обгърна с длани подутото лице на Евней, докато Варнава и Касандра му помагаха да седне на една мраморна пейка до статуята на Аполон.
	— Опитах се… да изследвам скалите… на Парос — заразказва той задъхано, докато бършеше раните си с влажни кърпи и ги мажеше с мехлем. — Биха ме, държаха ме гладен, бичуваха ме месеци наред. Днес решиха, че трябва да умра — лицето ми да бъде изядено от мравки. Тя уби единия от мъчителите ми. А другият…
	Касандра опря ръце на кръста си и се загледа мрачно към западния край на острова и Пароския проток.
	— Мравките не останаха гладни — довърши тя.
	Мирина постави ръце на раменете й, горда и въодушевена. Но видя тревога в очите на Касандра.
	— Какво има, дъще?
	Младата жена я заведе настрани от тълпата, приветстваща Евней, и й показа един свитък.
	— Намерих това у един от войниците.
	Мирина се вгледа намръщено в пергамента. Странните символи не й бяха познати. Не бяха гръцки букви. Тъмни облаци забулиха сърцето й, когато осъзна, че е виждала този шифър и преди.
	— Това са символите на Култа. Права беше за Силан.
	— Изобщо не съм се съмнявала в това — отговори Касандра. — Но когато притиснах втория войник на земята и го попита откъде Силан получава тези заповеди, той ми каза, че свитъкът му е изпратен от един от царете.
	— Не разбирам. Царе? Какви царе?
	— Един от двамата царе на Спарта — отговори Касандра, като я погледна в очите.
	— Навремето те държаха във властта си ефорите. Сега един от царете. Но… кой от двамата?
	Касандра разсеяно поклати глава:
	— Почти не си спомням цар Архидам. А цар Павсаний дойде на власт след онази нощ — за мен той е само име. Войникът със сигурност не знаеше: мислех, че ще признае, когато мравките го напълзят, но той каза, че всички членове на култа запазват анонимността си. Царят предател се подвизава с прякора Червеноокия лъв.
	Мирина нави свитъка така, че двете половина на счупения червен восъчен печат да се съединят. На него имаше образ на лъвска глава.
	— Въпреки всичко, което ни се случи в Спарта, не можем да допуснем продажният цар да остане на трона — каза Мирина през зъби. После разпери ръце по посока на брега. — Но не можем да напуснем този остров!
	— Архонт — намеси се Евней, като предпазливо се приближи до тях, — Касандра ми разказа как стоят нещата. Не се отчайвай, защото, преди да ме хванат, аз проверих подозренията си за тактиката на пароската блокада. Има начин да се измъкнем. Шансовете са малки, наистина, но е възможно, ако изберем правилния момент.
	Кожарят, дърводелецът, стражите, пастирите и целите им семейства вече се бяха скупчили около тях. Мирина погледна поред всеки един от тях. Накрая се усмихна тъжно:
	— Няма значение. Аз няма да напусна този остров.
	— Мирина? — възкликна Аспасия.
	— Мамо? — добави Касандра. — Пустата земя те зове. Не я ли чуваш? Време е да се върнем в Спарта.
	Мирина се изправи и като вирна гордо брадичка, заяви:
	— Няма да замина и да оставя моя народ на милостта на Силан. _Ако_ избягаме, той рано или късно ще узнае за това. И тогава тези невинни хора ще страдат заради нас.
	Касандра погледна Евней и кимна към майка й:
	— Кажи й.
	— Какво да ми каже.
	Воинът се подсмихна леко:
	— Помниш ли двата бекаса, които прострелях с една стрела, архонт?


>	12.

	Силан стисна парапета на палубата и очите му грейнаха от радост.
	— О, богове, те идват към нас! — изкрещя въодушевено, гледайки бързата галера, идваща с голяма скорост от наксоския бряг.
	Това беше „Адрестия“, която преди няколко месеца бяха пропуснали да мине през блокадата със сестрата на борда. Той се вгледа в палубата и беше сигурен, че пак я вижда, седнала на парапета и хванала се за въжетата. А нима това беше…
	— И майката! — възкликна Силан удивено.
	Това щеше да бъде най-голямото постижение, което човек можеше си представи: да хване и двете за предстоящото събрание на Култа.
	— Набраха скорост за разбиване — извика един моряк с нотка на страх в гласа.
	— Оставете ги да се приближат — отговори Силан, като видя, че „Адрестия“ наистина се е прицелила в корпуса на неговия кораб с блестящ на слънцето бронзов нос. — После дай заповед на двата ни съседни кораба отпред и отзад. Да се завъртят и да смачкат тази черупка като с клещи.
	— Разбрано, архонт.
	— Сестрата и майката ще бъдат оковани във вериги — заразправя Силан на стоящия наблизо моряк. — Колкото до другите, които оцелеят от кораба им, ще ги вържем с оловни тежести на краката и ще ги хвърлим в морето. Ще се постараем въжетата да са толкова дълги, че _почти_ да достигат повърхността — за да мятат ръце във въздуха, но да не могат да го достигнат с устата си. Ах, каква наслада е да гледаш как някой се дави! Да го удавиш, като му дадеш надежда за спасение, е още по-прекрасно… колкото до удавника, тези няколко мига, преди смъртта да го отнесе, сигурно му се струват цяла вечност.
	Зад него сред моряците и войниците настъпи суматоха.
	— Какво става?
	Силан се обърна и сам видя отговора. Нямаше съседни кораби, нито отпред, нито отзад. Зад неговия морето беше пусто. Най-близкият плавателен съд, който ги следваше, бе изостанал зад един скалист нос. А отпред — нищо. Водещата галера вече се скриваше от поглед зад хълмистия бряг. Те бяха сами. Увереността му се срути като кула от мокър пясък, залята от вълна. В този момент Силан си представи целия кръг на блокадата и осъзна с какво това място на наксоското крайбрежие е по-различно от другата част.
	— Сляпо петно… — простена.
	Вдигна поглед точно преди наксоският кораб, порещ вълните с невероятна скорост, да се вреже като острие на брадва във флагманския кораб. Видя решителните лица на моряците, почернелия от слънцето стар капитан и сестрата, кацнала като птица на парапета и втренчена в него; чу трескавия ритъм на гребците: _Оооп-оооп-оооп!_, по-бързо и по-бързо.
	— Дръжте се! — изкрещя на екипажа си сред бученето на пенещата се вода.
	Викът му не помогна с нищо. Таранът на „Адрестия“ се вряза в корпуса на флагманския кораб. Палубата се разпадна под краката на Силан. С крясък и като отчаяно мяташе ръце, той се стовари върху бронзовия шип на носа на нападащия кораб. Коремът му улучи точно острата част и тялото му се преви надве. В следващия момент усети рязко прещракване, последвано от чувство за безтегловност. След миг се стовари в студената, бушуваща вода. В сумрака и вихъра от въздушни мехурчета Силан зарита с крака. Странно, но това не доведе до резултат. Той забеляза червени повлекла, издигащи се от дълбините. Погледна надолу и видя грозна плетеница от разкъсана кожа и черва, влачещи се като пипала на октопод. Долната част на тялото му липсваше. След миг със смайване я видя малко по-натам, с потрепващи крака бавно да потъва към морското дъно. Над главата му сенките на двата кораба се разделиха. „Адрестия“ продължи към открито море, оставяйки след себе си отломките на флагманския кораб.
	Силан почувства рязко дръпване на останките от разкъсана кожа и черва под себе си. Погледна надолу и видя пасаж от риби, които вече пируваха с кървавите вкуснотии. Внезапно изтръпването премина и остра като нажежен до бяло нож болка прониза разполовеното му тяло. И той осъзна, че е бил прав — последните мигове на удавника, преди смъртта да го отнесе, наистина са като цяла вечност.


	Членовете на Култа стояха мълчаливо и гледаха многобройните пролуки в кръга им.
	Вратата на тъмната зала се отвори с трясък и друг маскиран мъж влезе. Несигурните му стъпки и присвитите му рамене подсказваха, че положението не е добро.
	— Избягала е. Проклетата _курва_ отново се измъкна. Майката също.
	— Ами Силан?
	— Трупът му стана храна за рибите!
	Събранието заропта гневно.
	— Накъде е тръгнала сега? — попита един от членовете.
	— Към гнездото на змиите — отговори вестоносецът. — Спарта.
	Гневът прерасна в ентусиазъм.
	— Тогава трябва да кажем на Червеноокия лъв…


	„Адрестия“ пореше вълните, студеният есенен вятър вдигаше вълма от пяна. Реза, опасан с въжета, висеше от носа и почистваше треските от галерата на Силан и засъхналите останки от вражеския екипаж от месинговия таран.
	Касандра и Мирина стояха на кърмата, под сянката на скорпионовата опашка. Младата жена долови безпокойство в позата на майка си.
	— Силан е мъртъв и пароската блокада ще бъде вдигната — опита се да я успокои. — Аспасия е умна и силна жена. Ще се грижи добре за Наксос.
	Мирина кимна бавно по начин, подсказващ, че не иска да й напомнят за тези неща. Аспасия — която не можеше да се завърне в попадналата под властта на Клеон Атина — бе предложила да заеме мястото й на архонт на Наксос.
	— Никога няма да спра да се тревожа за народа на Наксос, Касандра, но не за това съм се угрижила сега. Мисля за онова, което ни чака. — Загледа се в приближаващите се тъмни очертания на суша, първият от трите скалисти пръста, стърчащи навътре в морето от крайбрежието на Пелопонес. — Според картата пред нас е Лакония. Но сърцето ми вижда земя на призраци.
	Студени тръпки преминаха през тялото на Касандра. Тя си спомни за един въпрос, който все още не беше обсъдила с майка си: разкритието на Николаос.
	— Преди да слезем на сушата, искам да знам едно нещо — каза тя.
	Мирина застина.
	— Коя съм аз в действителност? Мъжът, когото мислех за свой баща, се оказа само пазител.
	Устните на Мирина потрепнаха. Тя се опита да каже нещо, но вместо това се разрида.
	Касандра я прегърна силно и я целуна по главата.
	— Поставих въпроса, но не е необходимо да ми отговориш веднага. Можеш да ми кажеш, когато дойде подходящият момент.
	Мирина кимна и се притисна още по-силно до нея.
	Този момент на близост бе прекъснат от стъпки.
	— Брегът се охранява зорко — каза Варнава, който обикаляше покрай парапета в търсене на най-доброто място за наблюдение. — Виждате ли отбранителните кули и огньовете по височините? Не е разумно да се приближаваме повече: ако не ни обсипят с копия и стрели, червените плащове ще ни избият, както сториха с атиняните в Мегара.
	— Да не би да искаш да ми кажеш, че не можем да слезем на сушата? — попита Касандра.
	Варнава й намигна:
	— Няма нищо, което „Адрестия“ да не може да стори.
	Малко по-късно същия ден заобиколиха втория от трите скалисти полуострова. Вятърът се усили, свистящ и поривист, и превърна морето във врящ котел. Херодот прекара целия следобед на парапета, като повръщаше и сипеше ругатни и молби за пощада към боговете между пристъпите. Стигнаха до участък от брега, завършващ с черни скали, отвесни и мокри. Небето отгоре бе мораво и надвиснало. Вълните се разбиваха в скалите с ужасен грохот, хвърляйки пръски пяна високо във въздуха. Тук нямаше спартански отбранителни кули — разбираемо, защото никой кораб не бе в състояние да припари до този бряг. Но тук Варнава даде заповед за „акостиране“.
	— Ти ни доведе в най-тъмната част на най-мрачното царство на земята. Това ли беше целта ти? — изкрещя Касандра, за да надвика воя на вятъра.
	— Почакай и ще видиш — отговори Варнава и се изсмя, докато хората му опъваха греблата, а Реза майсторски насочваше кораба.
	„Адрестия“ се носеше с висока скорост към черната стена. Херодот изкрещя с доста писклив глас. Касандра и Мирина отстъпиха назад уплашени от неминуемия сблъсък със скалите… и в следващия момент черната стена сякаш се разтвори.
	Внезапно ревът на бурята заглъхна. Мятащите се от вятъра свободни въжета на такелажа увиснаха неподвижно и тресящият се кораб спря плавно. Касандра осъзна, че в черната стена има невидима пролука, широка едва колкото да пропусне кораба. Тя водеше в елипсовидно вътрешно заливче с широчината на един хвърлей на стрела и заобиколено от черните стени.
	— Малцина знаят за това местенце — каза Варнава.
	Погледът му се зарея, гласът му утихна до шепот. Той вдигна очи към широкия отвор отгоре, през който се виждаше гневното небе, разпери ръце и на лицето му се изписа възхищение.
	— Наричам го _Окото на боговете._
	Касандра, Мирина и Херодот се огледаха.
	Реза небрежно мина покрай тях, като навиваше едно свободно въже.
	— Аз го наричам _Гъзът на Кронос_ — измърмори той.
	Варнава се намръщи и извика на хората си да се приготвят за дебаркиране. Слязоха на дълъг перваз от черна скала, който служеше за естествен кей. Когато се спусна нощта, запалиха огън под един надвесен участък, докато бурята вилнееше високо над главите им, а морето плискаше и бучеше пред входа на заливчето.
	Касандра хапваше парче хляб, като го топеше от време на време в гърненце наксоски мед. Варнава и Херодот водеха разгорещен спор, части от който тя успя да дочуе.
	— Фалшив е! — презрително изсумтя историкът.
	— _Не е!_ Гледай! — Варнава вдигна медальона на светлината на огъня, откачи го от врата си и го пъхна под носа на Херодот. — Това е _истинско_ парче питагорейска мъдрост!
	Касандра се заслуша по-внимателно. Спомни си разговора си с историка до статуята на лъв при Термопили и различни слухове за легендарния учен и неговото изгубено познание.
	— От Наксос ли го взе? — попита Херодот.
	— Да.
	— Колко ти поискаха за това? Колко струва наивността в наши дни?
	Варнава се облегна назад и изруга под носа си.
	— Не съм го _купил_ — заяви. — Фотина ми го подари.
	— Аха, твоята наксоска любовница — изкиска се Херодот.
	— Даде ми го като спомен за нашата кратка любов. Бил е на мъжа й, Мелитон, преди той да изчезне.
	Касандра си спомни името от разговора с Херодот на Термопили: „Едно лято срещнах пътешественик. Дребен, пълничък човечец на име Мелитон, който цял живот бе плавал из Егейско море е една малка лодка като черупка… на младини претърпял корабокрушение на остров Тера…“
	Историкът се сепна, намръщи се, дръпна медальона от ръцете на Варнава и го заразглежда внимателно.
	Касандра също зърна част от украшението: представляваше парче черна скала, на което бе гравиран странен символ. Херодот вдигна очи и срещна погледа й. Тя прочете хиляда въпроси в изражението му и още хиляда възникнаха в главата й.
	— Колко ще стоим тук? — прекъсна мислите й един от моряците.
	Касандра го погледна и се опита да си спомни къде се намира това място спрямо родния й дом. Като малка Николаос я бе довел на крайбрежието, за да я учи да плува в бурно море. Тогава й се стори колосално пътуване, макар че едва ли беше отнело повече от ден-два.
	— Тръгваме утре. Аз ще отида сама с майка си.
	Херодот, Варнава и другите от екипажа я погледна тревожно.
	— Поне вземи неколцина от нас за охрана — обади се Варнава.
	— Не, трябва да сме само двете. Никой друг. Може да се забавим доста.
	Те бяха свикнали с този неин тон и знаеха, че няма смисъл да настояват.
	— Значи трябва да скрием кораба, докато ви няма — заключи Варнава. — Колкото и скрито да е това заливче, от време на време спартанците пращат сухопътни патрули да огледат скалите. Ако погледнат надолу и видят кораба, ще ни избият.
	— Как точно се крие цял кораб? — изкиска се Херодот.
	Варнава вдигна вежди, после кимна на Реза. Кормчията и още двама станаха и се заловиха за работа. Смъкнаха мачтата и освободиха всички подвижни сглобки. После един моряк допря железен кол в корпуса, а Реза взе голям чук и започна да бие с всички сили по кола. Между скалните стени проехтя силен трясък на разцепено дърво. Когато ехото заглъхна, на негово място се чу силно бълбукане.
	— Богове! — възкликна Херодот и изпусна хляба си.
	„Адрестия“ бавно потъна, само парапетът остана над повърхността. Двамата другари на Реза хванаха по едно въже и се гмурнаха. Галерата постепенно съвсем се скри от поглед.
	— Привързват камъни към корпуса, за да потъне до самото дъно на залива — обясни Варнава. — Дървото ще се запази долу, а отгоре никой няма да може да я види. И ако и ние не се показваме, никой няма да разбере, че сме тук. Когато пак ни потрябва кораб, ще го изтеглим горе и ще запушим дупката в трюма.
	Херодот вече бе извадил една от восъчните си плочки и с метален писец трескаво документираше тази странна и интригуваща практика. Реза и двамата му другари се върнаха при огъня, за да се изсушат. После отвориха амфора с вино и не след дълго моряците, почервенели и загрети, се увлякоха в разкази за случки от минали пътешествия.
	Касандра седеше прегърнала с една ръка Мирина и отпиваше от виното, като гледаше своята опърпана банда. Един полъх на вятъра се прокрадна в залива и погали врата й. Тя се загледа в тъмното небе и носещите се в него облаци и се замисли за предстоящите дни.


	Купиха два червено-кафяви коня от едно месенско стопанство, като платиха двойна цена на продавача, за да си мълчи. Небето се изчисти и над каменистите хълмове се разпростря онова съвършено ясносиньо, типично за зимата. Двете яздеха увити с вълнени одеяла за защита от студа и упорития източен вятър.
	След известно, време хълмовете останаха назад и пред тях се разкри колосална падина: Пустата земя — дълга ивица равен терен между планинската верига Парнон на изток… и Тайгетос на запад. Емоциите разтресоха Касандра като пристъп на треска, когато вдигна очи към главоломните висини и отново чу виковете и ругатните от онази нощ. Икар, реещ се високо над тях, избълва цяла гневна реч от крясъци по посока на планината. Мирина постави ръка на крака й и разпръсна спомените.
	Касандра насочи поглед към равнината между двата планински масива, кръстосана от ручеи и притоци, подхранващи сребристата артерия по средата, която представляваше река Еврот. Сред златистозеления килим от гъсти гори и полюшващи се жита, се гушеха селца — дървени и тухлени къщи. Петте най-големи селища бяха скупчени около средата на долината, блестящи с прочутия мрамор със сини жилки, добиван по тези земи.
	_Спарта._
	Двете жени продължиха, без да бързат, но всяка от тях чувстваше едно стягане в корема, на всяка й се искаше да забави колкото може повече момента на срещата със стария им дом и миналото. Навлязоха в гората Еврот в късния следобед, на хлад под сянката на стари маслини и разкривени дъбове. Навсякъде наоколо златистите клонки шумоляха и шепнеха съзаклятнически, сякаш вятърът разпространяваше слуха за завръщането им. Цели преспи от нападали листа се въртяха гонени от бриза и всяка сянка изглеждаше част от заговора и пълна с шпиони. Но по пътя си не видяха никого.
	Изведнъж наблизо се чу дълбокото, заплашително ръмжене на вълк.
	Касандра вдигна ръка пред гърдите на майка си и двете спряха. Младата жена напрегна зрение и се втренчи в сенките на гората. Движение. Момчета. Трима юноши с обръснати глави и чисто голи, ако не се брояха алените наметала. Те скачаха и се търкаляха на земята, като едва успяваха да се измъкнат от челюстите на огромен сив вълк. Нямаше шанс да се справят с такъв грамаден звяр. Двама отскочиха встрани от голямата, мятаща се глава на вълка. В следващия момент той скочи и сграбчи третото момче за гърлото.
	Като насън Касандра скочи от седлото. Чу трескавия шепот на майка си:
	— Касандра, какво правиш? В Спарта сме и това е тренировъчна територия на _агората_.
	Тя обаче не спря, промъкна се до границата на поляната. Вълкът мяташе момчето като играчка. Лицето на юношата започваше да посивява, очите му срещнаха тези на Касандра…
	Тя излезе на поляната, вдигна копието и го заби в страната на вълка. Раненият звяр изскимтя от болка, пусна момчето и побягна. Касандра коленичи и повдигна главата на падналия юноша. Вратът му очевидно беше счупен.
	— Мамо? — простена той; зениците му започваха да се разширяват.
	— Не съм майка ти — тихо отговори тя.
	— Кажи й, че… че… трябва да се гордее с мен. Аз се изправих срещу вълка. Не се страхувах.
	Касандра много добре го разбираше.
	— Студено ми е — изхленчи момчето.
	Тя го загърна с част от наметалото си. След няколко трудни, хрипливи вдишвания очите му помътняха. Тя го остави на земята.
	В този момент чу зад гърба си глас:
	— Какво правиш тук, странничке?
	Тя се обърна и видя възрастен спартанец с червено наметало, брадат и със сплетена на плитки като дълги черни въжета коса. Погледът му бе остър като кинжали.
	— Минавах и видях, че момчетата са в беда. Опитах се да помогна.
	— Лъже! — изкрещя едното момче. — Опита се да убие вълка и да грабне славата само за себе си.
	— Намеси се в спартанска тренировка и после лъжеш? — изсъска спартанецът. — В сърцето на това мъртво момче има повече достойнство.
	Обърна се към двете оцелели момчета, изръмжа гърлено и им даде знак да се приближат. Едното вдигна трупа на мъртвия си другар и заедно с втория издекламираха:
	— Никога не оставяй тялото на свой другар непогребано.
	Момчетата се оттеглиха, а възрастният мъж се обърна още веднъж към Касандра:
	— Върви си, откъдето си дошла, ако не искаш да усетиш спартанската строгост…
	Тя се оттегли в гората до мястото, където я чакаше Мирина с конете. Майка й я погледна строго, сякаш отново беше седемгодишно момиченце.
	— Не трябваше да се месиш. Тези гори се използват за трениране на момчетата, за да станат мъже, както много добре знаеш.
	— Спарта няма да има полза от тях, ако станат вечеря за някой вълк — отговори Касандра.
	— Спарта няма полза от тях, ако са прекалено слаби, за да убият вълк!
	Яздиха мълчаливо още около час. Най-сетне Мирина пак заговори.
	— От мястото е — изрече с оправдателен тон. — Има нещо във въздуха, в миризмата, в цветовете, навсякъде. Чувствам напрежението, бремето на това, да си спартанец, когато това беше мой дом.
	— Но беше права. Не трябваше да се опитвам да спася момчето.
	— Защо? Каква си ти? — възкликна с уморена въздишка Мирина. Спартанка? Гъркиня? Странничка?
	— Аз съм дете от никъде. — Касандра я погледна в очите. — Част от мен е спартанска и това не мога да променя. Но другата част? Как мога да се отрека от любовта, състраданието, скръбта?
	Устните на Мирина се изкривиха леко в мрачна усмивка:
	— Двете с теб мислим по един и същи начин. Напуснахме дома си като спартанки… а сега се завръщаме като много различни същества.
	Продължиха напред.
	Най-сетне гората оредя и влязоха в Питана, едно от петте главни селища. Родният град на Касандра. Като всички спартански селища, тук нямаше крепостни стени.
	„Мъжете на Спарта са нейните стени, остриетата на копията им са нейните граници“ прозвуча в съзнанието й една от мъдростите на Николаос.
	Излязоха от гората и тръгнаха по широка, постлана с плочи улица между къщи и занаятчийски работилници с бели стени и червени покриви. Ароматът на дим бе примесен с тежката миризма на традиционния черен спартански бульон; непрестанното _дзън-дзън_ на ковашки чук отмерваше ритъма на тихи песнопения, идващи от малък храм в сърцето на селището. Всичко бе толкова родно и познато за Касандра: рамката за опушване на месо до кладенеца, където си беше играла; вратата с меден обков на оръжейницата; кръчмата със статуетка на крилат кон над входа. Почти нищо не се беше променило.
	Продължиха право напред с каменни лица, погребали напиращите спомени и емоции. Навсякъде сновяха роби илоти, превити под тежки товари и с шапки от кучешка кожа на главите като свидетелство за нисшия им статус. Около дългите, ниски казарми седяха спартански мъже с червени наметала и остреха копията си. Никой от тях не се разделяше с оръжието си.
	Една жена, седнала пред входа на къщата си, мелеше брашно. Тъмният _пеплос_ покриваше цялото й тяло от врата до глезените, с изключение на прореза от едната страна, през който се виждаше кракът й по цялата дължина чак до бедрото. Едно момче — синът й, съдейки по чертите му — се промъкна зад нея, пресегна се и грабна една от торбичките с брашно на масата до нея. Започна да се оттегля със самодоволна усмивка. В този момент майката скочи и се завъртя с едно движение, разсипвайки по земята мелничка, зърно и брашно, сграбчи го за гушата с едната ръка, а с другата му зашлеви звучна плесница. Касандра чу изпукване от счупването на носа на момчето. Майката го блъсна на земята и закрещя:
	— Тромав глупак! Некадърник! Ти не умееш да откраднеш дори една торба брашно. Никога няма да станеш достатъчно силен и сръчен!
	Докато момчето отнасяше тези ругатни, друго — брат му, даде си сметка Касандра — отмъкна две от разпилените по земята торби брашно и избяга, без жената да го види. Няколкото спартанци, които наблюдаваха сцената, замърмориха одобрително и запляскаха с длани по бедрата си.
	На едно място улицата се раздвояваше. Дясното разклонение водеше към мраморния център на Спарта — неукрепена цитадела на ниско възвишение, под което се събираха петте древни селища. Там живееха царете… и предателят Червеноок лъв. Но Касандра и майка й тръгнаха наляво, към тъжния, забравен дом в покрайнините на Питана. Безмълвно насочиха конете си натам и не след дълго спряха пред желязната врата, отдавна заключена с верига. Касандра си спомни безобидното начало на онази нощ: как е мама, Алексиос и Николаос седяха до огъня. Икар, въпреки че никога не беше виждал къщата, изглежда, усети тъгата й и изкряска жално към вратата.
	— Тя е наша по право и ще бъде наша отново — каза Мирина, — щом отървем Спарта от царя предател.
	— Този имот е на Стентор — обади се някой зад тях.
	Касандра се завъртя рязко и видя висок, як младеж. За момент се запита дали няма да се наложи да се бие. После видя намръщеното лице на младежа и правата, достигаща до раменете коса.
	— Бразид? — прошепна.
	Мирина постави ръка пред гърдите й, когато тя понечи да направи крачка към него.
	— Не, мамо, Бразид е приятел. Той ми помогна да убия Касапина.
	Бразид се намръщи леко:
	— Все си мислех, че ти ми помогна да го убия, но както кажеш. — Кимна към изоставената им къща: — Държавата я пази за Стентор. Той постоянно воюва, затова имотът стои така заключен от изчезването на Вълка.
	Мирина и Касандра се сдържаха да не присвият очи и да не се спогледат.
	— Но аз знам кои сте вие двете. Знам, че къщата е колкото на Стентор, толкова и ваша. Проблемът е, че не мен ще се наложи да убеждавате — добави той, като хвърли поглед към ниската мраморна цитадела.
	— Ние и без това идваме при царете — каза Касандра.
	Бразид се опита да прочете мислите й за миг, после леко се поклони:
	— В такъв случай може би ще трябва да ви представя. Все пак отдавна не сте били тук…


	Комплексът на цитаделата нямаше нищо общо с атинския Акропол. Хълмът беше не по-висок от едноетажна къща, а склоновете бяха полегати, павирани или покрити с трева и кипарисови горички. Минаха покрай отворен гимназиум, където голи мъже се състезаваха на бягане. Отстрани стояха жени, които псуваха най-бавните бегачи и плюеха по тях, когато те минаваха наблизо. Когато един се спъна и падна, една от жените изруга подигравателно, прескочи дървената ограда, смъкна дрехата си и хукна гола след мъжете. С разкривено от усилие лице, успя да ги настигне и те, засрамени, напрегнаха още изтощените си мускули. Публиката нададе весели възгласи и приветства жената, която съумя да поддържа темпото и даже да претендира за първото място. Отстрани роби мажеха със зехтин телата на други воини, а двама, с вече лъщяща от маслото кожа, се бяха вкопчили в схватка на традиционната борба _панкратион_. Минаха покрай театър, където белите мраморни стълби бяха заети от зрители, приветстващи и аплодиращи, удряйки юмруци по дланите си, един актьор, който представяше легендата за Кадъм. Мъжът скачаше и се премяташе, демонстрирайки бойно майсторство около трима роби, набутани в костюм с крещящи цветове, който би трябвало да представлява таванския змей. От едно близко възвишение се чуваше жално блеене. Там, на олтара на Венера Морфо, овцата виждаше за последен път деня, преди оплисканият с кръв жрец да пререже гърлото й и да вдигне лъщящото й на слънцето сърце към небето, пеейки древни молитви.
	В подножието на централната могила двете жени видяха двама млади мъже с обръснати глави, които налагаха с тояги проснат на земята илот.
	Стомахът на Касандра се сви. Това беше _криптия_ — наказателно мероприятие, изпълнявано от най-младите възпитаници на агората, на които все още не бе разрешено да си пускат коса или брада, но пък имаха право да изтезават робите, за да държат нисшата класа в постоянен страх.
	— Ти ли ще ме гледаш в очите, жалко псе такова? — изкрещя единият младеж в натъртеното до лилаво лице на илота.
	Отстрани безучастно стояха още няколко роби с наведени глави. Когато пребитият роб изпадна в безсъзнание, мъчителят му се приближи до един от другите илоти и протегна ръка, без дори да го погледне. Робът веднага му подаде кърпа. Младият воин избърса ръцете си от кръвта, после хвърли кърпата в краката на роба. При всички ужасни неща, които се бяха случили в детството на Касандра и за които бе виновен Култът, самата Спарта също бе жестоко и безмилостно създание, с кървави зъби и нокти.
	Тръгнаха към върха на хълма и минаха покрай старо каменно светилище. Касандра почти бе забравила за него, докато не почувства, че копието нещо й шепне. Отново пред очите й изникнаха видения от Термопили. Тръпка на вълнение премина през цялото й тяло, когато погледна древния гроб и произнесе наум легендарното име, гравирано на входа: _Леонид._
	— Той е винаги с нас — насърчи я Мирина. — Кръвта му е добра, истинска, силна.
	Отминаха гроба и пред тях се разкри върхът на хълма. По средата се издигаше правоъгълната царска палата, с покрив от червени керемиди, поддържан от бледосини дорийски колони. Над високия вход стоеше войнствена статуя на Зевс Агетор, строго свел очи към тях. Зад високите порти се чуваше силен шум. На входа стояха двама стражи с церемониални брони — поне според спартанските разбирания за декорация. Носеха лъснати до блясък коринтски шлемове, кожени торакси, бронзови ивици на бицепсите, хубави копия — с остриета, оформени като това на Леонид — и кървавочервени плащове. Щитовете им не бяха от онези с червена буква ламбда отпред, а чисто черни. _Хипеи_, спомни си Касандра — двама от неколкостотинте избраници, формиращи царската гвардия. Те не пускаха всеки. Касандра видя очите им през пролуките в шлемовете, забеляза как телата им потрепнаха съвсем леко, готови за действие.
	Бразид спря пред тях и вдигна ръка за поздрав:
	— _Хере_, водя приятели, които искат да се посъветват с нашите царе.
	Двамата отвърнаха на поздрава.
	— Лохаг Бразид! — изрекоха в един глас и се дръпнаха, без да кажат нищо повече.
	— Лохаг? — прошепна Касандра, когато вратата се отвори. — Ти си командир на един от петте свещени полка?
	— И аз не съм си губил времето, _мистиос_ — подсмихна се едва забележимо той.
	Портата се отвори и шумът от разгорещени спорове, който досега се чуваше приглушено, ги удари като драконски рев.
	Стотици мъже крещяха и се блъскаха, ревяха, размахваха юмруци, пръскаха слюнки. Двама се боричкаха на пода, всеки — с копие в ръка. За момент Касандра си помисли, че е попаднала на пиянска свада в някоя кръчма на Кефалония. Но после се вгледа по-добре в двамата на пода: по-млад, красив мъж и по-възрастен, с груби черти, буйна прошарена коса и гневни, кръвясали очи… _Цар Архидам?_
	В този момент двамата се разделиха, Архидам скочи на крака, завъртя копието над главата си и умело го спусна, като опря острието в гърлото на младежа.
	— Предаваш ли се, Павсаний? — изрече през зъби.
	Павсаний, задъхан и с разкривено от гняв лице, изръмжа като ядосано куче, но после махна насмешливо с ръка:
	— Да.
	Копието се дръпна, тълпата нададе радостни възгласи и лицата на двамата царе се промениха коренно. Архидам се разсмя сърдечно, а Павсаний пое подадената от противника му ръка и се изправи.
	— Едиктът на Архидам се приема — обяви той. — Ще пратим подразделение от месенци в подкрепа на съюзниците ни в Беотия.
	Касандра се ококори, не знаеше дали да вярва на ушите и очите си. Като дете никога не беше стъпвала на това място, но бе чувала за него. Дори на симпозиума при Перикъл беше чула един пиян атинянин, който разправяше за примитивните способи за гласуване на спартанците. „Приемат предложението, чиито поддръжници са най-кресливи“ — беше се изсмял дъртият козел. Де да можеше да види това: как се одобрява решението на онзи, който успее най-качествено да натупа опонента си.
	Внезапно възбудените зрители се оттеглиха като морска вълна от пясъчен плаж и насядаха на амфитеатрално разположените пейки по периферията на залата. Касандра разпозна една по-голямата група мъже — _герусията_ — двайсет и осем старци, прегърбени и плешиви, но славещи се като мъдреците на Спарта. Когато двамата царе седнаха на местата си в дъното на залата, членовете на герусията затропаха одобрително с тоягите си по пода. Тя разпозна и една по-малка групичка: петима мъже със сиви роби, които стояха на един плинт зад троновете на царете и не демонстрираха такова уважение. Това бяха ефорите. Сърцето на Касандра се вледени при спомена за грозния като лешояд техен събрат, който бе хвърлил Алексиос от планината… преди сам да полети след него. Но омразата й охладня, когато осъзна, че тези петимата са все мъже около трийсетте или четирийсетте. Никой от тях не беше участвал в случилото се през онази нощ. Ефорите не бяха някаква зла сила. „Култът — напомни си тя, — всичко е било дело на Култа, опитващ се да проникне във всяка сфера на живота.“ Да, ефорите не дължаха никакво уважение на царете, но такава беше тяхната задача — да държат монарсите под контрол. Властта в Спарта бе двуглаво куче, чиято верига е в ръцете на петоглав господар.
	— Бразид — извика Павсаний, като протегна ръце за поздрав. — Какво те води при нас днес?
	Бразид заведе Касандра и Мирина пред ниския подиум, на който седяха двамата царе. Докато ги представяше, Касандра забеляза, че в контраст с радушното държане на Павсаний, Архидам се сви на трона и на лицето му се изписа подозрителност и презрение. Гледаше Касандра и майка й с кръвясали очи като касапин, преценяващ парче месо.
	— Дошли са да поискат обратно наследствения си имот, който в момента пустее.
	— Кои са тези жени? — попита е явен интерес Павсаний. — От кой род са и кой е имотът?
	В този момент Архидам позна Мирина и кръвясалите му очи проблеснаха гневно.
	— Ти! — изрева, като скочи на крака, при което блъсна назад трона си. Премести очи към Касандра, забеляза приликата и вече цялата картинка му се подреди. — _И ти!_
	Нададе гърлен рев, грабна копието си и го вдигна, за да го хвърли срещу тях. Само бързата реакция на Павсаний го спря.
	— Пусни ме, или в името на Зевс Агетор, ще те набуча на шиш!
	— Не разбирам защо толкова се разгневи — оплака се Павсаний.
	— Защото те са от рода на Леонид… опозорената фамилия.
	Павсаний пребледня. Той се втренчи в двете жени:
	— Катастрофата на Тайгетос преди толкова много години?
	Касандра кимна. Сълзите, които премрежиха очите й, бе красноречив отговор.
	— Как смеете да се появявате тук? — изрева Архидам. — Мислех, че сте мъртви и по-добре да бяхте!
	Павсаний застана между разгневения цар и двете жени.
	— Но те идват смирено при нас, Архидаме. И Бразид се застъпва за тях, нали?
	Войникът кимна:
	— Касандра извърши славни дела за Спарта в тези години на война. Тя ми помогна да освободя Коринтия от бандита, който бе узурпирал властта там.
	Павсаний се обърна към Архидам:
	— Освен това във вените им тече кръвта на най-прочутия ни цар. Може би не трябва да бързаме да ги отпращаме… не мислиш ли?
	Изтъкна още няколко довода пред по-възрастния цар, предпазливо и с подобаващо уважение. Това продължи цяла вечност и през цялото време Архидам не сваляше изгарящия си поглед от Касандра и Мирина. Най-сетне обаче по-старият цар се върна и седна на трона си.
	— Ако искате да си върнете имота — изръмжа, — трябва да направите нещо за мен. Да изчистите позора от имената си. Да докажете, че сте достойни.
	Очите му засвяткаха по-силно и на лицето му се разля усмивка, разкриваща ред пожълтели зъби.
	— Пролетта ще тръгнете на север, за да помогнете на войниците ни в Беотия, да съдействате за връщането на тази земя под спартанска власт.
	Членовете на герусията издадоха удивени възклицания — явно поразени от непосилността на задачата.
	Павсаний кимна в съгласие:
	— Изглежда справедливо, не мислите ли? А докато чакате пролетта тук, аз ще ви осигуря място, където да живеете.
	Плесна с ръце и един илот дотича с восъчна плоча в ръце. Павсаний заговори и робът започна да пише върху плочата. После царят притисна пръстена си върху восъка, за да одобри официално заповедта.
	_Пръстен с герб!_ Касандра затаи дъх. Двете с Мирина се втренчиха в пръстена. Емблемата беше… полумесец. „Не лъв? — помисли си Касандра. — Значи…“ Погледна към Архидам, който продължаваше да се взира сърдито в тях. Тя сведе очи към мазолестите му ръце, събрани в скута, закрили неговия пръстен с печат.
	— Къщата е малка, но уютна — продължи Павсаний, като затвори плочата. — И в студените месеци можете да помогнете на нашия шампион Тестикъл да се подготви за Олимпийските игри. Той има нужда от много тренировки.
	— Е, потомки на Леонид — попита Архидам, като се ухили по-широко, — приемате ли тази задача?
	Разтвори ръце и Касандра се втренчи в пръстена му. Сърцето й затуптя от вълнение… и в следващия момент тя видя, че гербът е с образа на… летящ ястреб. „Какво, как…?“
	— Нещо не е наред ли? — подсмихна се Архидам.
	Касандра никога не се беше чувствала сигурна за нищо в живота си. Но тук без никакво съмнение бе убедена, че Архидам е царят предател — че я обрича на смърт, като я праща на север в Беотия. Ако там я чакаше клопка, вероятно щеше да намери и доказателства за връзките му с Култа.
	Тя усети, че всички — герусията, ефорите и хипеите — я гледат в очакване на отговора й.
	— Приемам задачата.


>	13.

	— Върни се! — изкрещя Тестикъл. — Намажи ме със зехтин!
	Касандра вдигна наметалото си и го наметна върху голото си тяло.
	— Намажи се сам. Ти си пиян… и в ужасно състояние.
	Тя излезе от гимназиума, оставяйки капризния атлет да се въргаля в прахта, след като го бе победила за трети пореден рунд на панкратион. Беше кретен, но тя го харесваше — вероятно защото бе много нетипичен спартанец, любител на забавленията, шегите… и виното.
	Беше дълга зима, с пиянски нощи, епична спартанска поезия, игри, състезания и тренировки. Касандра успя да убеди Павсаний да позволи на Варнава, Херодот и екипажа да дойдат от мрачния залив между скалите и сега те бяха гости на младия цар. Дворът на цитаделата бе покрит със скреж, но първите кокичета вече се бяха появили по ливадите около храмовете и в кипарисите пееха птички. Пролетта беше дошла. Утре Касандра щеше да тръгне на север — отново _мистиос_ — за да обърне хода на сраженията в далечна Беотия. През зимата бе научила колко здраво са се укрепили спартанските и атинските сили в областта. Чувстваше се като глупачка, че прие задачата. Това, което не успя да открие през изминалата зима, бе доказателство за тайната на Архидам. Царят беше змия, сигурна беше в това. Но не можеше да го обвини или атакува като член на Култа, ако няма надеждно доказателство.
	Тя мина покрай все още заключения си с вериги роден дом, после спря пред малката двустайна къща, дадена им от Павсаний. Влезе, изми се, седна на прага и отпи голяма глътка плодова вода. Загледа се разсеяно към каменната гробница на Леонид в другия край на Питана. Беше почти пладне. Касандра въздъхна, изправи се и тръгна натам.
	— Защо тук, мамо? — измърмори сама на себе си, чудейки се защо Мирина поиска да се видят точно на това място и точно в този час.
	Бразид и Мирина заминаваха на другия ден. Планираха да останат в Аркадия през пролетта и лятото, след като Мирина откри доказателства, че местният архонт също може би е член на Култа. Ако беше такъв, може би щяха да го „убедят“ да издаде царя изменник.
	Касандра влезе в древната гробница. Мирина бе коленичила до запалена лампа под строгата, аскетична статуя на цар Леонид, чисто гол, само с шлем, копие и щит. Касандра коленичи до майка си.
	— Леонид е последният истински герой на Спарта — заговори Мирина. — Без неговата храброст сега всички щяхме да сме под персийска власт.
	— Какво общо има това с моето пътуване на север — където гърци ще избиват гърци?
	— Знаеш ли защо Леонид е отишъл на Горещите врати въпреки безнадеждното положение?
	— Защото е бил силен, непоколебим герой, за разлика от мен — сопна се Касандра.
	— Хвани копието си — спокойно отговори Мирина.
	Касандра присви подозрително очи, но направи, каквото я накараха.
	— Последният път, когато някой ми каза да направя така, беше, когато Херодот…
	Мирина насочи копието към статуята и през Касандра премина ярка мълния.


	_Бях в Царската палата — но изглеждаше различно: древните тронове бяха по-светли, не толкова износени… и празни._
	— _Спарта няма да се включи във войната. Питията реши — изграчи хилав като скелет мъж иззад един от троновете._
	_Един от ефорите, осъзнах аз. Другите четирима закимаха в съгласие. Някои от тях носеха или държаха грозни маски. Между тях бе коленичила съсухрена старица, която мърмореше нещо и се клатеше. Познах полупрозрачната рокля, висящите дрънкулки. Това беше питията! Те държаха оракула като куче на каишка!_
	_Самотният мъж, застанал в подножието на троновата платформа с гръб към мен, се наежи:_
	— _Всички тези празни приказки за питията! Питията! Тя говори, каквото вие й кажете. Тя е ваша марионетка. Дойде време да я освободите._
	— _О, Леонид, епохата на героите вече е минало. Да не би да мислиш, че в твоите вени тече по-специална кръв? Ако ги прережем, тя ще изтече в земята и ще потъне в пукнатините и. Ти си никой._
	_Сега осъзнах къде се намирам и в кое време._
	_Леонид вдигна копието и го насочи към ефора._
	— _Никой, така ли? Слез и застани пред мен, за да проверим._
	_Оракулът спря да мърмори и вдигна набръчканото си лице. Тя постави леко ръка върху копието на Леонид и го натисна надолу._
	— _Защо се съпротивляваш срещу неизбежното, сине на Лъва? Ксеркс ще ни обедини. Той ще донесе Ред в Хаоса._
	_Кръвта ми застина във вените. Защо оракулът и ефорите искаха от спартанския цар и войската му послушно да се подчинят на Ксеркс, цар на царете, владетел на Персия, и огромните му армии?_
	_Лицето на ефора се изкриви в злобна усмивка:_
	— _Виждаш ли? Ако не се подчиниш на питията, всичко, което защитаваш, ще рухне._
	_Леонид се втренчи в тях за известно време. После се завъртя на пети._
	— _Пригответе войската — заповяда с гръмовен глас. — Ако Ксеркс иска Спарта, може да я получи само през трупа ми._
	_Мина през мен като дух, после блесна бяла светлина и сцената изчезна._


	Касандра се опомни коленичила до Мирина.
	— Видя ли? — каза майка й. — Леонид е отишъл на война, за да спаси Спарта от Персия… и от Култа.
	— Те са били тук, оплели с пипалата си Спарта, дори тогава?
	— Дори тогава. Откакто дойдохме, открих много неща. Все зловещи тайни. Но сега ти трябва да заминеш на север, Касандра. Не мисли за Архидам или миналото. Просто остани жива… и намери доказателствата, от които имаме нужда — за да изкореним черния корен на този зловреден бурен от родната ни земя веднъж завинаги.


	Самотният тропот на конските копита изкара Касандра от спомените за миналото: за последните няколко години и вихъра на войната, в която се беше замесила, и за по-старите времена — все още вкопчили се в сърцето й като ръждиви куки. Долините около нея ставаха все по-стръмни и тя осъзна, че тропотът на призрачни конници е само ехо от копитата на собствения й кон. „Почти стигнах“ — помисли си тя, като погледна пътеката, изкачваща се сред планините, сребристи и величествени на фона на кобалтовото небе. Тя видя Икар високо горе, своя разузнавач, и се усмихна. Засега птицата мълчеше, което бе добър знак. Касандра извади една ябълка от дисагите си и разсеяно отхапа от плода. Остави коня да намали темпото, за да му даде огризката. Тогава се случи нещо странно. Ехото от копитата се забави по необичаен начин — като че ли му трябваше _малко_ повече от нормалното, за да намали темпото. Тръпки на безпокойство полазиха запотения й гръб. Тя се завъртя на седлото, за да погледне назад, откъдето бе дошла. Но сега, когато конят й спря, чуваше само трескавото свирене на цикади, игривия ромон на един ручей и глухото барабанене на кълвач от близката борова горичка.
	Касандра се усмихна с увереност, каквато не изпитваше, и продължи напред. През цялото време тропотът на копита звучеше… нередно. Затова до края на пътуването си държеше едната си ръка под наметалото, върху дръжката на счупеното копие.
	Призрачното ехо обаче така и не се въплъти в реална опасност и привечер тя видя пред себе си сребристобелия връх Хеликон. Забеляза кръг от копия на едно плато и червените плащове и белите палатки вътре. Вдигна ръка от копието и хвана свитъка, който носеше, после изцъка с език на коня и го подкара в лек галоп нагоре към входа на лагера. Когато я видяха, двамата спартански воини, пазещи портата, насочиха напред копията си и вдигнаха щитовете си; очите им заблестяха свирепо. Тя извади свитъка и го размаха като оръжие. След като видяха печата, те я пуснаха в лагера.
	Касандра слезе от седлото, върза коня до едно корито със зоб и продължи пеша. Докато вървеше между палатките, внимателно оглеждаше всеки детайл. „Трябва ми дори най-малкото доказателство, Архидам — мислеше си. — Всички ще разберат, че ти си един от маскираните и продажното ти управление над Спарта ще бъде прекратено. Култът със сигурност също ще се разтури.“ Най-сетне намери командната палатка — мръснобяла, малко по-голяма от другите, с подвити нагоре краища, за да могат множеството илоти и войници да влизат и излизат с новини и разхладителни напитки, с които да подклаждат разпалените разговори вътре. Касандра видя спартански командир, надвесен над една маса, широкоплещест и с наведена глава, взиращ се в разстланата на нея карта. Другите около него се надвикваха и го обсипваха с противоречащи си съвети. За момент тя изпита съчувствие към пълководеца… докато той не вдигна глава.
	Тя се вцепени.
	— Стентор?
	Лицето му пребледня за миг, после бузите му пламнаха в червено и устните му станаха тънки като острие на нож. Той излезе иззад масата, изблъска съветника, който стоеше на пътя му, и направи няколко крачки към нея.
	— Не подозирах, че командирът тук си…
	_Прас!_
	Кокалчетата му улучиха устата й и пред очите й блесна бяла светкавица. Когато се опомни, тя осъзна, че е просната по гръб на земята; виеше й се свят.
	— _Малакас!_ — изруга.
	Нападателят й стоеше надвесен над нея с пламнало от гняв лице и изваден меч. Около тях се беше събрала тълпа. Касандра веднага преодоля замайването, скочи на крака, извади пергамента и го размаха.
	— Идвам да ти помагам, кретен такъв!
	— Не и след Мегара. Не и след онова, което стори, убийца подла!
	Войниците наоколо заръмжаха гневно. Каква част от истината им бе разказал Стентор?
	Тя вдигна свитъка високо, за да го видят всички.
	— Цар Архидам ме праща да помогна за овладяването на областта.
	Гръмнаха гласове, всички гледаха едикта. Стентор, задъхан, прибра меча в ножницата с рязко движение, завъртя се и тръгна с гневни крачки към северния край на лагера.
	— Такова ли доверие ми има Архидам? — изкрещя, докато се отдалечаваше. — Като ми праща една _проклета_ наемничка?
	Касандра стисна зъби. Предпазливо последва доведения си брат. Спря зад него и също се загледа към пейзажа на север: обширни, напечени от слънцето златисти равнини, а в средата — голямото езеро Копаида, подхранвано от зелената лента на река Кефис. Сенките на единични облачета претичваха през полетата.
	Стентор усети присъствието й.
	— Боговете ме наказват с присъствието ти!
	— Ако искаха да те накажат, вече щеше да си мъртъв — отговори тя, постепенно губейки търпение.
	— Какво цели Архидам, като изпраща теб — една наемничка и предателка — тук?
	— Да постигна онова, което ти очевидно не можеш — троснато отговори тя, раздразнена допълнително от усилващата се болка в челюстта й.
	Той се обърна рязко.
	— Нямаш никаква представа какво се случва, нали? Тази война продължава вече четири години. Мислиш си, че разбираш всичко, защото участва _веднъж_ в битка с нас в Мегара, нали?
	Болката достигна максималната си сила и започна да отслабва. Касандра овладя гнева си.
	— Не съм преставала да участвам във войната досега, Стентор. Хайде да не превръщаме в меч всяка своя дума. Имаме работа да вършим. Очаквах да намеря тук наемници и съюзнически войски. Не подозирах, че главната спартанска армия е на това място. Защо? Защо в Беотия?
	Стентор наведе глава като по-рано при масата с картата.
	— Атина беше в наши ръце — каза, като вдигна ръка, стисна юмрук и после го спусна. — После Клеон взе властта там. Той управлява Атина с желязна ръкавица. Предприе множество глупави сухопътни офанзиви, но някои бяха успешни: когато се опитахме да се върнем в Атика, той ни отблъсна. Сега сме в застой на това място — мозайка от съюзници и непоклатими врагове. Атинската войска и нейните съюзници от Платея заплашват да ни прогонят и от този регион. _Това_ би било катастрофа.
	— Ще направя всичко по силите си, за да не допусна това да се случи — спокойно заяви Касандра.
	Стентор остана загледан в далечината.
	— Единствената причина да си още жива, е писмото, което носиш. Ти не си наш съюзник. Ти си само оръжие.
	— Има много неща, които не знаеш за събитията през онази нощ в Мегара — започна тя.
	Стентор вдигна ръка, за да я накара да замълчи:
	— Успях да сглобя мозайката, наемничке. Ти си изгубената дъщеря на Вълка. Дойде, като се представяше за наемен войник… а през цялото време си била убиец.
	— Ти не раз… — започна Касандра, като се осмели да направи още една крачка към него.
	— _Пити!_ Мечът на Стентор отново излезе на една четвърт от ножницата. Още една дума и…
	Тя предпочете да замълчи.
	След малко Стентор пак заговори:
	— Тук имаме само един лохос. Както в Мегара. Предсказанията бяха твърде неясни и ефорите предпочетоха да изтеглят другите четири полка. Затова шансът за победа на Спарта по тези земи пада на плещите на съюзниците й. Тива… — Махна на изток, където насред напечената долина едва се виждаше ограден с високи стени град. — И на юг, оттатък Залива, Коринт: флотът им е готов да дебаркира в наша подкрепа — с много войници.
	Касандра се загледа към Тива, после плъзна поглед по най-правата линия от там до мястото, където бяха застанали — през златната равнина. Но погледът й се спъна в една сребриста ивица, простираща се от южния бряг на езерото Копаида до източното подножие на планината Хеликон, където се намираха сега. Отначало помисли, че е река, но после осъзна, че са отбранителни насипи и войници. Атински хоплити.
	— Чудесно — подигра й се Стентор. — Сега и ти видя. Тази линия е стена между нас и тиванските ни съюзници — които са нашият единствен източник на кавалерийска подкрепа. Пагонд и неговите конници не могат да преминат, за да се присъединят към нас. Тази ивица от блестяща атинска стомана е стегнала равнината като въже на удушвач. Имат достатъчно провизии и всеки ден пристигат още и още войници, Атинската войска расте като цирей, казват някои; Клеон нехае за опразнената си хазна — толкова ожесточено се е заел да потушава народното недоволство от страхливата отбранителна стратегия на предшественика си.
	Касандра премести поглед към далечния край на атинската линия, до брега на Копаида. Погледна към северния бряг. Дали можеше да се заобиколи?
	— Пресечен, непроходим терен — изпревари предложението й Стентор. — Тиванските конници познават отлично района и дори не помислят да вкарат скъпоценните си коне в онези коварни проходи и да рискуват да изгубят половината заради счупени крака.
	Посочи група странни предмети с форма на Х пред атинската линия от страната на Хеликон. Касандра се вгледа и едва сега осъзна какво вижда: двайсетина спартанци, разпънати на кръст, голи под изгарящото слънце. Стентор обясни:
	— Боговете са ми свидетели, опитахме се да пробием тази стена от копия и ето резултата.
	— Значи коринтяните и тяхната многобройна войска са ключът — измърмори замислено Касандра. — Когато слязат на сушата, могат да нападнат южния край на обсадната линия. Това ще разсее достатъчно атиняните, за да можеш ти с твоя лохос и Пагонд с неговите тиванци да нападнете от тази страна.
	— Прозорливо наблюдение — изсмя се мрачно Стентор. — Но Беотия е прочута със своите равнини, своите гори… и проклетата си липса на добри заливи за акостиране. Има две подходящи места, където коринтският флот може да достигне брега.
	— И атиняните ги държат под контрол, нали? — досети се Касандра. — Коринтяните не могат да акостират.
	— Добре дошла в моя кошмар, _мистиос_. Вече май не си толкова самоуверена, а?


	Много нощи наред Касандра крои планове, обикаля около Хеликон, скита на юг и на север, докъдето можеше, без да бъде забелязана от врага, наблюдава, търси. Накрая осъзна какво трябва да се направи и се върна в командната палатка при Стентор.
	— Ти си само един наемник. Какво можеш да направиш, което моят лохос да не може? — изсъска той, като стана от стола и отпи голяма глътка разредено вино.
	— Дай ми една дузина мъже.
	Той я погледна и се усмихна хладно:
	— Боговете са ми свидетели, нищо няма да ти дам.
	— Тази победа ти е необходима. Тази победа е необходима на Спарта.
	Стентор се озъби, обърна й гръб и се приближи до масата с картата.
	— Обещах на коринтската флота фар преди края на лятото. Ако не получат такъв сигнал, ще се върнат в своя град. Но не мога да им запаля фар, докато не осигуря мястото за акостиране.
	— Дай ми хора и ще осигуря.
	Той пак се обърна към нея. Гневната му гримаса отново се смени с усмивка. Щракна с пръсти и даде знак на прислугата зад нея. Тя чу леки стъпки зад гърба си.
	— Господарю? — с хриплив глас изрече хилавият илот с лице, почти скрито под буйната черна коса и шапката от кучешка кожа.
	— Нашата наемничка има план — каза Стентор.
	Касандра отвори уста да възрази.
	— Ти ще й помагаш — завърши Стентор, без да й даде възможност да каже нещо.
	Горната й устна потрепна.
	— Така да бъде — изсъска. — Бъди готов утре заран, както ти обясних.


	Двамата с илота тръгнаха на юг със спускането на нощта. Спряха за кратко да си починат и да хапнат печен на шиш заек. Икар получи кокалите. Робът се казваше Лидос — трийсетгодишен срамежлив и плах човечец. Касандра се опита да го накара да се отпусне, като го разпита за семейството му, но той каза само няколко имена и нищо повече. Имаше нервния навик да подпъхва косата зад ухото си през няколко минути и докато го правеше, тя забеляза, че едната му скула е хлътнала — от старо счупване. Отзад краката му бяха целите в белези.
	— Младежите от криптеята са били жестоки към теб — отбеляза Касандра, мислейки за младите спартански войници, чиято работа бе да тормозят илотите.
	Изпита състрадание към този клетник и съжаление, че родината й е изградена на такива жестоки устои.
	Лидос се размърда неловко и облиза устни, като избягваше погледа й.
	— Не бяха момчетата от криптеята.
	— А кой?
	— Сприхавият нрав на цар Архидам е пословичен. Изкарва гнева си върху робите. Накара да ме бият с кожен ремък, задето го прекъснах една нощ, когато говореше с група чуждестранни гости. През годините ми е чупил ребра, крак и носа ми.
	— Ами скулата?
	Той се усмихна неловко:
	— Не, това ми е от цар Павсаний. Той не е толкова жесток и този път си го заслужавах. Една нощ му наливах вино и го опръсках. Опитах се да избърша с ръба на туниката си, наистина, но направих още по-голяма беля: оставих отпечатък от пръста си на ръба на едно писмо, което той пишеше. Той стана и ме удари с юмрук. Поне спря дотам. Ако беше Архидам, щеше да ме смаже от бой.
	— Казваш, че Архидам… имал гости една нощ? — понижи глас тя, сякаш членовете на Култа можеха да я подслушват в тази открита пустош.
	Лидос се намръщи:
	— Пътници от далечни земи, чужди за окото и ухото ми. Но дори спартанците са чужди за нас илотите, без да се обиждаш.
	Тя кимна в знак, че не се е засегнала.
	— Тези гости, носеха ли странни… маски?
	Това явно го обърка:
	— Маски ли? Не. Бяха облечени като държавни мъже или търговци.
	Касандра се опита да измисли друг начин да му измъкне още подробности, но не се сещаше. Наблизо се чу повик на сова и прекъсна мислите й; тя си даде сметка, че времето лети. Продължиха на юг и не след дълго близо до брега пред тях видяха голямо, обрасло с орлова папрат поле и отблясъци на факли.
	— Корсия — прошепна Касандра. — Това е едното от двете пристанищни селца.
	Лидос кимна бързо.
	— Помниш ли всичко, което ти казах? — попита тя.
	Той пак кимна.
	Тя въздъхна. Запита се дали това не е грешка, която ще й коства живота.
	— Тръгвай — заповяда.
	Лидос грабна кожената си торба и хукна към черните хълмове над Корсия.
	Касандра се запромъква през папратите към селото. Икар стоеше кацнал на рамото й. Лятната нощ бе задушна, небето — предателски ясно: луната и звездите като факли осветяваха всичко в призрачнобяло. Тя се наведе, загреба шепа пръст и начерни лицето и ръцете си. Наоколо крякаха жаби, лисици и мишки се стрелкаха в шубрака. Касандра спря на един хвърлей със стрела от Корсия. Покрай дървените стени на кея бяха наредени стотици атински хоплити. Другата част на гарнизона — две таксиархии по петстотин души, преброи тя — лагеруваха по улиците на селцето и около него. Тя разбра песимизма на Стентор — всеки опит за нападение на този добре укрепен лагер с неговите петстотин спартанци би означавало разгром и падане на Беотия в атински ръце. Такова поражение би обърнало хода на войната. Тя чу весели крясъци от кръчмата, видя мълчаливите, бдителни стрелци, патрулиращи по покривите и наблюдаващи морето, с възхищение огледа скалистите брегове, стегнали като с нокти малкия залив от двете страни. Една постройка се издигаше над всичко друго — новоизградена дървена кула, на която стоеше командирът на стрелците, с голи гърди и бял плащ, искрящ на лунната светлина. В далечината Касандра видя тъмните силуети на коринтските кораби, очертани с факли в безсилно очакване. Атиняните толкова добре наблюдаваха крайбрежието, че флотилията би изгубила половината си войници при всеки опит за акостиране.
	Касандра още веднъж погледна към центъра на селцето и стрелковата платформа, после — тъмните хълмове зад себе си. Лидос можеше да е хукнал през планината към свободата си. „Късно е да мислиш за това“ — каза си тя с въздишка.
	Пак се обърна към пристанището и вдигна рамо, за да накара Икар да излети. После се запромъква през папратите към покрайнините на селото. Стражите откъм сушата не бяха толкова многобройни и тя забеляза един заспал. Това беше шанс да се вмъкне вътре. Касандра прескочи ниската ограда, промъкна се през двора на някаква къща и надникна зад порутената ограда към главната улица и основата на наблюдателната кула. Изчака двама атински хоплити да минат покрай нея, после прескочи оградата и успя да се скрие в една копа сено точно навреме, преди да се появи още една двойка. Гласовете им се усилиха и после пак заглъхнаха, след като отминаха. Касандра излезе от сеното и се приближи до кулата. Там вонеше на смола. Видя множество амфори, подредени под кулата. Смърт чрез изгаряне за всеки коринтски кораб. Имаше и някакво странно оръдие: куха, обкована с желязо греда с дължина на мачта, ковашки мехове от единия край и котел, закачен с вериги, на другия. Някаква военна машина? В този момент в главата й се зароди нов план…
	Това обаче имаше значение само ако успееше да си свърши работата тук. Касандра премести очи от странното приспособление към върха на кулата. Гредите бяха гладки, но крепежните въжета бяха добри места за захващане. Тя си набеляза път за качване и започна да се катери. Пръстите я заболяха от стискане, прасците й горяха от усилие, краката й се хлъзгаха по въжетата и дървото. Когато наближи върха, чу как командирът на стрелците забавя крачка и долови задъханото дишане на друг. Спря, когато заговориха.
	— Коринтяните ще си тръгнат в края на тази луна. Спартанците също ще бъдат принудени да се върнат по селата си. Тогава Тива ще падне — каза командирът. — Ходът на войната ще се обърне благодарение на нашите усилия тук и приносът ни няма да бъде забравен.
	— Но, капитан Несая, това, което ти направи… — възрази задъханият мъж. — Семействата, които изби тук.
	— Това по никакъв начин не омаловажава завоеванията ни — презрително отговори Несая. — Пък и ако някой повдигне въпроса, вината ще падне на теб. А ти…
	Касандра скочи на платформата. Двамата мъже се обърнаха.
	— Успокойте духовете си — каза тя, — всичко свърши.
	Вдигна рязко ръка и малкият й нож се заби в гърлото на задъхания атинянин; в същия момент копието прониза гърдите на Несая. И двамата паднаха, без да издадат звук. Тя изчака за момент да се увери, че никой отдолу не е забелязал, после пристъпи към следващата част от плана.
	Обърна се не към морето, а към сушата, погледна към черните височини, събра длани пред устата си като фуния и издаде остър писък като птица. Три пъти.
	Нищо… Само продължаващото дрънчене на чаши и пиянски смях от кръчмата. Касандра се втренчи мрачно към хълмовете. „Глупачка“ — изруга се мислено.
	Видя как един от стражите покрай дока се обръща и се вглежда нагоре към наблюдателната кула.
	— Несая, всичко спокойно ли е? — извика.
	Тя се вцепени.
	— Да, нищо — извика с плътен глас, опитвайки се да имитира убития командир.
	В този момент с ужас видя, че струйка кръв от тялото на Несая е достигнала края на платформата и започва да капе през ръба.
	— Кръв? — измърмори един патрулиращ страж отдолу. — Нещо не е наред там горе.
	От близката кръчма се чуха несигурни стъпки. Тонът на дружеските препирни се изостри, гласовете станаха по-агресивни.
	— Несая? Какво става там?
	Касандра се уплаши; кулата се разтрепери под краката й от катерещите се към нея мъже. Икар се спусна с оголени нокти, но не можеше да ги спре.
	В този момент нощният въздух се раздра от зловещия вой на спартанска бойна тръба. Жалният стон се изля от тъмните хълмове, заля папратите и наводни улиците на Корсия.
	Шумът от катерещи се мъже и тътренето на подметки спря. После тонът на гласовете отдолу се промени; още стотици войници изскочиха навън от кръчми и къщи.
	— Спартанците идват! — закрещяха. — Стройте се, приготви щитовете, с лице към сушата!
	Двете таксиархии се строиха набързо и тръгнаха в настъпление през папратите към възвишенията, за да посрещнат призрачната вражеска армия. „Благодаря, Лидос“ — помисли си Касандра. Бързо огледа охраната на брега, вече доста отслабена — около дока се виждаха само двайсетина стрелци и никой от тях нямаше огън или съд със запалителна течност наблизо. Погледна гърнето със смола и разпаления мангал тук на платформата, после насочи очи към коринтската флотилия. „Дано да не спите — обърна се мислено към тях, като обърна гърнето със смола на върха на кулата. Миризливата гъста течност заля цялата платформа. Касандра се приближи до мангала. — Защото сега ще получите сигнала, който чакахте…“
	Изрита мангала и скочи от платформата в мига, когато пламъците лумнаха зад гърба й със силно изсвистяване. Тя се ококори уплашено и полетя надолу към копата сено.


	На много километри на север, без никаква идея какво се случва в далечния крайбрежен град, спартанският лохос на Стентор чакаше строен в подножието на планината Хеликон. Той излезе пред тях и погледна над беотийската равнина, нашарена със светли ивици от първите лъчи на зората, към огромния атински фронт.
	— Не трябваше да изоставяме планинския лагер — каза един спартански офицер.
	Главата на Стентор го болеше от недоспиване, но той прехапа устни, за да сдържи първия отговор, който му дойде.
	— Но вече сме тук — отбеляза.
	Отново се взря, за да потърси слабо място в земния насип и атинските войници. Някои от тях бяха посрещнали с рев и крясъци спускащите се от планината спартанци, когато зората разкри присъствието им: петстотин срещу около пет хиляди. Дали това не беше последната шега на наемничката — да примами Стентор и неговия лохос в тази клопка?
	„Бъдете готови на разсъмване“ — бе казала, преди да тръгне сама с онзи роб. За момент Стентор съжали, че беше такъв инат и й даде само един илот.
	— Лохаг — прошепна спартанецът до него. — Сред атиняните настъпи раздвижване, гледай!
	Той видя: дългата им линия настръхна, сякаш се готвеше да тръгне напред и да смачка самотния му полк тук. Позорът и унижението бяха неизбежни. Сърцето му се сви.
	— Лохаг! — изкрещя друг. — Гледай!
	Стентор погледна към южния фланг на атиняните. Там видя нещо странно, нереално. Сякаш някой бог бе хванал земята като килим и я тръскаше, вдигаше бавни, мощни вълни, разпространяващи се на север. Атиняните в онзи край на фронта се разпръснаха панически, гледаха уплашено на юг… към коринтската армия, дебаркирала и настъпваща към тях.
	— Успяла е — изръмжа Стентор едновременно със завист и радост. — Спартанци, _напред!_


	Касандра вървеше под червените знамена на Коринт заедно със _стратега_ на съюзниците Аристей и неговата гвардия. Коринтските подразделения се движеха като огромна коса, която се вряза в южния атински фланг.
	— Разбийте фланга им, съберете фронта им — изрева Аристей.
	Един барабанист започна да отмерва бърз ритъм.
	Касандра побутна шлема си и той се смъкна пред лицето й. Тя се качи на най-близкия земен насип заедно с царската гвардия, стискайки здраво пиката, която й бяха дали. Един атински офицер се изправи и посочи с пръст към нея, несъмнено за да й се подиграе, както бе направил оня нещастник в Мегара. Но този не успя да каже нищо, защото копието й се заби в лицето му, разбивайки шлем, череп и мозък. Десетки атиняни падаха мъртви пред коринтяните, настъпващи върху килим от трупове. Скоро насипът падна. Касандра погледна на запад. Там сред маранята се появи червена вълна, спускаща се към тях от долните склонове на Хеликон.
	— Спартанците идват от запад — изкрещя Касандра. — Дайте знак на тиванците.
	Гръмнаха тромпети, чуха се пронизителни свирки и нестихващият тътен на битката продължи да се усилва с врязването на първите спартански подразделения в западния фланг на вече разкъсания атински фронт. От изток на хоризонта се появи първият ескадрон тавански конници. Водени от накипрения е великолепни доспехи Пагонд, те връхлетяха като огромен клин, с лица, засенчени от бронзови и железни шлемове е широки козирки, е дълги копия, насочени към хаотичния източен фланг на атиняните.
	— _Аге! Аге! Аге!_ — крещяха, докато пришпорваха конете си.
	В последния момент образуваха формация с формата на клин и се врязаха в централната част на атинския фронт със страховит тътен. Фланговете им се сблъскаха с противниковите редици с оглушителен звън на метал в метал. Над биещите се мъже изригваха гейзерчета от кръв, отсечени крайници хвърчаха във въздуха, глави се търкаляха и блъскаха в прахта, крясъци раздираха въздуха. Касандра изрита първия от групичка атиняни, които се опитаха да си върнат изгубената могила, после стъпи здраво и вдигна щита си, за да посрещне прииждащите след него. Атинската линия се виеше и мяташе като грамадна змия, нападната откъм опашката, главата и по средата от кучета… но ефектът на изненадата вече бе преминал — и атиняните все още имаха числено превъзходство.
	Един коринтски гвардеец заби копието си в гърдите на един атинянин и го разпори до белия дроб. Врагът падна, но след него идваха още десетки.
	— Пазете стратега! — изкрещя гвардеецът.
	Те се скупчиха около нея и Аристей и образуваха стена от щитове около тях. Атиняните идваха с гора от копия, после заваля дъжд от стрели. Касандра разпра корема на един и посече коляното на друг, но около нея притъмня от прииждащите бойци. Стрелите барабаняха по шлема й и наоколо се чуваха предсмъртни стонове на поразените коринтяни. Кръгът от защитници на царя се топеше…
	— Докарайте машината — изкрещя тя, без да е сигурна дали някой я е чул в ужасяващия грохот на битката. — Докарайте я!
	Един атински великан сцепи главата на коринтянина до нея, после уби личния телохранител на стратега. Касандра зае мястото на падналия гвардеец, хвърли настрана дългото хоплитско копие и извади това на Леонид. Грамадният атинянин замахна към нея. Тя парира и цялото й тяло се разтресе от силата на удара. Още двама идваха от двете й страни. Нямаше достатъчно време да реагира. Изведнъж… чу страхотен рев.
	Заля я вълна от горещина, която накара въздуха право пред нея да закипи. Тя изкрещя, толкова изгаряща беше вълната, пареща кожата и очите й. Разнесе се воня на изгорена плът и опърлена коса. Сякаш слънцето бе паднало на земята и подпалило равнината. Зад атиняните, биещи се срещу нея, се вдигна оранжева стена от пламъци. Най-задният падна и закрещя, гърбът му гореше. Зад него стотици други се мятаха и гърчеха като живи факли. Почти всички наблизо хвърлиха оръжия и щитове и хукнаха да бягат от огъня. Мъжагата пред нея, изоставен от двамата си другари, се строполи пронизан в гърлото от копието на коринтския стратег.
	Касандра едва дишаше сред черния дим, който като пипала се стелеше над земята. Видя огромна, обкована с желязо медна тръба, натоварена на каруца. Трима коринтяни помпаха ковашките мехове в единия край. При всяко натискане на меховете от другия край на тръбата излизаше силен въздушен поток, който още по-силно разпалваше малкия котел с горяща смола пред себе си и изпращаше нова порция огън към атинските редици. Идеята да вземат машината от пристанището и да я докарат тук беше на Касандра. „Жестоки дела в името на общото благо“ — опита се да се успокои тя.
	Атиняните хукнаха да се спасяват още преди слънцето да се е вдигнало достатъчно високо. Тиванските конници ги подгониха, като пробождаха с копия най-смелите от тях. Коринтските стрелци също ги обсипваха със стрели. Битката бе спечелена.
	Касандра заби късото си копие в могилата. Икар се спусна и кацна на рамото й. Малкото останали живи коринтски гвардейци изведоха стратега от мястото на най-големите кръвопролития.
	— Няма да забравя какво направи за армията ми, _мистиос_, нито онова, което стори за града ми в миналото — извика той след нея.
	Беотийската равнина постепенно се изпълни с победоносни песни под съпровода на жуженето на мухите и крясъците на враните. Вонята на смърт и изгоряла плът никога нямаше да я напусне, даде си сметка Касандра. Но за днес всичко свърши. Тя закачи копието на колана си и слезе с несигурни стъпки от могилата. Кожата й беше черна от дима, пръстта и засъхналата кръв. Тогава видя най-жалката гледка, която можеше да си представи: Лидос, робът, благодарение на когото победата бе станала възможна, я чакаше, коленичил в края на бойното поле. Държеше купа с вода и шишенце зехтин — за да й предложи да я измие. Тя се приближи към него.
	— За днес свърши достатъчно работа. Богове, стори достатъчно, за да си заслужиш свободата!
	— Аз… не бих сънувал за такова право — отговори той треперейки, като плахо затъкна един кичур зад ухото си.
	Тя стисна рамото му и обеща:
	— Ще се погрижа приносът ти за спасението на тази земя да не бъде забравен.
	Касандра се обърна и пак погледна бойното поле и множеството малки триумфални стели, които започваха да се появяват по дължина на разбитата отбранителна линия на атиняните. В този момент чу задружния вик на спартанците:
	— Ару!
	Войниците с червени плащове бяха вдигнали копия, за да приветстват командира си. Касандра видя Стентор, с увенчана със засъхнала кръв глава, да идва към нея.
	— Ти води добре своя лохос — каза му тя. — Победата е на Спарта. Победата е твоя.
	Той обаче продължи да върви към нея, без да забавя крачка.
	— След като осигурих победата на цар Архидам, най-сетне мога да се разправя с истинския си враг… — изсъска.
	Копието му се вдигна като разгневена кобра и изсвистя във въздуха. Касандра отскочи в последния момент.
	— Полудя ли?
	— Умът ми никога не е бил по-бистър — изръмжа той и размаха отново копието, когато Икар се опита да го нападне. — Ще умреш заради онова, което ми отне в Мегара.
	— Не го прави — задъхано изрече тя, като обикаляше в кръг и избягваше ударите му.
	— Ти сама си го изпроси. Нещата щяха да бъдат съвсем различни, ако не се беше намесила във войната. Ако не беше _провалила_ войната. Ако не беше убила баща ми, _убийца_ такава!
	— Направих, каквото трябваше да направя — изръмжа тя и измъкна късото си копие.
	— И аз ще направя каквото трябва — гневно отговори Стентор.
	Напрегна мускули като лъв, готвещ се за скок… но изведнъж се сви, направи крачка назад, после втора, лицето му се издължи, а очите му се втренчиха в една точка някъде зад Касандра.
	Тя се обърна и видя мъж, който се приближаваше сред ранените и облаците дим.
	Носеше проста кафява дреха и не приличаше нито на спартанец, нито на атинянин, нито на жител от някоя друга част на Елада.
	— Тя не е прегрешила е нищо, Стентор — спокойно каза Николаос.
	Тръпки побиха Касандра. Сега си даде сметка, че _наистина_ някой я е следил през цялото пътуване през Беотия. Вълка бе наблюдавал всяка нейна стъпка.
	— Татко? Ама… мислех, че си мъртъв? — възкликна Стентор.
	— Мъртъв за войната за известно време. Когато се видях с Касандра в Мегара, осъзнах, че не мога да командвам войници с този… позор на плещите си. Знаех също, че ти си готов — готов да поемеш плаща на пълководец. Не исках да те оставя, без да се сбогуваме, но знаех, че ако дойда при теб онази нощ, няма да мога да си тръгна.
	— Тя те уби, там на скалите — промълви Стентор.
	— Можеше да го направи. Някои биха казали, че трябваше да го направи. Но тя не го стори. Взе шлема ми, за да си поиска наградата, и ме остави там разплакан. Думите й, верни като светлината на Аполон, режеха по-дълбоко от всяко острие. Умирах хиляди пъти, докато се скитах из цяла Елада. Най-накрая се помирих с миналото си. После се върнах при теб: близо две лета наблюдавам теб и войската ти. Направих всичко, което бе по силите ми, за да отклонявам вражеските шпиони и да оставям знаци, които да те водят по най-безопасните пътища.
	Касандра закачи копието си на колана. Погледна Стентор в очите без ни най-малко чувство на самодоволство.
	— Истината обаче е, че ти нямаше нужда от моята помощ. Ти ще бъдеш по-велик пълководец от мен, сине — добави Николаос и направи още една крачка към Стентор.
	Младият мъж го поздрави с кратко, мъжествено отдаване на чест.
	„Баща се връща от страната на мъртвите, за да получи хладен войнишки салют от сина си — помисли си Касандра. — Желязната черупка на спартанеца наистина е много дебела и студена.“
	В следващия момент обаче Николаос протегна ръце.
	Лицето на Стентор се издължи. Той изпусна копието и се хвърли в прегръдките на баща си.
	Двамата останаха притиснати един в друг дълго време пред погледите на войниците си.
	Сърцето на Касандра се изпълни с тъга. „Пламъкът мъждука дълбоко в желязната черупка — осъзна тя. — Това е единствено, което някога съм искала за себе си. Любов. Между баща и дъщеря. Майка и брат. Сега, Стентор, наградата е твоя. Наслаждавай се на всеки момент от нея.“
	След известно време Стентор изхлипа и по бузата му се търкулна сълза. Той веднага отвори издайническото око, погледна строго всички любопитни, после избърса сълзата, като се преструваше, че димът е раздразнил очите му.
	Горната устна на Касандра потрепна в кратка подигравателна усмивка. Тя се обърна и закрачи през бойното поле, следвана от реещия се над главата й Икар.


>	14.

	Касандра се върна в Спарта, преди зимата изцяло да извади ноктите си. Задъханият съвет на Николаос още кънтеше в ушите й: „Внимавай. Преди те предупредих за змиите в тревата, но положението е много, много по-лошо. Някакво зло тегне над Пустата земя. Не го осъзнавах, докато бях пълководец, в разгара на войната, но отстрани го видях много ясно — като пълзяща черна сянка.“
	Тя знаеше какво има предвид той. Дори човек, който не знае всичко за Култа на Космос, можеше да усети една хладина във въздуха на Спарта — чувство за надвиснало бедствие. Тя се загърна по-плътно с наметалото и сръга коня да върви по-бързо. Бе казала на Николаос, че Мирина е още жива, както той се надяваше, и че вече се е завърнала в родината. Той се умълча, когато чу това. След малко каза:
	Може би ще дойде време, когато пак ще мога да бъда с нея, да чупим хляб и да пием вино.
	Тъжният му поглед подсказваше, че това ще си остане само една мечта и нищо повече.
	Тя продължи покрай Еврот, мина покрай храма на Ликург и моста „Бабикс“. Видя ги през една пролука в дърветата отпред: нейното ново семейство бе излязло да я посрещне. Мирина, Варнава, Бразид и Херодот. Вестоносецът, на когото бе платила да препуска пред нея, им беше съобщил новината. Очите на майка й бяха мокри от сълзи. Херодот и Бразид се усмихваха като горди чичовци. Варнава се суетеше като стара квачка.
	Спомените от срещата на Николаос и Стентор се събудиха в съзнанието й, когато слезе от седлото и се хвърли в прегръдките на Мирина. Вдиша дълбоко аромата на майка си, после почувства сърдечната мечешка прегръдка на Варнава, когато той обгърна с ръце и двете. След известно време Касандра и Мирина се изправиха и изпъчиха гордо, сякаш изведнъж бяха осъзнали, че се намират на спартанска територия.
	Вечерта Варнава захърка в ъгъла на малката им кирпичена къща в Питана, докато Бразид остреше копието си при вратата. Херодот пък си намери занимание да рисува Икар, който пощеше перушината си на стряхата над входа. Мирина и Касандра — след разхлаждаща баня в Еврот и едно хубаво изтъркване със стригили — седяха пред огнището увити е чисти вълнени одеяла и държаха купи с горещ черен бульон. Касандра разказа на майка си всичко за Беотия и появата на Николаос.
	— Не ти казах, че го оставих жив. Не знаех дали ще ми простиш това.
	Мирина сипа още бульон в двете купи и разчупи второ хлебче, за да си го разделят.
	— Ти ми каза веднъж за пламъчето вътре в теб, Касандра. Аз те посъветвах да го скриеш, да го запазиш в тайна. Сгреших — призна тихо майка й, като постави ръка върху нейната. — Ние сме спартанки… но и нещо повече.
	Касандра се усмихна леко и отпи от горещата, ароматна супа.
	— Само че целта ми не беше да открия Николаос — продължи тя. — Исках да открия улики срещу царя, който служи на Култа — Червеноокия лъв. Но не намерих нищо. Нито следа, нито дума. — Вгледа се в огъня и зашепна: — Утре трябва да се явя в Царската палата, за да докладвам подробно за делата си в Беотия. Бях запланувала да използвам момента, за да разоблича Архидам… но той твърде добре е скрил следите си.
	— Аз също не открих нищо — каза Мирина. — Аркадия е враждебна земя и имах късмет, че Бразид беше с мен. Наложи се на няколко пъти да използваме копията си.
	Касандра видя няколко пресни белега на ръцете на майка си.
	— Архонт Лахос беше, боя се, един от _тях_. — Мирина остави купата, сякаш изведнъж изгуби апетит. — Държах го на върха на копието си проснат на пода в двореца му. Мислеше се за непобедим: сякаш главорезите на Култа щяха да нахълтат и да го спасят. Когато му казах коя съм и коя е дъщеря ми, самонадеяността му се изпари. Призна всичко. Отначало са били четирийсет и двама. Сега са останали само шестима. Главно благодарение на теб.
	— Обаче един от тези шестимата седи на един от троновете на Спарта.
	— Опитах се да го принудя да издаде царя предател. — Мирина въздъхна. — Още преди да го притисна, започна да скимти и да се моли. Но не получих нищо. Само още едно закодирано писмо. — Тя сви рамене и извади измачкан свитък изпод одеялото си. — Пак от Червеноокия лъв.
	Касандра го вдигна на светлината. Видя същия печат с лъвска глава, който имаше и на писмото от Парос. Тя разгъна пергамента и огледа тайните символи на Култа — от които не разбираше нищо. Същите като на писмото от Парос. Нещо по-лошо, този документ беше нацапан — част от текста бе замазан от… дъхът й секна. Изведнъж разбра. Като в просъница чу как купата й със супа се разбива на земята, как Варнава се стряска в съня си и скача на крака, как Бразид изпуска наточеното си вече копие и усети как майка й я разтърсва.
	— Касандра, какво има? Какво има?


	Залата кънтеше от гласовете на старейшините от Герусията и крясъците на двама спартанци, които разрешаваха спор помежду си: единият твърдеше, че една маслинова горичка в подножието на Тайгетос е негова, защото се грижил за насаждението; другият претендираше за наследствена собственост върху имота. Двамата крещяха, докато лицата им почервеняха и едва тогава онзи, който твърдеше, че му е по наследство, нададе по-оглушителен рев от другия и спорът беше разрешен. Стражите _хипеи_ ги изтикаха с копията си от залата. Сега всички погледи се насочиха към тримата, които очакваха следващата присъда.
	Касандра се изправи пред двамата царе и петимата ефори.
	— Аха — изръмжа Архидам. — Чух, че Беотия вече е наша. Значи не си загинала там.
	Герусията се разтресе от дрезгав смях.
	Касандра го погледна дръзко. Рошавата коса и брада, кръвясалите очи, противният, заплашителен нрав.
	— Спарта ти е благодарна — измърмори най-сетне той.
	— И можеш да си получиш имота — бързо добави цар Павсаний. — Ще заповядам веригите да бъдат махнати, а къщата — почистена, преди да се върнете там.
	Двама хипеи се приближиха, за да изведат Касандра от залата, но тя не помръдна.
	— Още нещо ли има? — троснато попита Архидам.
	— Семейството ми беше предадено — заяви тя, което предизвика смаяно възклицание от Герусията. — _Спарта_ беше предадена. Дошли сме да разобличим изменника.
	Архидам се втренчи продължително в нея.
	— Нима? И кой е този изменник? И в какво престъпление го обвиняваш? — изсмя се гръмогласно, като се заклати напред-назад на трона си, за да зарази с веселието си и част от Герусията.
	— На остров Парос намерих доказателства, че единият от царете на Спарта служи не на държавата, не на боговете… а на Култа на Кронос. Известен е с прозвището Червеноокия лъв.
	Залата изведнъж утихна. Перо да беше паднало, щеше да проехти като боен барабан.
	Архидам сведе очи, лицето му потъмня от сдържан гняв.
	— Какво тежко обвинение, опозорена потомке на Леонид — изръмжа. — Дано да можеш да го докажеш, ако искаш да си запазиш главата.
	Тя хвърли в краката му свитъка, който бяха взели от членовете на Култа на Парос. Лицето му пребледня и кръвясалите му очи почервеняха още повече.
	— Наистина символите на Култа — призна той. — Но това не доказва нищо.
	— Само по себе си е безполезно — заговори Мирина, като застана до дъщеря си. — Но после аз ходих до Аркадия. Там принудих един друг предател, да потвърди, че _наистина_ на един от троновете на Спарта седи член на Култа, и взех друг свитък, също с печат с лъвска глава.
	Вдигна документа от Аркадия и го размаха.
	Архидам се разтрепери от гняв.
	— Слепи ли сте? — изкрещя, като вдигна месестата си ръка и показа пръстена с образ на ястреб; после махна към ръката на Павсаний и пръстена с полумесец. — На тези тронове не седи Червеноок лъв! — изсъска. Вдигна пръст и погледна хипеите, които застанаха зад двете жени в очакване царят да смъкне пръста си. — Трябваше да направя това още първия път, когато се появихте тук.
	— Чакай! _Чакай!_ — извика Касандра, като хвърли писмото от Аркадия в краката на Архидам. — Погледни втория свитък.
	Той го вдигна, поколеба се дали все пак да не даде заповедта си… но после го разгъна.
	— Виждаш ли странното петно с форма на ръка? — продължи Касандра. — В Беотия ми помагаше един роб. Той ми разказа, че неволно е разлял вино върху този пергамент и е оставил отпечатък от своята ръка…
	Архидам сведе кръвясалите си очи към свитъка. Лицето му стана бяло като платно.
	— … докато цар Павсаний го е писал.
	Всички погледи се обърнаха към по-младия цар.
	— Покажи ми резервните си печати — изръмжа с нисък глас Архидам.
	— Това е нелепо — изсмя се Павсаний. — Заповядай на стражата да ги отведе и да приключваме с това.
	Архидам се втренчи гневно в своя колега монарх, после скочи от трона си, сграбчи Павсаний за врата и го вдигна като играчка. Хвана сребърната верижка на врата му и я издърпа изпод дрехите.
	Всички се втренчиха смаяно в печата с глава на лъв, висящ на верижката.
	— Ти? — изръмжа Архидам.
	— През цялото време е бил той, царю — спокойно каза Касандра. — Скрит зад фасадата на разума. Маскиран през деня, както се маскира през нощта на събранията на своята клика.
	С тътрене на пейки и крака, всички членове на Герусията станаха. Мълчаливо и тържествено се приближиха до двамата царе. Архидам остави Павсаний да седне. Младият цар погледна старейшините, после направи крачка назад към ефорите, които бяха заградили задния изход.
	— Не разбирам какво става тук. Тя лъже! — заяви, като отново се обърна към кръга от гневни лица.
	— Доказателствата не са лъжа — каза тихо един от старците и измъкна къса тояга от колана си.
	— Държавата и боговете забраняват посегателства срещу царете на Спарта — закрещя задъхано Павсаний, докато кръгът около него се стесняваше.
	— О, боговете ще ни простят — каза един от ефорите, като опъна тънка връв между ръцете си.
	Архидам, останал в периферията на кръга, се обърна към Касандра, Мирина и Бразид:
	— Оставете ни. Проблемът е решен. Предателят вече няма да върши злини.
	Касандра потрепери от съчувствие към Павсаний — въпреки всичко. Тримата излязоха от залата. Преди хипеите да затръшнат вратата с погребален трясък зад гърбовете им, отвътре прозвуча най-смразяващият писък, който бе чувала.
	Почти през цялото време Касандра си мислеше, че Архидам е изменникът. А всъщност неспартанското услужливо поведение на Павсаний би трябвало да събуди подозренията й, даде си сметка сега. От мъглата на паметта тя си спомни думите на Сократ:
	„Нещата рядко са такива, каквито изглеждат, Касандра.“


>	15.

	Касандра седеше на носа на „Адрестия“ и гледаше вълните и делфините, скачащи покрай кораба в искрящите води на Егейско море. Икар също летеше успоредно с тях. Тя отново премисляше събитията от зимата, пролетта и лятото, откакто Спарта се беше отървала от своя цар изменник.
	Снежните месеци бе прекарала в усилени тренировки на Тестикъл в гимназиума, като тичаха рамо до рамо дори в най-ледената буря. Варнава и Реза помагаха колкото можеха, натрупаха стръмна снежна могила, за да може атлетът да тича нагоре и надолу. Един ден обаче той изчезна. Едва след като чуха заглушена пиянска песен от могилата, осъзнаха къде е. Изкопаха снега и откриха Тестикъл в един вид снежна пещера — всъщност една дупка, където се беше заровил. Беше пиян до несвяст, прегърнал един мях за вино, сякаш му беше бебе.
	За да научат младите спартанци никога да не пият чисто вино, заставят илотите да се напиват до такова състояние и да стават за смях — обясни Касандра на Варнава, докато извличаха атлета за краката под тихо сипещия се сняг. — Тестикъл явно е пропуснал този урок.
	След като атлетът изтрезня, Реза се съгласи да му бъде съперник по панкратион. Тестикъл показа истинско майсторство, със скокове, ритници, умели хватки, и накрая тръшна кормчията на земята. Реза се изправи, все още замаян, и двамата заеха пози за бой с юмруци. Херодот, седнал отстрани, запя окуражително:
	— Стани, войнико, ти стани, стъпи стабилно на земята, духът ти боен да лети, прославяй Спарта в небесата!
	Тестикъл обърна глава към него и мократа му дълга коса се разтресе:
	— А?
	— Това е една поема — отговори с въздишка Херодот. — Прочута спартанска поема.
	Юмрукът на Реза се стовари върху челюстта на разсеяния Тестикъл, който се строполи като камък. Когато се свести, поиска вино, за да се пребори с болката в главата. Всички изръмжаха отчаяно.
	Мразовитите вечери прекарваха около огнището в родната й къща. Мирина и Касандра разговаряха за миналото и за странното затишие във войната. Нямаше новини за нови битки. Нямаше новини за Деймос. Може би причината бяха предстоящите Олимпийски игри през лятото и примирието, което всички гръцки градове се бяха съгласили да спазват, докато текат състезанията. Касандра се чувстваше точно като в онази нощ на планината, мигове преди Алексиос да падне. Едно странно, напрегнато безвремие… което тя много добре знаеше, че не може да продължи дълго.
	Когато настъпи пролетта, дойдоха новини, че голяма банда илоти са убили господарите си и са избягали от Спарта в западна посока. Един вестоносец донесе сведения, че са потърсили убежище на остров Сфактерия, до самия бряг на континента. Още по-лошо, бяха откраднали оръжия и провизии. Дързостта на избягалите роби бе опасно предизвикателство за спартанската държава — като конец, издърпан от подгъва на туника, който трябва да бъде прерязан, иначе цялата дреха ще се разплете. На едно гневно събрание ефорите поискаха изпращането на цял лохос под командването на Бразид — който бързо бе станал герой на Спарта — за откриване и залавяне на бегълците.
	Докато спартанската войска се занимаваше с това, „Адрестия“ отплава почти незабелязано заедно с Тестикъл към Елида, от другата страна на Пелопонес, за Олимпийските игри. Херодот записваше всяка стъпка от пътуването на шампиона, а Варнава бърбореше като въодушевено дете колко състезания ще спечели великият атлет. В крайна сметка, единственото отличие, което той успя да си извоюва, бе „най-големият идиот на цяла Елада“. Случи се така, че точно един ден преди пристигането им в Олимпия пияният атлет се събуди с непреодолимото желание за масаж със зехтин, преди да хвърлят котва. Реза и Варнава веднага си намериха по-спешна работа високо на мачтата, а Херодот се скри в каютата и се заключи вътре. Затова Тестикъл се обърна към Касандра с виновна усмивка:
	— Ще ме намажеш ли?
	— Намажи се сам.
	— Обаче има места, които не мога да стигна сам — усмихна се по-широко той. — Хайде!
	Разпери ръце и се хвърли към нея.
	Тя се дръпна пъргаво, без да подозира какво нещастие може да се случи. Глупакът се спъна в едно въже и падна през борда. Силният плисък привлече всички на парапета.
	Варнава грабна едно въже, за да го хвърли на шампиона.
	— Тестикъл? — извика към водата зад кораба.
	Нищо.
	— Тестикъл? — изкрещя, като погледна напред.
	Нищо.
	В следващия момент покрай кораба на повърхността се появи висока гръбна перка и след миг пак се скри. Пред ужасените погледи на всички във водата тихо се появи разрастващо се червено петно. Излязоха няколко мехурчета и след малко мръсната бедрена препаска на Тестикъл изплува на повърхността.
	Варнава, покрусен от загубата на своя герой, падна на колене, разпери ръце към вълните и нададе дрезгав и протяжен стон:
	_Тестикъъъъъл!_
	След това събитията минаха като насън: дълги обяснения на организаторите защо Спарта няма участник, преди надменното им и подигравателно отношение да накара Касандра да се състезава на мястото на Тестикъл. В панкратиона тя победи всеки мъж, с когото се бори, и взе маслиновия венец. На бягането беше бърза като сърна и изгуби само с няколко стъпки от Алкибиад — който изглеждаше готов да празнува заедно с нея по обичайния си начин. На диска Касандра хвърля добре, подобри предишния спартански рекорд и изгуби само от един островитянин с плещи като мечок.
	— Ха… ха!
	Войнствените викове я върнаха в настоящето.
	Тя погледна към шума и видя Варнава, който пресъздаваше победата й на панкратиона, като размахваше юмруци към въображаем противник. Херодот стоеше покачен на купчина чували със зърно и разказваше разпалено:
	— И после тя го хвана за кръста. И го хвърли на земята.
	Варнава демонстрира хватката и Икар изкрещя от мачтата като въодушевен зрител.
	Касандра бе дала маслиновия си венец на капитана и той го носеше ден и нощ, откакто бяха тръгнали от Елида. Тя се питаше дали някой спартанец щеше да оцени победите й повече от него. _Спарта._ За първи път името на родината й не предизвикваше омраза. Тя погледна към брега, където вече се виждаше пристанищният град Тиниса. Спокойните води около това удобно място на спартанското крайбрежие гъмжаха от плавателни съдове. Група мъже скачаха във водата от малки лодки, гмуркаха се и изплуваха отново всеки с по шепа охлюви порфирия и тела, оцапани с прочутата пурпурна боя, добивана от тези мекотели. Касандра се загледа навътре към сушата и изпита носталгия за майка си и родния си дом.
	Видя Мирина на кея и настроението й се подобри. Но когато се приближи и видя изражението на лицето й, въодушевлението й се разби на парчета като изпусната на земята амфора.
	— Какво е станало? — попита, като скочи от кораба на кея.
	Навсякъде около тях войници крещяха трескаво, гневно, разтревожено.
	Мирина запази мълчание за момент, докато възвърне хладнокръвието си и прогони сълзите от очите си.
	— Бразид и хората му пристигнали в Сфактерия, но се оказало, че въоръжените илоти не са най-голямата опасност. Там вече имало атинска войска.
	— Капан?
	— Така изглежда. Но Бразид изтеглил хората си, преди капанът да щракне. Цяло лято нашите войници отбраняват острова: кораби, обикалящи и блокирали тесните заливи, кратки сражения на острова и на пилоското крайбрежие, крехки примирия и преговори, които всеки път прерастват в скарвания и нови битки. Островът е почервенял от кръв. Бразид е блокиран там, но с полка си от чистокръвни спартанци няма да бъде победен лесно. Носят се слухове, че Клеон е изпратил атински подкрепления, за да смаже спартанската дружина и да завладее острова. Касандра…
	Касандра погледна майка си в очите и се досети каква е новината:
	— Деймос е начело на това подкрепление, нали?
	Мирина кимна и зарови лице в гърдите на дъщеря си. Останаха прегърнати за известно време. Слънцето залязваше и спокойният момент мина. Сега Касандра чу какво крещят войниците. Изпращаха лодките на ловците на охлюви да съберат малкото галери на отслабената спартанска флота в пристанището. Ефорите бяха отказали да изпратят друг скъпоценен лохос в подкрепа на Бразид, за да не оставят родината без защита. Вместо това пратиха войска от тегейски съюзници. Хиляда мъже, които можеха да измъкнат спартанския полк, хванат в капан на острова.
	Мирина вдигна глава и разтърси Касандра.
	— Знам какво си мислиш. Знам, че няма как да те спра. Ако Деймос е оглавил атинските сили, значи Култът иска Атина да победи, да избие спартанците на Сфактерия. Не можем да допуснем това да стане. Върви, направи каквото трябва. Само едно те моля: върни ми момчето.


	Воденето на военни действия през зимата не беше традиционно за спартанците. Не беше традиционно за никоя друга армия в Елада. Но голямата война бе променила древните правила. Битките вече не се водеха с изправяне на фаланга срещу фаланга за сблъсък на честта. Беше настъпила нова ера на коварните обсади — с тунели под градските стени и ответни мерки за срутване на тези тунели и задушаване на копаещите ги войници — на мощни машини като голямата огнепръскачка, на измами, лъжи и отчаяни действия. Клетвите губеха смисъла си и се превръщаха в инструменти на двуличието. Цяла Елада се бе превърнала в кълбо от боричкащи се кръвожадни зверове. Такова беше положението и на остров Сфактерия.
	Сраженията продължиха и през студените месеци, дори по време на снеговалежите. Вкочанени трупове на спартанци, илоти и атиняни лежаха в замръзналите блата. Мъжете от спартанския лохос на Бразид бяха като лъвове, редиците им намаляваха с всеки изминал ден, но не се даваха, докато всеки месец атинските галери изсипваха нови войници. Спартанското подкрепление пристигна чак в разгара на лятото — когато Бразид и хората му бяха изтласкани в тесния полуостров в най-северната част на острова. Десет триреми, пълни с тегейци. Начело с „Адрестия“.
	Пристигнаха през нощта. От острова духаше зноен, вонящ вятър. Касандра седеше на кърмата, с Икар до себе си, и двамата оглеждаха обраслия с гъсти гори остров, по цялата дължина на който се виждаше странно сияние.
	— Защо свети този остров? Там няма селище, има само старо спартанско укрепление.
	— Уви, _мистиос_, боя се, че атиняните са се поучили от разгрома си в Беотия — отвърна Варнава с мрачно лице.
	Касандра примигна и сега видя по-ясно: сиянието всъщност беше от горски пожари. Боровите и маслиновите гори пращяха и трещяха в оранжеви пламъци. Колкото повече се приближаваха, толкова по-ясно се виждаше: огнените колони трептяха в небето като пера на феникс. Неизброими запалени стрели, изстреляни от северната част на острова, свистяха и съскаха във въздуха и се сипеха върху малък район навътре в сушата — вече обхванат от огъня. Имаше също огнепръскачки, бълващи оранжеви облаци.
	— Това е като вратите на Хадес — прошепна Варнава.
	Тя чу далечния, жален вой на спартанските бойни тръби и разпозна сигнала — за последен рубеж, същият, който бе чула във видението си от Термопили.
	— Трябва да действаме бързо — извика Касандра на екипажа.
	— Не можем да акостираме директно — каза Варнава. — Брегът гъмжи от хора на Клеон. Но можем да се приближим. Дръж се, _мистиос_.
	Когато той се отдалечи, Касандра се хвана здраво за едно въже и се подготви. „Адрестия“ се приближи до острова и продължи с висока скорост на север успоредно на брега — опасно близо до плитчините, но използваше надвесените скали като укритие от контролираните от атиняните крайбрежни райони. Галерата мина под естествена скална арка, после скалите останаха назад и пред тях се показа атинската войска в залива: неколкостотин стрелци и една фаланга от около петстотин хоплити. Само част от атинските сили бе разположена по северния бряг.
	„Адрестия“ навлезе в залива точно когато атинските съгледвачи я видяха. Другите девет галери я последваха.
	— На брега! — изкрещя Касандра и скочи.
	Атинският таксиарх подскочи при вида на акостиращия враг. Закрещя на хората си и те обърнаха горящите си стрели към спартанската флотилия. Дъжд от огън се изсипа върху тях. Касандра вдигна щита си в движение, тегейците се строиха в бойна формация след нея. Бяха смели и лоялни, тя знаеше това, но им липсваше нещо — не бяха спартанци. Усещането за непобедимост, което Касандра имаше, докато се сражаваше редом със Стентор, тук липсваше. От нея зависеше да ги им вдъхне кураж.
	Стрелите се сипеха навсякъде около тях. Тегейците падаха, някои се гърчеха в предсмъртна агония, други отчаяно се вкопчваха в пръчките, пронизали гърлата им. Един, пламтящ като жива факла, хукна към плитчините. Войникът до Касандра бе улучен в окото и се свлече на земята.
	— Копия напред! — изкрещя тя и в този момент една стрела издрънча върху шлема й. — Настъпвай, в крак!
	Усещаше, че решителните й, гръмки заповеди вдъхват кураж на тегейците. Тръгнаха заедно с нея с решителна крачка. Атиняните останаха на позициите си за момент. Сетне един направи крачка назад. След миг стрелците започнаха да се оттеглят между дърветата; осъзнаваха, че нямат шанс пред хоплитите. Сега срещу хилядата тегейци излязоха петстотинте атински копиеносци.
	— Напред! — изрева таксиархът.
	Стопиха разстоянието за броени мигове и двете армии се сблъскаха с дрънчене на копия и щитове, което още повече увеличи хаоса от крясъци навътре в сушата и по целия бряг. Касандра заби копието си в рамото на един войник и той падна на колене. Тя издърпа копието и изблъска с него щита на друг противник.
	— Довърши го! — изкрещя на тегееца до себе си, който послушно разпори корема на атинския хоплит.
	Враговете падаха с десетки и Касандра усещаше хрущенето на трупове под краката си, докато настъпваше към гората. След малко атиняните се разпръснаха и хукнаха да се спасяват, оставяйки повече от половината си другари мъртви. Изведнъж пред Касандра сякаш се отвори врата — портата към Хадес, горящата гора. Тя изкрещя на тегейците да тичат нагоре, през сплетените храсталаци и неравния терен. Видя силуети, скачащи и мятащи се между дърветата в огнения хаос под дъжда от искри. Спартанците се биеха като лъвове, някои — с изгоряла коса, други — с обгорена кожа. Половината лице на единия бе покрито с мехури и изпускащи течност рани. Атинските войници ги бяха заобиколили като чакали — с неизброима численост. Касандра обаче видя Бразид нагоре по склона и си даде сметка, че не може да се откаже. Спартанският пълководец се завъртя бързо, за да прониже един атински войник, после разби главата на друг и накрая заби копието си в корема на трети.
	— _Мистиос!_ — извика, когато я видя, и се ухили налудничаво; лицето му беше черно от кръв, очите му — широко ококорени.
	— Дръж се — изкрещя тя. — Ще ти разчистим път към…
	В този момент огнената завеса се отвори. Зад Бразид се появи тъмен силует, с наведена глава. За момент Касандра си помисли, че вижда въплъщение на Арес… но после той вдигна глава. _Деймос!_
	— Бразид, зад теб! — изкрещя тя, като хукна натам колкото я държаха краката.
	Бразид се завъртя рязко и съвсем забрави безразсъдното си и самоуверено поведение. Копието на Деймос блесна като мълния и щитът на спартанеца се разпадна под мощния удар. Деймос сръчно завъртя оръжието си и го стовари върху противника. Бразид вдигна своето копие, за да парира, но закъсня. В облаците от дим Касандра видя как двата силуета се разтресоха… после Бразид падна на една страна. Тялото му се изтъркаля по склона върху килима от тлеещи храсталаци.
	Касандра спря на мястото, където допреди миг бе стоял Бразид, точно срещу Деймос. Брат й наклони глава на една страна като хищник, оглеждащ плячката си. Златистобялата му броня бе изцапана със сажди и кръв; лицето му беше като на демон, осветено от пламъците. Той се нахвърли като обезумял върху нея.
	Касандра вдигна щита, за да поеме удара. Мечът му се заби дълбоко, разсече бронзовия обков и разтроши дървото отдолу. Касандра хвърли счупения щит настрана. Деймос пак замахна с копието си. Тя отби удара и нанесе ответен. От оръжията им хвърчаха искри удар след удар, докато най-сетне, изтощени, кръстосаха копия в статична схватка. Напрегнали мускули, разтреперани, всеки натискаше с всички сили в стремежа си да надделее над противника. Около тях вековни дървета пращяха и падаха сред стълбове от огън и дим. Когато наклони леко копието си на една страна, Касандра забеляза, че увереността на Деймос за миг се разклати. Но това като че ли послужи като гориво за лудостта му и като нададе силен рев, той изблъска копието й. Касандра отскочи, за да избегне следващия му удар, и се отдръпна назад.
	— Да умреш ли си дошла? — изръмжа Деймос, като направи крачка напред и насочи копието си към нея.
	Тя усети как стъпи на ръба на пропастта зад нея и спря.
	— Не ме улеснявай — изръмжа той. — Поне се бий.
	— Дойдох, за да те върна у дома.
	Касандра отново видя искрица колебание в очите му.
	— Точно така. Мама иска да се върнеш при нас… в Спарта.
	Сега погледът му се премрежи, сякаш думите й го върнаха към далечното минало. Но мъглата на спомените се разнесе и устните му се изкривиха в подигравателна усмивка.
	— Ти явно не разбираш — каза той, като посочи с пръст овъглената земя, а после вдигна ръка към пламтящите дървета. — Войната е моят занаят, а бойните полета са моите имения. Да вземам главите на враговете е единственият смисъл на живота ми. _Това_ е моят дом… и твоят гроб.
	Касандра видя как тялото му се напрегна, видя как той замахва към нея. Приклекна, отскочи от удара му, после завъртя копието си и го удари в слепоочието. Зашеметен, той направи две крачки назад, олюля се и се строполи.
	Касандра се приближи и коленичи до него. Докосна гърдите му и усети пулса му като барабан под дланта й.
	— Сега ще те заведа у дома — каза, — при ма…
	Страхотен грохот над главата й прекъсна думите й. Тя погледна нагоре точно навреме, за да види как един грамаден бор, целият в пламъци, се срутва върху нея и Деймос като секира на палач.
	Всичко потъна в мрак.


>	16.

	Мракът продължи цяла вечност. Събуди я плющене на камшик.
	Ставай, _кучко!_ Щом имаш сили да мърмориш насън, значи имаш сили и да вървиш.
	Главата я болеше и имаше чувството, че не е пила вода цяла година. Усети, че някой я вдигна от носилката, на която бе лежала, но очите й не искаха да се отварят. Започна да й се повдига и й се прииска пак да легне, но някой омота въже около китките й, после ги дръпна и я повлече да върви. Замаяна, Касандра отвори едно око. Това, което видя в ослепителната светлина, приличаше на пейзаж от Аркадия — заскрежени, златни гори. Дълга колона атински войници маршируваше напред, съпроводена с керван от фургони и натоварени с багаж мулета. Точно за едно от тези товарни животни бе завързан другият край на въжето, стягащо китките й. Тя забеляза много други пленени спартанци, вързани по същия начин. Дрехите им бяха разкъсани, телата им — в белези и синини, косите им — мръсни и рошави.
	— Да, кучко, изгубихте — изсмя се беззъбият атински търговец на роби.
	Касандра се опита да го погледне, но камшикът веднага изплющя върху гърба й. Ушите й запищяха, тя отвори уста, но не успя да издаде звук, краката й омекнаха и едното й коляно опря земята. Робовладелецът я сграбчи за косата и я вдигна.
	— Ако пак паднеш, ще ти отсека краката и ще те оставя на вълците.
	До себе си Касандра видя да върви един от тегейците, вързан като нея.
	— Бяхме на косъм да спасим спартанците — прошепна той. — Ако бяхме пристигнали малко по-рано, щяхме да успеем. Но островът беше смъртоносен капан онази нощ. Онези, които не бяха пленени и останаха, изгоряха живи. Беше позорно поражение за Спарта, което години наред ще отеква из цяла Елада. Там, където хората се страхуваха дори да споменават спартанците, сега ще им се смеят и подиграват. — Въздъхна тъжно. — Най-лошото е, че Спарта предложи мир в замяна на освобождаването ни — добави, като махна към колоната пленници.
	— Мир ли? — прошепна Касандра. — Защо тогава вървим на север, в _обратната_ посока на Спарта?
	— Защото Атина отказа предложението. Говори се, че Клеон е успял да зарази съгражданите си със своето безумие и ги е убедил, че сега е моментът да използват преимуществото си, да изоставят окончателно отбранителната стратегия на Перикъл и да смачкат Спарта като хлебарка.
	Касандра затвори очи. Мръсниците от Култа бяха постигнали така желаната от тях победа на Атина. Бяха си върнали контрола над хода на войната… и над света.
	— Ти и другарите ти се бихте смело — каза на тегееца. — Саможертвата ви няма да бъде забравена.
	— Спомените няма да нахранят жена ми и трите ми момичета — тихо отговори той.
	Продължиха мълчаливо. От време на време Касандра чуваше познати крясъци на орел. Икар я следваше, наблюдаваше я. „Стой далеч, приятелю — помисли си тя. — Опасно е.“
	След едномесечен поход — при което атинската войска и керванът с роби лагеруваха безнаказано навсякъде на територията на спартанските съюзници — навлязоха в зимна Атика. Когато минаха през градските порти, войските бяха посрещнати с песни и цветя. Сега Касандра разбра истинския мащаб на поражението в Сфактерия.
	Навсякъде по улиците бяха монтирани спартански щитове като трофеи — изгубените щитове на падналите и пленените в Сфактерия, донесени тук преди самите пленници. Това бе най-големият позор за славните воини на Пустата земя. Имаше и тегейски щитове и когато ги видя, мъжът до нея въздъхна тежко:
	— Вечен позор.
	Под ударите на камшиците пленниците навлязоха във вътрешността на града. Разложението от чумата отдавна бе разчистено, даде си сметка Касандра. Там, където преди беше видяла камари трупове, сега имаше гневни тълпи. Върху пленниците се изсипа дъжд от гнили зеленчуци, плюнки, подигравки и псувни. Когато минаваха през агората, от една къща изскочи жена и лисна цяла кофа все още топла помия върху Касандра и мъжете около нея.
	В началото на пазарния площад, където започваха дългите стени, водещи до крайбрежието и Пирея, стояха моряци и една част от тегейските пленници бе предадена на тях.
	— Ще ни закарат в колониите — каза тегеецът. — Да работим като кучета, оковани във вериги, на жегата. Или да прекараме остатъка от живота си под земята в сребърните мини — където хората ослепяват и повечето се самоубиват след няколко години.
	Новите господари го подкараха заедно с петдесетина други тегейци като мулета към пристанището. Постепенно стотици пленници бяха отведени към новата си съдба. Търговецът на роби се приближи до Касандра и другите спартанци. Размаха пръст към нея:
	— Ти… подготвил съм ти много специално място. Всеки ден ще бъде по-лош от предишния.
	Някой обаче постави ръка на рамото й.
	— Стига. Чистокръвните спартанци ще бъдат задържани като пленници тук. Като гаранция, че Спарта няма пак да ни нападне. Ще бъдат изпратени в мелниците и там ще работят, докато престанат да чувстват пръстите си. Колкото до тази — тя идва с мен.
	— Да, господарю — отговори търговецът на роби, като се поклони раболепно.
	Касандра изпита надежда… докато не се обърна.
	Озова се лице в лице с Клеон, ухилен, със заресана назад червена коса и оформена с остър връх брада. Лицето му бе разкривено от злорадство и под плаща му тя видя очертанията на предмет. Очертанията на маска.
	— И ти ли си един от тях?
	— Най-свирепият от всичките — прошепна той.
	Двама, стражи я сграбчиха за раменете и тя почувства натиска на острие в гърба си. Поведоха я решително към другия край на агората. Тя видя мрачната, зловеща тъмница.
	„Където изпращат осъдените на вечно забвение“ — спомни си думите на Херодот.
	— Не — изстена, като се опита да се съпротивлява. — _Не!_


	Касандра прекара месеци наред в каменната клетка. Не виждаше нищо отвън — само малък правоъгълник слънчева светлина, която огряваше пода през запреченото с решетки прозорче на тавана и мъчително бавно се придвижваше с напредването на деня. От време на време от външната врата се образуваше течение, което размърдваше сламките на пода. Движение. Нещо.
	Звуците на живота отвън бяха още по-голямо мъчение — когато глъчката от агората постепенно се усили с настъпването на пролетта и летните жеги. Задушните дни минаваха, без да види нищо и никого. Само веднъж дневно дървеното прозорче на външната врата се отваряше и една мръсна ръка оставяше купичка с пшенична каша и чаша застояла вода на пода в коридора на достатъчно разстояние, за да може тя да ги достигне през решетката на килията.
	Клеон не й обясни нищо, когато я хвърли тук. Не беше необходимо. Тя се досети от момента, когато чу изщракването на катинара и веригите. Пазеха я в резерва, нищо повече. Заместител, ако Култът има нужда от нов герой. Но защо им трябваше изобщо да променят нещо? Те държаха света във властта си. От друга страна, какво бе останало от Култа? Не беше ли само Клеон и още шепа други? Тя бе изгубила броя на маскираните мръсници, които заедно с Мирина бяха убили през последните години, но от четирийсет и двамата, които бе видяла първия път в Пещерата на Гея, почти всичките бяха мъртви.
	Преследваха я нощем, когато Атина утихнеше. Тя сънуваше маскираните мъже и жени, застанали около мръсния й сламеник, гледащи я с онези застинали усмивки. Денем се опитваше да усмири ума си, като скачаше към решетката на тавана и се хващаше за железните пречки, после се набираше нагоре и се отпускаше, до изтощение, като гледаше облаците, носещи се в небето. Благодарение на това поддържаше мускулите на раменете, гърба и ръцете си, но копнееше да може да тича — да препуска на воля, да усеща вятъра с лицето си, да вдишва аромата на летните поля… всичко друго, само не вонята от напечения пазарен площад.
	Една нощ се събуди от думкане и крясъци. Стражите довлякоха някого в съседната килия. Шумът бе като песен за ушите й. Каменната стена й пречеше да види затворника, но тя попиваше всяка дума като еликсир.
	— Кажи къде намери това. _Къде?_ — крещеше единият тъмничар, като подчерта последната си дума със звучна плесница през устата на затворника. Последва дрънчене от избити зъби върху пода и глух стон.
	— Не… не знам. Бях се изгубил, претърпях корабокрушение. Как мога да ви кажа къде е било, ако не знам?
	— Добре, ще те пребиваме всеки ден, докато си спомниш — изсмя се вторият тъмничар.
	Когато стражите излязоха, Касандра прошепна:
	— Кой си ти?
	— Моля те, не говори. Ако чуят, ще се върнат и пак ще ме бият.
	— Защо?
	— Защото им доставя удоволствие. И за да ме принудят да им кажа нещо, което не знам.
	— Няма да чуят, че говорим. Нощем тъмничарите стоят по-близо до кръчмата.
	Последва мълчание за известно време. После:
	— Намерих… намерих нещо, което те търсят.
	— Те… имаш предвид Култа?
	— Да, ония маскираните — неохотно призна той. — Атинската стража изпълнява техните заповеди.
	— Защо не им кажеш каквото искат?
	— Защото ако открият символите, целият свят ще пламне… — Той се спря. — Стига, прекалено много казах.
	Замълча и не каза нищо повече до сутринта. Дните минаваха и всеки започваше с побой над затворника. Когато тъмничарите излезеха, Касандра се опитваше да го утеши с обикновен разговор, но той не я слушаше, а си мърмореше сам, повтаряше си непрестанно едни и същи думи.
	Една сутрин Касандра чу, че пак го бият.
	— Изплюй камъчето, псе такова — изръмжа единият, докато чупеха пръстите му един по един.
	Касандра притисна коленете до гърдите си и затвори очи. Молеше се по-скоро да оставят клетника на мира. Когато излизаха, единият тъмничар извика:
	— Утре е ред на пръстите на краката ти.
	Той тихо замърмори:
	— Мила Фотина, моля се да си добре, нека Деметра да благослови земята на Наксос, за да бъдеш винаги нахранена, нека Ариадна да благослови лозите… Мила Фотина, как ми липсват твоите милувки… Мила Фотина, години минаха, откакто те видях за последен път, но…
	Касандра рязко отвори очи. Изведнъж всичко й се изясни.
	— Жена ти е Фотина от Наксос? — възкликна, мислейки за кратката любов на Варнава.
	Мълчание.
	— Ти си пътешественикът Мелитон.
	Отначало той не отговори нищо. След малко попита:
	— Тъмничарите са ти казали, нали? Да не да ти плащат, за да ме разпиташ?
	— Говорил си с Херодот — продължи тя. — Разказал си му как си претърпял корабокрушение на Тера… и там си видял издълбани в скалата символи, изгубеното знание на Питагор…
	— _Шшт!_ — изсъска той. — Добре, можем да говорим, но обещай, че няма да произнасяш името му, защото това ще бъде краят и на двама ни.
	Разговаряха цял ден до спускането на нощта. Мелитон й разказа за Тера, обсипа Херодот с хвалебствия и потвърди опасенията на историка за това, което можеше да се случи, ако изгубеното знание попадне в ръцете на Култа. Същата нощ, след като заспаха, новият й приятел й бе отнет. Тъмничарите нахълтаха в съседната килия. Касандра чу виковете на Мелитон, чу как го бият, после — изхрущяването на черепа му под тежкия ботуш на единия и шума от разплискването на мозъчно вещество по пода. Накрая видя краката на обезобразения му труп, докато го извличаха навън.
	Отново остана сама.
	Със смяната на сезоните, от жега към студ, отново започна да вижда маскираните призраци. Идваха в сънищата й като преди, но вече и когато беше будна. Деймос също. Виждаше ги как стоят в периферията на зрението й, втренчени в нея, докато правеше лицеви опори, подскоци, клекове и упражнения за равновесие. Често си представяше, че държи копието на Леонид, завърташе се, замахваше с въображаемото си оръжие и ги прогонваше. Това упражнение се превърна в такъв навик, че тя започна да се смее, когато ги видеше, и надаваше весели крясъци, след като ги накараше да изчезнат.
	Една сутрин се събуди от драскане на нокти. „Сигурно е някой плъх“ — помисли си. Но не, чуваше се отгоре. Тя присви очи и се вгледа в светлото петно от решетката на тавана. Трябваха й няколко мига, докато разпознае купчината пера горе. Сърцето й потрепна. _Икар!_ Но преди да се увери, че това наистина е нейният орел, птицата размаха криле и отлетя. Нещо я чукна по челото. Касандра извика изненадано, но улови малкия глинен диск във въздуха. Погледна го и се втренчи в думите, надраскани от едната страна: „Бъди готова.“ Вдигна очи към решетката. „За какво?“ — помисли си.
	Времето се влачеше мъчително бавно. Маскираните видения продължаваха да й досаждат. Един ден се появи призракът на Деймос, сам на вратата на килията. Известно време тя се преструва, че не го забелязва, после се завъртя и заби своето „копие“ в гърдите му.
	Той не изчезна.
	— Сестро.
	Думата проехтя в тъмницата като удар на гонг.
	Тя почти изгуби равновесие, все още в бойна поза. Това бе първата дума, която чуваше от месеци. Деймос носеше белите си одежди, но — както никога — без бронята.
	— Мъчих се да проумея какво се опитваше да направиш онази нощ на Сфактерия — каза той.
	— Ако добре си спомням, опитвах се да те спася — отговори тя; гласът й прозвуча странно след толкова дълго време, през което не беше говорила.
	— А пък _аз_, ако добре си спомням, ме зашемети с копието си — контрира веднага той. — Няма да е първият път, когато ме обричаш на смърт.
	— Ония мръсници от Култа ли ти казаха това?
	— Не, това видях с очите си.
	Касандра се изсмя хладно:
	— И какво сега? Идваш да ми прережеш гърлото?
	— Бих могъл да го направя, когато поискам. Дори в момента.
	Тя изпита дълбоко примирение, искаше й се той да изпълни заплахата си. Забеляза обаче, че Деймос постоянно хвърля погледи назад, неспокойно, сякаш искаше да се увери, че са сами.
	— Преди това обаче — добави той, като вдигна ръка, стисна една от решетките на вратата и доближи лицето си до отвора — искам да ми кажеш всичко, което знаеш.
	— Мислех, че твоите приятели от Култа са ти казали всичко, но явно не са. Изглежда, че ти си на тяхна страна, но те не са на твоя. Знаеш защо ме държат тук, нали? За резерва.
	Деймос се озъби и разтресе решетката.
	— Мислиш, че мога да бъда заменен? — изкрещя. — Като марионетка? Култът не е нищо без мен.
	— И това ли са ти казали? — спокойно попита тя.
	Деймос стрелна поглед насам-натам.
	— Не ме предизвиквай, сестричке. Може би _все пак_ трябва да те убия сега — за да разбия на пух и прах теорията ти, да ти покажа, че си никоя.
	— Тогава отвори вратата и ела да го направиш — отговори тя, като се запита дали краката й имат силата да избяга достатъчно бързо.
	Гневът на Деймос се уталожи.
	— Първо, ще ми кажеш твоята изкривена версия на истината. Защо бях изоставен онази нощ в планината.
	Касандра мигновено се отказа от плановете си за бягство. Единственото, за което копнееше от онази нощ, бе възможност да обясни. Мислите й запрепускаха в галоп като стадо тесалийски коне, но тя дръпна невидимите юзди да ги усмири. Спомни си разговорите със Сократ. Най-добрият начин да спечелиш дебат е като умело насочиш опонента си сам да достигне до заключение, като използваш прости въпроси и ясни разсъждения като весла на лодка. Тя коленичи на пода на килията и даде знак на Деймос да направи същото от другата страна.
	— Кажи ми ти какво си спомняш — заговори. — И нямам предвид онова, което ти показва реликвата. Какво _ти_ си спомняш от тогава?
	Даймос бавно се сниши, като се държеше за решетката. С другата ръка поглади косата си.
	— Мама, татко… теб. Как гледахте, докато един старец ме вдигаше.
	— Старец?
	Той се намръщи:
	— Един… ефор.
	— Да, точно така.
	— Защо? Не съм бил сакат или болен, нали?
	— Не. Но беше целунат от отровните устни на оракула.
	Деймос се загледа втренчено в една точка.
	— А нали знаеш кой определя думите на оракула.
	Той кимна бавно:
	— Бебе, чиято съдба е толкова ужасна, че трябва да бъде хвърлено от скалите. Какво пророчество би могло да предизвика такова нещо?
	— Оракулът е казал, че ще донесеш величие на Спарта… или нейното падение. Твърде рисковано е било да чакат, за да видят кое от двете ще се сбъдне. След като си оцелял, Култът те е взел за себе си. Обучили са те да бъдеш герой… оръжие.
	— Аз сам се създадох такъв — изръмжа той и я погледна като разярено куче.
	— Какъв? Това ли искаш да бъдеш?
	— Членовете на Култа ме приемат за _бог_. Почитат ме!
	— Нима?
	Деймос пак се изправи, гърдите му се издигаха и отпускаха учестено. Той закрачи пред килията.
	— _Малакас!_ — изруга. — А пък твоите кости са от злато, така ли? Ха! Хвърлили са грешното дете! Не, аз _бях_ спасен онази нощ… от теб и проклетото ми семейство.
	— Спомняш ли си момента, когато ме видя онази нощ? — попита тя.
	Деймос забави крачка.
	— Спомням си… поглед. Последния поглед.
	— Да, когато скочих към ръба на скалите. Когато се опитах да те спася, да те хвана. — Тя сведе глава, за да задуши стона, който напираше в гърдите й. — Не успях. Вместо това убих ефора. Хвърлиха ме от скалите за наказание. Моят живот също свърши там.
	— Трагичната героиня — изръмжа той, като размаха ръка, но неспособен да погледне Касандра в очите.
	— Единственият виновник за всичко е Култът, Деймос. Дори баща ни — верен на дълга си и заслепен от спартанската си гордост — беше тяхна жертва в онази нощ. Двайсет години ми бяха необходими, за да проумея цялата сложност на случилото се тогава. Ако той не беше изпълнил повелята на оракула, всички щяхме да бъдем опозорени.
	— Опозорени? — гневно възкликна Деймос. — И това щеше да бъде по-лошо от положението, в което се намираме сега?
	— Мама те е спасила.
	Деймос спря.
	— Какво?
	— Слязла в ямата с костите и те намерила.
	Деймос се втренчи в Касандра.
	— Избягала от Спарта и те занесла при лечител. Но лечителят бил член на Култа и я излъгал, че си умрял. — Тя стисна решетките с две ръце. — Не разбираш ли? Те те използват! Нямаше да бъдеш сега тук, ако беше сигурен, че ти казват цялата истина, нали? — Махна към външната врата. — Така прави Култът. Впрягат силата, когато имат полза от нея. Така сториха с теб. Така сториха с Атина. Навремето са постъпили по същия начин със Спарта, внедрили са свои хора сред ефорите, дори сред царете ни. Когато някой човек или дори държава престане да им служи, те ги унищожават.
	— Сега Клеон държи цялата власт в Атина. Няма да я изпусне. И няма да бъде толкова глупав, че да подцени моята заслуга за това. — Деймос стисна решетките като Касандра и носът му се допря в нейния. — Култът никога няма да ме контролира. Аз съм на път да спечеля войната за тях.
	Касандра се втренчи в очите му.
	— На каква цена… Алексиос?
	— На всяка — прошепна той, като потрепери. — Не е ли това твоят девиз, _мистиос?_
	Останаха загледани един в друг цяла вечност.
	Външната врата изтрака и ги изкара от вцепенението. Клеон влезе и изгледа Касандра като парче месо. Деймос се дръпна, сякаш го бяха хванали да прави нещо нередно.
	— Търсихме те, Деймос — каза строго Клеон. — Интересно, че те намирам… тук.
	— Дойдох да… нищо.
	Деймос поклати глава, боеше се да погледна другия мъж.
	— Да я убиеш? — досети се Клеон, като вдигна вежди. — Това не е твое решение, _момче_. Хайде, вън. Веднага! — Щракна с пръсти и посочи вратата.
	— Аз не съм твоя марионетка — изръмжа Деймос, като го погледна в очите. — И ти не си ми господар.
	Клеон издържа погледа му. На лицето му се появи любезна усмивка и тонът му се смекчи:
	— Разбира се, шампионе. Само съм загрижен за твоето добруване.
	Деймос сви рамене.
	— Прави каквото сметнеш за добре с нея — изсъска и се обърна.
	Срещна погледа на Касандра за последен път, преди да излезе.
	Клеон се вгледа в лицето й. Сключи ръце пред корема си като дебелак, който току-що се е наял хубаво. Касандра усети приятен аромат на восък от грижливо загладените му червени къдрици и остра брада и забеляза, че е с една от мантиите на Перикъл.
	— Прекрасно оползотворяване на дрехите на мъртвец — хладно отбеляза тя.
	Клеон се изкиска:
	— Стратегията на Перикъл доведе Атина до ръба на катастрофа.
	— Затова заповяда да го убият.
	— Няма как да намериш идеалния жълтък, без да счупиш няколко яйца. Той не ни вършеше работа. Убийството на Перикъл и после завземането на Сфактерия бяха само началото. От тогава досега жъна победа след победа и славата ми расте. Неутралният остров Мелос отказа предложението ни да се включи в атинската сфера на влияние. Затова разграбихме столицата им и завзехме острова. Егина се осмели да сключи съюз със Спарта и ние я заличихме от лицето на земята, буквално. Скоро след това Китера падна под наша власт. Името ми вече е легенда. Мога да направя _всичко_.
	— Например да вдигнеш данъците до убийствени нива? Или да пратиш младите атински войници на сигурна смърт? Чух за пълния разгром при Делиум. Колко загинаха там? — озъби се тя. — Долових промяна в гласовете на улицата, откакто съм тук. Веселите викове и песните от първите дни се смениха с упреци и мърморене. Народът роптае, че сляпо преследваш завоевания, а не предлагаш достойни споразумения и мир. Вече не си героят, за когото са те мислили, и…
	— И следващият ми ход ще бъде най-гениалният от всички — прекъсна я той. — Град Митилена на остров Лесбос е въстанал. Говори се, че са започнали преговори със спартанците да се присъединят към Пелопонеския съюз.
	— Какво си направил? — възкликна тя, след като забеляза злорадия пламък в очите му.
	— Аз? Нищо не съм направил. Решението бе взето с гласуване и флотът вече е на път. На войниците и гражданите на Митилена ще им бъде трудно да се бунтуват, след като всички се простят с живота!
	— Поредното зверство? Когато ти се подиграваха, те наричаха „червената маймуна“ — мислех, че понеже си креслив и грозен. Това е така, но сега знам какъв си и отвътре. Ти си готов да задоволиш всяка прищявка, да запълниш всяка дупка, да се подмажеш на всеки, за да задържиш властта на всяка цена. Това е най-крещящият пример за тирания. Перикъл не се стремеше да задоволява животинските капризи на масите, а да ги образова, да ги накара да разберат демокрацията и разума.
	— Демокрация ли? — усмихна се Клеон. — Сега само един мъж седи на тази прехвалена маса. И този мъж… съм аз. Но време е да те оставям. Имаме проблеми на север, в Амфипол. Спартанците не могат да проумеят, че са победени. Сега се опитват да установят контрол на север — да откраднат златото, среброто и хубавия дървен материал на онези земи. Подушвам още победи. След като ги смажа, вратата за севера и Тракия ще е под мой контрол. А знаеш какво има там, нали?
	Студени тръпки побиха Касандра.
	— Цар Ситалк и многочислената му тракийска войска: сто хиляди копия и петдесет хиляди коне — свирепи, жестоки воини. Ситалк бързо ще оцени какво му предлагам и с варварската си армия ще залее и подчини цяла Елада. Идва епоха на ред и контрол.
	Касандра се втренчи в лицето му, сърцето й се сви.
	Той щракна с пръсти:
	— Култът победи, Касандра. Ти изгуби. Изгуби в момента, когато отказа да се присъединиш към нас. И сега… за теб всичко свършва.
	Тръгна си и след него влязоха двама тъмничари с брадви и зловещи лица. Заключиха вратата след себе си. Единият размаха брадвата и се ухили:
	— Каза да го направим по най-болезнения начин. — Погледна другаря си: — Отсечи й краката.
	Другият замахна с брадвата към глезените й. Касандра скочи и се хвана за решетката на тавана. Брадвата разсече въздуха, където допреди миг бяха краката й. Тя изрита с все сила главата на първия мъж. В килията проехтя пукот на чупещи се прешлени и той се строполи. Тя скочи долу и грабна брадвата му, вдигна я, за да парира удара на другия, после го притисна към стената, завъртя се, заби острието в ухиленото му лице и разцепи главата му на две през горната устна. Горната половина остана на мястото си, закрепена върху забитата в стената брадва, а останалата част от тялото му се свлече, оставяйки следа от черна кръв.
	Разтреперана, Касандра се наведе над първия убит и свали ключовете от колана му. Отключи вратата на килията. Вече предвкусваше свободата, беше на една крачка. Но в този момент чу шум от приближаващи стъпки. Трескавата схватка преди малко бе изсмукала силите от изтощеното й от гладуване тяло. Стига… стига.
	— _Напред!_ — изрева познат глас.
	Двама мъже нахълтаха в тъмницата и спряха неуверено на входа, опрели гръб в гръб. Единият бе въоръжен с лопата, другият — с метла. Когато я видяха свободна, извън килията, на лицата им се изписа лека изненада, после — разочарование.
	— Варнава! Сократ!
	— _Мистиос!_ — възкликна Варнава, като хвърли бойната си лопата и прегърна силно Касандра.
	Сократ погледна двамата заклани тъмничари.
	— Ти ми заръча да остана жив. — Вдигна ръце като олимпийски шампион. — И ето ме тук.
	— Чувахме, че си тук — задъхано обясни Варнава. — Но не бяхме сигурни. Изпратихме Икар, за да знаеш…
	— … да се готвя — довърши вместо него Касандра. Ослуша се и долови още шум от стъпки. — И трябва да сме нащрек. Другите тъмничари скоро ще забележат отсъствието на тези двамата. Но къде можем да се скрием? Клеон държи града.
	— Всичко е под контрол — увери я Сократ. — Хайде, ще минем по малките улички и по тайния тунел ще се качим в бившата къща на Перикъл. След смъртта му тя е изоставена. Там ще планираме следващите си действия. Положението все още не е безнадеждно, но се влошава… бързо.


	В обедната жега на атинското лято Касандра стоеше на балкона на старата вила на Перикъл и въртеше счупеното си копие в ръка, припомняйки си позабравени бойни движения. Усещането отново да държи оръжието си бе прекрасно. Херодот го беше спасил от пепелищата на Сфактерия. Варнава й бе донесъл и хубава кожена ризница. Тя завъртя копието още веднъж, после го закачи на колана си. Отново се чувстваше силна. След много дни почивка, хубав хляб, мед и орехи, тялото й се беше заредило.
	Икар кацна на парапета до нея, тя разроши перата му и го целуна по главата. Птицата вече беше доста стара, даде си сметка с тъга. Касандра се загледа в сребристата мараня на изток. Атинският флот — над трийсет кораба е издути платна — тъкмо потегляше на север към далечния Амфипол. Клеон отиваше да вземе поредната си победа. Градът обаче все още бе под негова власт и на Култа. Или по-точно, съдейки по това, което й беше съобщил Сократ — че по време на престоя й в тъмницата са били убити още четирима членове на Култа — може би той беше останал последен.
	„Последният и най-свирепият“ — бе казал сам.
	Зад нея се чуваха гласовете на оцелелите от свитата на Перикъл, обсъждащи тази мрачна истина. Касандра откъсна едно зърно грозде от асмата, оплела дървената рамка на балкона, и го лапна. Сладкият сок не помогна да се почувства по-добре, когато се обърна и погледна компанията. Сократ, винаги полуголият Алкибиад, Херодот, Аристофан, Еврипид, Софокъл и Хипократ стояха около прашната командна маса на покойния си пълководец с измъчени и колебливи лица.
	— Да извикаме Тукидид — настоя Херодот. — Все още има екипажи и подразделения, които са му верни. Те са готови да се противопоставят на Клеон.
	— Не са достатъчно — въздъхна Сократ. — Той е в изгнание, далеч от тук, заради приноса си за освобождаването на Амфипол от атинска власт.
	— Ние сме тук, в Атина, в нейното биещо сърце. Тя има нужда от нас сега — заяви Хипократ, като удари по масата.
	— Какво предлагаш? — изсумтя Софокъл. — Да се вдигнем с лопати и метли и да завземем властта? Ще бъде жалка гледка. Нещо по-лошо, това ще ни направи тирани.
	— Клеон взе властта със сила. Той действа така — възрази Аристофан. — Но има и други начини, по-деликатни и трайни, да се спечелят сърцата и умовете на атиняните.
	— Сега ще предложи да напишем пиеса — измърмори Софокъл, като завъртя отегчено очи. — И нека да отгатна: само _той_ е достатъчно духовит, за да съчини такова произведение.
	Аристофан го изгледа мрачно:
	— Глупости. Ще ти позволя да ми държиш плочката за писане и да ми наливаш вино.
	Софокъл побесня. Сократ въздъхна и се дръпна от масата, но в този момент се блъсна в Алкибиад, който веднага предложи да масажира раменете му, за да му помогне да се освободи от напрежението… после започна да целува ухото му. Сократ го отблъсна възмутено и по-младият мъж вдигна невинно ръце:
	— Какво лошо има в това? Нима главната цел на любовника не е да дава любов?
	Изражението на Сократ се смекчи и той се изсмя пърлено:
	— Значи _все пак_ си ме слушал? Може би е така, да, но не сега — добави, като махна към командната маса.
	Касандра само гледаше и се молеше тези блестящи умове да родят някакъв план. Но дните минаваха и те не измисляха нищо. Един ден Варнава се приближи до нея.
	— И аз чувствам същото като теб, _мистиос_. Нещо ме гложди и не ми дава мира.
	Тя го погледна изненадано:
	— След всички перипетии, през които премина с мен, искаш да заминеш за Амфипол?
	— Май никой не ти е казал още, нали? За спартанския гарнизон там.
	Касандра се намръщи:
	— Знам, че на острова има хиляди спартанци. Клеон ще събере войска от девет хиляди по пътя. Но го чака ожесточен отпор. Няма да превземе портата към севера толкова лесно.
	Тя отново си спомни хвалбите на Клеон за тракийската орда, чакаща зад тези порти, и мислено се помоли за спартанците.
	Варнава поклати глава:
	— Спартанците там са малко над стотина, заедно с малочислено подкрепление от съюзнически хоплити.
	— Какво?
	— След разгрома на Сфактерия ефорите не позволяват на полковете от чистокръвни спартанци да участват в сражения. За защитата на Амфипол са изпратили само малък брой спартански воини и са попълнили подразделенията с илоти.
	— Илоти! — възкликна Касандра. Те бяха полезни като резервна сила при леки сражения и при пренасянето на багажа. Но да се съставят бойни подразделения от тях, беше лудост. — Боговете да са им на помощ. Кой ги командва?
	— Бразид.
	Касандра се изненада.
	— Той също беше спасен от пепелищата на Сфактерия — обясни Варнава. — Докато ти беше в тъмницата, той обикаля с армията си от илоти на север да търси съюзници и пукнатини в желязната империя на Клеон.
	Касандра чу как мъжете в залата репетират пиесата, която бяха измислили през последните дни. Еврипид се беше качил на един сандък и изпълняваше ролята на Перикъл — величествен, сериозен, откровен. После влезе Аристофан — заподскача, заразмахва ръце, сякаш береше цветя, после заквича като измъчено прасе:
	— Не, чуйте ме, _чуйте ме!_ Гледайте, там има една тъмна пещера. Елате с мен, нека скочим вътре със затворени очи!
	Алкибиад надигна мях с вино и се закикоти гръмогласно. Херодот заръкопляска. Софокъл, ухилен до уши, почукваше по плочката с текста и четеше сценария, докато двамата актьори изпълняваха ролите си.
	— Събранието е свикано утре — каза Сократ, след като се приближи до Касандра. — Тази пиеса ще отвори очите на хората за порочното управление на Клеон и ще ги накара да осъзнаят, че не е никакъв герой. Репутацията му ще стане на пух и прах.
	Тя забеляза, че я гледа изпитателно. Сократ вдигна вежди и се усмихна:
	— Виждам, че думите напират в устата ти. Кажи какво мислиш. Не е достатъчно да сринем репутацията му. Не е достатъчно само да го раним, защото той веднага ще потърси жестоко отмъщение. Трябва да го унищожим.
	— Права си — съгласи се Сократ и усмивката му помръкна.
	— В такъв случай моята роля в тази трагедия ще бъде на сцената на бойното поле — заяви Касандра, като се изправи и погледна Варнава.
	— „Адрестия“ е винаги в готовност. Само чакаме твоите заповеди, _мистиос_. Както винаги — заяви той, като леко се поклони.


>	17.

	Горещият вятър разроши косата на Бразид, застанал на напечената от слънцето южна стена на Амфипол и загледан в сухата трева навън. Река Стримон се разделяше на две около северната стена на града, а на един хвърлей със стрела от южната страна се издигаше висок хълм. Миналата сутрин това бе просто едно красиво, спокойно възвишение. После корабите на Клеон акостираха в пристанището Ейон — малък атински пост при устието на Стримон на Егейско море. Сега хълмът блестеше в сребристо, бяло и синьо от дрехите и броните на елитните атински хоплити. Хиляди воини. Също бронирани конници и море от съюзнически войници. Пееха подигравателни песни за разгрома на спартанците на Сфактерия. Хорът им беше нескончаем и унизителен.
	— Прекалено много са — измърмори Клеарид, неговият заместник.
	Бразид хвърли кос поглед към шепата мъже от вътрешната страна на градската стена — армията, която му бе дадена, за да отбранява този ключов северен град. Сто и петдесетте спартанци стояха като статуи до бараката на стражата. Но другите? Илотите му бяха служили вярно в северната кампания — отстояваха позициите си и атакуваха смело, но никога срещу такъв противник. Те носеха шапките си от кучешка кожа вместо шлемове и опърпани кафяви наметала вместо спартанското червено. Бразид погледна на север, отвъд Стримон, но видя само голо, обвито в мараня поле. Траките бяха някъде там. Тежко и горко на Елада, ако червенокосият мръсник на онзи хълм превземеше този рубеж и отвореше вратата за тях. Но най-голямата опасност беше на върха на хълма заедно с Клеон. Звярът, който за малко не уби Бразид на Сфактерия.
	Деймос. Непобедимият демон.
	— Какво ще правим? — настоя Клеарид. — Имаме съвсем малко зърно и Клеон знае това.
	— Какво можем да направим? В един от редките случаи, когато атиняните се осмеляват да застанат срещу нас на бойното поле, ние нямаме достатъчно численост, за да се бием с тях. Ценя всеки илот във войската си колкото спартанците… но те ще бъдат избити за броени мигове, ако ги изпратим срещу тези елитни атиняни в открита битка. Единственият изход е да чакаме и да се молим на богинята Тюхе да ни прати избавление.
	Клеарид го остави и слезе да даде кураж на войниците. Бразид отново се загледа към огромната армия навън и изпита най-странното и най-неспартанско чувство на света.
	Страх.


	Слънцето напичаше врата на Клеон и задникът му бе изтръпнал на седлото. Но той за нищо на света не би слязъл от коня и да застане на същото ниво като простолюдието около него — на същото ниво като Деймос. Той погледна скришно воина, застанал на ръба на скалите. „Ти вече не ми трябваш, псе такова“ — помисли си. През цялото пътуване насам, на галерата, войниците приветстваха Деймос при всяко негово излизане от каютата. На пристанището на Ейон пееха за подвизите му на Сфактерия. Когато минаваше покрай тях обаче, повечето се отдръпваха плахо. „Страх и уважение, тази славна комбинация — мислеше си гневно Клеон, като стискаше безсилно юмруци под наметалото. — Е, когато дойде време за битка, може би ще се покриеш с още по-голяма слава. — Усмихна се и поглади горния край на лъка си. — Ще се биеш геройски… и също толкова геройски ще загинеш.“
	В този момент хълмът се разтресе от дружен смях. Зад предните, стегнати редици на атинските му хоплити група съюзнически войници от Керкира бяха оставили копията и щитовете си, пиеха вода и хапваха хляб. Един от тях крачеше наежено около друг.
	— Вижте ме! _Вижте ме!_ — закрещя.
	Войниците се разсмяха още по-гръмогласно. Клеон настръхна от чувство на унижение. _Пиесата… проклетата пиеса!_ Слухове за случващото се в Атина ги бяха настигнали същата сутрин в Ейон. Той чуваше мъжете да шушукат, виждаше как бързо извръщат зачервените си от смях лица, когато минаваше покрай тях. Един вестоносец потвърди: в негово отсъствие останалите без господар плъхове на Перикъл бяха изпълзели от дупките си и разпространяваха отровни лъжи за него сред народа. „Хубаво — помисли си гневно, — ще пратя вест на могъщите си приятели в града и те ще…“ Изведнъж си спомни последното събрание на Култа. Бяха само той и още един маскиран член. Всички други? Мъртви. „Когато се върна, ще заповядам да обесят плъховете за краката на градските стени. Нека враните да изкълват очите им.“
	Актьорите съвсем се разгорещиха. Клеон кипеше от гняв, но сега не беше моментът да се разправи с тях пред цялата армия. Войниците щяха да се респектират от наказание, но нямаше да приемат жестоката смърт, която той замисляше за подигравчиите. Помисли си за своите кучета в Ейон и погледна на юг към малкото пристанище. Животните щяха да пируват с изкормените тела на актьорите, докато те още дишат.
	— Господарю — извика един от атинските таксиархи и го изкара от зловещите мисли. — Какво ще заповядаш? Да атакуваме ли крепостните стени?
	Клеон погледна към Амфипол и самотния Бразид, гледащ от стената. Получаваше сведения от някои от офицерите си, че атинските хоплити започват да се изнервят, че шушукат, че след като толкова години е роптал срещу консервативната стратегия на Перикъл, сега великият Клеон се страхува да нападне шепа илоти. Гордостта го прониза като с нагорещено копие и той посегна към меча си. Представяше си как го размахва във въздуха и изкрещява заповед за атака — героичен момент, който ще се помни за вечни времена и ще изтръгне из корен всички досадни обвинения на пиесата…
	— Защото не съм сигурен дали трябва да го правим — добави таксиархът. — Виждаш ли дърветата зад града? Там може да се крият конници. Спомняш ли си клането в Беотия, когато ни нападна тиванската конница? Ако сега ни атакува такава сила…
	Стомахът на Клеон се сви, червата му изкъркориха уплашено. Той престана да слуша съветите на таксиарха.
	— Изпратете разузнавачи в гората. Сложете съгледвачи тук. Връщаме се в Ейон.
	От атинските редици се чу недоволен ропот.
	— Ще дойдем пак утре — изрева Клеон. — Нека да оставим спартанците да прекарат още една гладна нощ в страх за съдбата си. Утре ще изложим главите им набучени на копия. Утре… за _победа!_
	Речта му предизвика някои ентусиазирани възгласи, но те бързо бяха заглушени от гласовете на офицерите, крещящи заповеди за оттегляне на подразделенията си. С тропот на ботуши атинската армия обърна гръб на Амфипол и заслиза от възвишението сред облак прах. Клеон забеляза, че съюзниците от Керкира образуват левия фланг на оттеглящата се войска. На теория те трябваше да вървят начело по пътя обратно към Ейон. Те обаче се движеха бавно, тромаво, в развален строй. Някои от тях още вдигаха шлемовете и копията си от земята, слагаха тапите на меховете си за вода. Гневът му закипя като разтопен бронз.
	— По-живо! — изкрещя и насочи коня си към тях.
	Извади къса тояга и удари най-бавния от тях по главата.


	Изведнъж горещият вятър съвсем утихна.
	— Оттеглят ли се? — измърмори сам на себе си Бразид.
	Въпреки облаците прах успя да види дезорганизираната маневра. В съзнанието му изплуваха спомени от тренировките на агората в детството му, когато тактиците учеха него и другите момчета да откриват слабите места на противника. „Тилът и фланговете“ — обясняваше един побелял опитен воин, като посочи няколкото реда гладки камъчета на земята, илюстриращи бойния строй. Бразид вирна глава и тръпки полазиха гърба му.
	— Спартанци! — изкрещя на сто и петдесетте воини. — Бъдете готови!
	Те застанаха мирно, с вдигнати копия.
	— Позорът от Сфактерия твърде дълго гори сърцето ми. Не се ли чувствате и вие така?
	Изтича по стълбите на стената и застана пред тях. Те изреваха в съгласие и заудряха с копията по щитовете си.
	Бразид се обърна към илотите, водени от Клеарид:
	— А вие, смели воини, хвърлете тези шапки от кучешка кожа, грабвайте копията и се пригответе да дойдете с нас… във _вечността!_.


	„Ардестия“ се вряза в плитчините около устието на Стримон и спря със силно разтрисане. Касандра скочи върху едрия пясък. Наоколо цареше тишина. След миг горещият вятър донесе до ушите й далечен шум — скърцане на дебели греди. Шумът от отваряща се крепостна порта, после — колосален рев на мъже. Тя погледна към дългия, нисък хребет отпред — обрасла с трева стена, пречеща й да види източника на шума. Изтича нагоре по склона, краката й се хлъзгаха на сипея, лицето й плувна в пот. Икар летеше в кръг и крещеше пронизително високо в небето, откъдето вече виждаше всичко. Когато достигна билото, брулено от горещия вятър, Касандра се вцепени от гледката, която се разкри пред нея. Насред равнината се издигаше кръгло възвишение. Атинската армия се спускаше по южния склон в опасно хаотичен строй. От източния край на хълма се приближаваше малка група спартанци с червени наметала и Касандра веднага се досети кой ги предвожда. Тази войска обаче бе нищожно малка в сравнение с атинските сили.
	„Какво правиш, Бразид? — ужаси се тя. — Знаеш, че не можеш да спечелиш тази битка.“
	Когато се врязаха в левия фланг на атиняните обаче, тези сто и петдесет воини започнаха да сеят смърт без милост. Сред думкане на щитове и звън на копия, крясъци и хрущене на смазани тела, спартанците на Бразид разбиха атинския фланг и започнаха да напредват към центъра. Сцената бе като видение от Термопили: Бразид скачаше и се въртеше ловко насред морето от вражески войници; той и другарите му посипаха десетки, но Касандра знаеше, че не могат да победят заради численото превъзходство. Атинските тръбачи дадоха сигнал за атака и тя видя как десният фланг под командването на Клеон се завърта, за да подкрепи левия. Обхвана я мъчителна тъга, защото това щеше да бъде краят за Бразид.
	В този момент обаче от скрития от погледа й западен склон прозвучаха спартански тръби. От маранята се изсипа вълна от въоръжени илоти. Касандра потрепери от бойния им рев, докато се врязваха в незащитения гръб на атинската войска.
	Склонът се превърна в хаос от сребърни отблясъци и алени гейзери. Касандра видя Бразид в разгара на сражението, заобиколен от елитни атински хоплити, и Клеон, който ги насъскваше и искаше главата му. Видението от Термопили пулсираше в съзнанието й гибелта на спартанския пълководец. „Не и този път“ — помисли си.
	Тя хукна надолу, прескочи един поток и се хвърли в боя. Приклекна, за да избегне едно атинско копие, хлъзна се на разкаляната от кръвта земя и отскочи, за да се измъкне от един керкирец, нападащ отстрани. Днес единственият враг на бойното поле беше Клеон.
	Една отсечена глава с изцъклени очи се изтъркаля пред краката й, горещ душ от гореща кръв и вътрешности оплиска гърба й. Най-сетне се добра до сърцето на сражението. Атинските войници размахваха оръжията си срещу Бразид. Тя сграбчи един за рамото, завъртя го към себе си и заби копието на Леонид между ребрата му. Друг замахна с копието си към корема й, одра кожата й и тя усети кръв върху бедрата си. Дръпна се, за да избегне следващия му удар, и с едно замахване отсече ръката му. Бразид използва това моментно обръщане на силите, за да разбие главата на третия атинянин; после разпори четвъртия от гушата до слабините. Олюляващ се, разтреперан, с оплискано в кръв лице, блестящи бели очи и оголени в маниакална усмивка зъби, той вдигна копието си за поздрав към Касандра.
	— Знаех си, че пак ще те видя! И идваш точно нав…
	Той изведнъж се сгърчи и през гърдите му изскочи кърваво острие на копие.
	— Не! — изкрещя Касандра, като протегна ръка.
	Копието се вдигна и Бразид увисна на него като уловена риба. Тялото му потрепери, той повърна кръв. Деймос вдигна копието като знаме на победата, мускулите му се издуха от усилие. После спусна копието. Втренчи се в Касандра.
	— Значи Клеон не можа да изпълни екзекуцията ти, а? — изръмжа. — Може би все пак трябваше да остави това на мен.
	С тези думи се нахвърли върху нея, измъкна меча си и замахна към врата й. Тя отскочи назад и вдигна копието, за да парира удара. Притиснати едно в друго, двете остриета се разтресоха мощно — точно като на Сфактерия — и двамата изреваха от усилието сред грохота на битката.
	— Това е краят, сестричке — изръмжа Деймос, докато бавно приближаваше острието на оръжието си към врата й. — Един от двамата трябва да умре.
	Тя изпита прилив на енергия и натисна обратно с копието. Силите се обърнаха, той бавно отслаби натиска, мечът му поддаде и острието на копието й започна да се приближава към врата му. Деймос започна да губи увереност. Очите му се разшириха. Ето отново — Касандра пак беше на ръба на пропастта и можеше да спаси брат си… или да го остави да умре. Внезапно той се разтресе и издаде оглушителен вик.
	Строполи се на земята. Касандра отстъпи назад и погледна копието си. Тя ли стори това? Не, острието й не го беше докоснало и по него нямаше прясна кръв. Тогава как? Кой? Тогава видя стрелата, стърчаща от гърба на Деймос. Той падна на една страна и битката погълна тялото му в хаос от борещи се мъже, мятащи се крайници и размахващи се копия. Касандра проследи пътя на стрелата — до малка скална издатина зад Деймос. Там стоеше Клеон, тетивата на лъка му още трептеше, а лицето му бе издължено, сякаш не можеше да повярва какво е сторил. Устните му потрепнаха в налудничава триумфална усмивка, после бързо зареди нова стрела. Но преди да издърпа тетивата, Касандра се втурна към него.
	— Проклятие! — изкрещя той и трескаво задърпа стрелата; ръцете му се оплетоха в лъка.
	Касандра замахна с копието към гърдите му, но той отскочи, хвърли лъка и хукна панически през бойното поле. Тя го подгони, като трескаво отбиваше копие след копие единствено за да си проправя път през хаоса и да не изгуби от поглед беглеца. Около нея свистяха стрели и сачми от прашки, тя прескачаше ранени, газеше локви от кръв, повърнато и вътрешности.
	Едва в края на бойното поле хаосът намаля. Най-сетне грохотът на битката остана назад. Единственото, което я интересуваше сега, беше бягащият, размахващ ръце мръсник пред нея. Той се спъна и се изтърколи на земята, синьото му наметало се закачи и се разпра. Касандра тичаше като сърна, усети гола земя под краката си, после — мокър пясък, когато изскочиха на плажа. Вълните ревяха около тях. Под краката на Клеон се вдигаха пръски пясък, после — пяна, когато навлезе в плитчините.
	Той продължи навътре, докато водата стигна до гърдите му, и спря, задъхан, погледна към нея, после — към открито море. Лицето му беше бяло като платно.
	— Не… не мога да плувам.
	Касандра мълчаливо се приближи. Клеон вдигна меча си. Тя сграбчи китката му и я изви, докато той изпусна оръжието. После го хвана за яката и го повлече към брега, докато водата остана само до глезените им. Там го пусна и го накара да застане на колене. Той заплака и почна да се моли. Касандра не чуваше нито дума. Хвана главата му зад тила и го натисна напред, повали го по очи в плитчината, с лице, забито в дъното. Той размаха ръце и крака и сподавените му писъци разбъркаха пясъка. Най-сетне спря.
	Касандра седна във водата, поемаше си въздух с дълбоки, хрипливи вдишвания. Последният и най-опасен член на Култа беше мъртъв. Зад гърба си чу стона на спартански бойни тръби, тържествения сигнал за победа.
	— _Ару!_ — изкрещяха те с вдигнати копия и подредени в кръг около тялото на обичания си пълководец. Бразид беше мъртъв, но противно на всички очаквания, Амфипол бе спасен и северът — също.
	Изпод дрехите на Клеон изплува нещо — маската, одраскана над веждата от меч. Икар кацна на рамото й и изкрещя след носения от вълните зловещ предмет. Касандра остана така, докато маската изчезна в далечината.
	Да — изрече спокойно, като погали перата на птицата, — всичко свърши.


>	18.

	Говореха, че Бразид е издъхнал под звуците на песента за спартанската победа. Говореха, че е издъхнал с иронична усмивка на лицето. Малцина бяха видели ужасния му край на върха на копието на Деймос. Когато „Адрестия“ отплава от Амфиполския залив, Касандра се загледа назад към брега, обагрен в червено от залеза и осеян с погребални клади и купчини военна плячка. Хълмът на бойните действия сега бе почистен от трупове, но мъртвите никога нямаше да бъдат забравени. Нещо повече — в лицето на Бразид Спарта вече имаше нов герой. Вече наричаха армията му „Бразидейците“. Дори сега спартанците и илотите бяха разквартирувани в общ лагер — за първи път пренебрегнали класовите различия и побратимени от победата.
	Въпреки това плаването на юг премина в мрачно настроение. Варнава и моряците му прекарваха нощите в пиене и тихи разговори за приключенията си с Касандра. Спряха в Атина, където вече бяха избрали нов главнокомандващ, Никий, с одобрението на Сократ и неговите съмишленици. Той бе подкрепял принципите на Перикъл даже в най-мрачните дни на Клеоновото управление и сега вече водеше преговори за мир със Спарта. Говореше се, че се подготвя договор — петдесетгодишен обет за мирно съжителство. Звучеше уместно. И Спарта, и Атина бяха разорени от тази война. Никоя от двете страни не беше спечелила нищо, освен армия от вдовици и сираци. Касандра прекара една луна в Атина, после мълчаливо поседя на гробовете на Феба и Перикъл, преди да отплава за дома.
	Пристигна в Спарта в началото на август. Придружена от Варнава, вървящ пеша до коня й, една светла сутрин тя тръгна от пристанището на Триниса и навлезе в Пустата земя. Толкова години бяха минали от разгрома на Сфактерия, откакто бе видяла за последен път майка си. Чувстваше се като в онзи момент, когато се приближаваше към Наксос, преди години. Майка й изобщо знаеше ли дали е жива? Дали все още беше добре? Сърцето на Касандра затуптя развълнувано, когато влязоха в спартанските села. Илотите спираха да работят и се изправяха да я погледнат.
	— Наемничката — прошепна един.
	— Героинята от Беотия — каза друг.
	— Тя ли е? Онази, която се би заедно с Бразид при Амфипол и спечели севера?
	Спартанците, крещящи и борещи се в гимназиума, също спряха и се умълчаха. Гледаха я намръщено, както винаги. После всички едновременно вдигнаха копията си. За момент тя си помисли, че ще се нахвърлят върху нея, но остриетата се вдигнаха към небето за поздрав. И после в един глас мъжете издадоха вик, който я трогна до дълбините на душата й:
	— Ару!
	Зад тях видя вратата на родния си дом, която се отвори и Мирина се показа на прага, с една ръка на гърдите, сякаш се опитваше да усмири сърцето си. Касандра скочи от коня, приближи се и се хвърли в прегръдките на майка си.


	Повечето нощи седяха пред огнището, пиеха разредено вино и хапваха ръжен хляб с маслини. Много време бе необходимо, за да обясни всичко: разгрома на Сфактерия, дългия влудяващ престой в атинския зандан и деня, в който всичко се промени. Свободата, пиесата и после пътуването на север до Амфипол.
	Новините за случилото се там стигнаха по нашите земи миналата луна — каза Мирина, като отпи глътка вино. — Говореха за много загинали, но и славна победа. За гибелта на Бразид.
	— Той беше пример за всички нас — каза Касандра. — Ефорите му дадоха само шепа хора и въпреки това той спаси севера от Клеон. Чух, че са намислили да му издигнат кенотаф близо до гробницата на Леонид. Подходяща компания.
	— Плаках, когато чух за смъртта му. Но после чух хората да говорят кого другиго са видели в битката — една наемничка. Тогава изпитах голяма надежда, че някак, _някак_ това може да си ти. От момента, когато те изпратих за Сфактерия, нямах никаква вест от теб — само разкази за овъглените трупове, останали на острова. Но никога не си позволих да повярвам, че ти си жената-воин при Амфипол. На моменти се молех да не си… защото говореха, че и Деймос бил там.
	Буца заседна в гърлото на Касандра.
	— Беше.
	Мирина бавно отмести очи от огъня, пламъците осветиха половината й лице. Очите й бяха замъглени.
	— Значи сигурно и слуховете, че той е убил Бразид, също са верни.
	— Ти… ти ме помоли да го върна у дома — прошепна Касандра. — Не можах.
	Майка й замълча, само се втренчи в огъня.
	— Опитах се, мамо. Но Клеон го простреля от завист.
	След продължително мълчание Мирина й кимна.
	— Значи още един от нашия род е мъртъв. — Стана, седна до Касандра и я прегърна през рамо. — Малко останахме. — Разроши косата й с пръсти и се вгледа в очите й. — Мисля, че е време да отговоря на въпроса, който ми зададе преди време.
	— Какъв въпрос?
	— За баща ти, Касандра. За _истинския_ ти баща.
	Мирина се наведе, доближи устни до ухото на дъщеря си и прошепна една дума.
	Името завибрира в цялото тяло на Касандра. Сякаш вътре в нея зазвъня камбана. Сега тя разбра…


	Минаха месеци и есента донесе бури и дъждове. Една сутрин Касандра се събуди в топлото си легло със свеж ум и тяло, най-сетне освободено от различните бележки, които я бяха измъчвали през годините. Видя мрачното небе навън, на което се открояваха висините на Тайгетос. Може би защото беше още сънена или подтикната точно от този тон на облаците, но нещо загложди сърцето й и съживи спомените от онази нощ в детството й. За първи път тя ги остави да се развихрят без страх. След завръщането си в Спарта бе посетила всяко от петте древни селища, участваше в пиршества и поетични вечери, упражняваше се на гимназиума и плуваше в мразовитите води на река Еврот. Днес бе замислила да излезе с Икар на лов в гората, но си даде сметка, че остава да посети още едно място.
	Тръгна сама, без да каже на майка си или Варнава. Взе само мях с вода и парче сирене и се заизкачва, като вдишваше дълбоко, за да проясни ума си, свежия въздух с аромат на бор и влажна пръст. Когато теренът стана по-стръмен, свали късото си копие и се опита да се подпира на него като с тояга. Усмихна се тъжно, когато осъзна колко неподходящо е то за такава цел и колко дребна винаги е била. Докато вървеше по планинската пътека, си представяше как духовете от онова изгубено време вървят до нея: грохналите ефори и жреци. Николаос, майка й. А в ръцете й… малкият Алексиос.
	Сълзите напълниха очите й и тя не чу тревожните крясъци на Икар напред. Когато излезе на платото, погледна към мрачния, похабен от стихиите олтар, където се беше случило всичко. За момент като че ли цялата й скръб набъбна и всеки момент щеше да избликне. За малко. Но едно нещо я спря.
	Там стоеше някой.
	Бе застанал с гръб към нея, втренчен в пропастта.
	— А…Алексиос?
	Предупредителните крясъци на Икар, кръжащ високо над тях, бяха повече от красноречиви.
	Алексиос не отговори.
	— Но ти падна, при Амфипол.
	Касандра се вгледа в голите плещи на брат си и видя грозна подутина и пресен белег от рана, отчасти закрит от дългата му черна коса.
	— Раната е само още едно украшение — каза той и се обърна; лицето му беше безизразно. — Цяла луна чаках по тези височини. Знаех, че рано или късно ще дойдеш.
	Погледът му беше ужасен, леден. И тя осъзна, че не гледа нея, а някого другиго зад нея.
	— Моето агънце, моето момче — възкликна Мирина, като застана до Касандра.
	— Мамо? Следила си ме?
	— Планината ни повика — отговори Мирина, като постави нежно ръка на рамото й и направи крачка напред. — Ти обеща да го доведеш у дома, Касандра, и изпълни обещанието си.
	Касандра хвана ръката на майка си и я спря.
	— Опасно е, мамо.
	Очите на Мирина обаче се напълниха със сълзи и тя протегна ръка към Алексиос.
	Той се намръщи и отмести поглед встрани.
	— На ръба на света една майка протяга ръце към сина си. Колко трогателно.
	— Алексиос, моля те — изстена Мирина.
	— Това име не означава нищо за мен — изръмжа той.
	— Това е името, което ти дадохме с баща ти.
	Главата му потрепна и той погледна към майка си с недоверие.
	— Това, преди да ме донесете тук, за да умра, ли беше?
	— Култът доведе всички ни тук през онази нощ — възрази тя, като притисна ръце до гърдите си. — Прогони техните облаци от ума си. Спомни си кой си.
	Той бавно поклати глава:
	— Култът искаше да въдвори ред в света. _Аз_ бях техният избраник и сега аз ще съм носителят на реда.
	— В нашите вени тече една кръв, Алексиос — каза Касандра. — През цялото време единственото, което съм искала, беше да си върна семейството. Усещам, че и ти се чувстваш така.
	Алексиос отпусна глава. Замълча за известно време.
	— Навремето, когато бях малък и Хризида се грижеше за мен, намерих едно лъвче, хванато в ловджийски капан. Моят приятел се опита да го освободи… и тогава чух гневното ръмжене на лъвицата. — Отново надигна глава. — Разкъса приятеля ми пред очите ми. В света на зверовете семейството закриля своите малки.
	Погледна двете жени с навлажнени от емоция черни очи.
	— Аз те обичах, Алексиос — изхлипа Мирина. Присви очи, сякаш се сгълча мислено. — В разрез със спартанския начин на живот, _обичах_ те… и все още те обичам.
	Той бавно изви ръка към закачената през раменете му ножница и започна да изтегля меча си.
	— Казвам се Деймос. Онзи, когото обичаш, е мъртъв. Моята съдба е ясна и вие двете няма да ми попречите да я изпълня.
	Направи крачка към Мирина и издърпа оръжието с мълниеносно движение.
	Копието на Касандра в миг посрещна меча и спаси майка им. Мирина не мигна — въпреки че острието спря на един пръст от главата й — но от очите й бликнаха нови сълзи.
	— Алексиос, недей! — изкрещя Касандра.
	Пръскайки слюнки от усилие, той се опита да стовари острието върху майка си.
	Касандра изкрещя и мобилизира цялата си сила, отблъсна го назад и насочи копието срещу него.
	— Не искам да се бия с теб.
	— Казах ти при Амфипол, сестричке. Един от двамата трябва да умре.
	Той отново скочи срещу нея. Остриетата им се срещнаха сред дъжд от искри и песента на желязото проехтя в планината.
	— Не, _не!_ — изкрещя Мирина, отстъпи назад и падна на колене.
	Деймос се нахвърли върху Касандра с порой от удари, толкова силни, че можеха да откъснат ръцете й, поряза челото й, за малко щеше да я събори в пропастта и ако не бяха бързите й реакции и шепата прах, която хвърли в очите му, той сигурно щеше да я посече. Над главите им се събраха тъмни облаци, проехтя гръм и заваля. Касандра почувства как гневът й кипва. Посрещаше удар след удар и постепенно виждаше как яростта на неговия демон отслабва. Изведнъж мечът изхвърча от ръката му и полетя надолу в пропастта. Брат й се свлече на земята и вдигна ръцете си над главата като щит. Касандра стисна копието, после цялото й тяло се сгърчи и тя нанесе удара.
	Острието спря на косъм от гърдите му.
	Задъхани, двамата се втренчиха един в друг. Касандра отново държеше живота на брат си в ръцете си. Небето изтрещя.
	Мирина пропълзя до тях.
	— Моля те, не! — проплака.
	— Извърших ужасни неща — прошепна той. — Сестричке, всичко можеше да бъде толкова различно.
	Касандра почувства как онова пламъче отново затрептява в гърдите й.
	— Още може да бъде, братко.
	Той поклати глава:
	— Казах ти, че един от двамата трябва да умре. Никой не беше достатъчно силен, за да ме победи… докато не се изправих срещу теб на Сфактерия. Там ти беше равностоен противник. После при Амфипол. Ако Клеон не ме беше прострелял, ти щеше да ме победиш.
	— Това няма значение — умолително отговори тя. — Помисли какво бъдеще можем да имаме. Можем отново да сме семейството, което сме създадени да бъдем.
	Тогава се погледнаха — като в онзи момент, споделен в детството, когато Касандра се опита да го задържи. Нова сълза се търкулна по бузата на Алексиос, смеси се с дъжда.
	— Аз не мога да бъда това, което искаш. — Той бавно поклати глава и устните му потрепериха. — Бурените са вкоренени прекалено дълбоко.
	Касандра видя как ръката му се спуска към края на бронята му, как изважда скрития нож… и как замахва към гърлото на Мирина. Времето се забави. Тялото на Касандра потрепери и тя заби копието на Леонид дълбоко в гърдите на Алексиос. Ножът падна от ръката му. Той обърна очи към небето и изпусна една последна, дълга, бавна въздишка.
	Мирина издаде жален стон; Касандра зарида с глас. Гръмотевиците трещяха над тях и едва след като заглъхнаха, Мирина също спря да плаче.
	— Опитах се да го спася, мамо — сподавено каза Касандра, когато дъждът започна да намалява.
	— Видях какво стана. Сега той е свободен.
	Останаха прегърнати над тялото на Алексиос часове наред. Най-сетне облаците се разкъсаха и оранжевата светлина на залива окъпа върховете на Тайгетос.


>	Епилог

	Вървях в мрака и не ме беше страх. Бях спартанка, мистиос, герой от войната. Стъпките ми звучаха толкова самотно на това тъмно древно място. Слязох дълбоко под земята, далеч от лятната жега навън. Ударих кремъка, за да запаля факлата си и минах покрай вече празните ниши в скалата. Веригите още бяха там, както и засъхналата кръв от жертвите на Касапина. Минах покрай забравената зала със зловещата статуя на змия. Коритото под зъбите й бе пресъхнало и змията щеше да остане гладна. Олтарът, където за първи път срещнах онази порочна душа, Хризида, бе покрит с дебел слой прах. Продължих напред.
	Дълбоко в себе си се надявах, като дете, да намеря брат си в тези пещери точно както го бях открила, когато Култът се събираше тук. Но споменът от деня, в който пронизах сърцето му с копието си, все още бе твърде близък и пресен. Близо година бе минала от смъртта му. Изгорихме тялото му и плакахме. Никой не очакваше други да дойдат на погребалната церемония, но когато видях Николаос и Стентор да гледат отдалече, аз им кимнах тържествено и им дадох знак да се приближат. Тази нощ всички вечеряхме в стария ни семеен дом. Получиха се няколко страшно неловки момента. По едно време Николаос, в единия край на масата, помоли за чаша вино и мама, от другия, му наля… после сама изпи виното на един дъх и продължи да се храни. Стентор се закиска, но се смути и се престори, че се е задавил. Да, това малко пиршество не излекува раните от миналото; вероятно нищо няма да може да ги излекува. Но вече между нас имаше разбиране — омразата от миналото бе погребана заедно с Култа.
	През пролетта на следващата година с благословията на мама предприех едно последно пътуване, което знаех, че не мога да избегна. „Адрестия“ отново пореше вълните; Варнава и Херодот бяха неразделни, отново разправяха за нашите приключения заедно, като капитанът представяше — силно преувеличено — с актьорска игра събитията на палубата, а историкът, прехапал език в знак на върховна съсредоточеност и барабанейки със скоростта на кълвач със стилуса върху плочката за писане, документираше всичко.


	Пристигнахме на остров Тера в ясен ден — морето бе като синьо-зелена коприна и във въздуха не се усещаше и най-слаб полъх. Херодот предложи да дойде с мен в черната планина, но аз отказах. Трябваше да предприема това пътуване сама — е, с Икар на рамото ми. Заобиколих тази пуста скална отломка с форма на полумесец — изтърбушена в древни времена от изригването на вулкан — и се питах дали твърденията на Мелитон за издълбаните странни символи високо в скалите не са били измислица, една шега. Какво друго можеше да има на този забравен от хората и боговете остров, освен пепел и камъни?
	Качих се нависоко. Дни наред претърсвах скалистата пустош. Един ден стигнах до отвесна скална стена — абсолютно гола на пръв поглед. Едва когато опрях ръка на повърхността, за да запазя равновесие, напипах фино гравираните букви. Дръпнах се назад и сега видях странните надписи — видими единствено благодарение на леките сенки. Стоях там дни наред, изучавах, четях символите, съзерцавах ги нощем с надеждата да светнат отново, както бяха направили за Мелитон.
	Една нощ това най-сетне се случи. Част от скалата се отмести и отзад се откри таен тунел навътре в планината. Влязох и там то открих. Истинския ми баща.
	Легендата. Питагор.
	Жив шейсет години след като всички го смятаха за мъртъв — много, много по-стар, отколкото който и да е друг човек би могъл да доживее. Очите му бяха ясни, умът му — бляскав. Думите му промениха всичко. Той ми показа неща, които знаех, че никога не ще съм в състояние да обясня на другиго… освен може би на Варнава. Тера беше една изпепелена пустош, да, но зад онази скална врата бяха скрити прекрасни чудеса. Странните надписи бяха само началото. Той ми даде древния си жезъл — изваяно парче дърво, странно на допир като моето копие — и ми показа други невероятни неща. Но като че ли нещастието ме беше последвало и там и успях да прекарам само няколко дни с Питагор. Той започна да куца все повече и повече, дишането му ставаше по-затруднено. Обясни ми, че така трябва, че жезълът му е давал сила, а сега той принадлежи на мен. На третия ден се събудих и чух, че едва диша, устните му бяха посинели. Опитах се да му помогна, но той настоя, че часът му е настъпил. Издъхна в ръцете ми точно като Алексиос.
	Изгорих тялото му на клада, както той настоя да сторя, и изчаках, докато димът отнесе сянката му. След това разтроших камъните около скрития вход, докато цялата скала не се срути и не затрупа тунела за вечни времена. Пак баща ми бе настоял да го сторя и много добре знаех защо. За тези няколко дни в подземието се бях убедила, че нищо на този свят не е такова, каквото изглежда — точно както твърдеше Сократ. Но все още имаше твърде много тайни, твърде много въпроси, на които трябваше да се намери отговор. В смъртния си час Питагор ми каза, че пак ще се срещнем. Така разбрах, че трябва да се върна в Пещерата на Гея.
	Стъпките ми проехтяха като пърхане на подплашени гълъби в грамадната подземна зала. Погледнах кръга, очертан върху полирания камък, и плинта с червени жилки по средата. Нямаше следа от членовете на Култа, нямаше следа от Деймос… от Алексиос. Тъгата по всичко, което _бях_ изгубила, стегна гърлото ми. Втренчих се в покритата с прах пирамида върху плинта и почувствах, че сърцето ми олеква.
	Приближих се, вдишах дълбоко и издухах прахта от пирамидата. Златният й блясък се завърна и аз почувствах тихото бучене в пещерата и видях странното сияние от вътрешността на реликвата.
	Тя ми заговори.
	— Приближи се — прошепна.
	Сърцето ми потрепна. Гласът… беше на майка ми. Това беше една от тайните, които ми обясни истинският ми баща:
	— Реликвите на древните раси преди нас са вълшебни, но коварни. Те проникват в мислите ти и разбират кой си, какво обичаш и от какво се страхуваш. Така изкривяват сърцето ти, моделират душата ти, замъгляват разума ти. Бъди внимателна, Касандра.
	Протегнах ръка над пирамидата и почувствах топлината, която излъчваше.
	— Докосни ме — замоли се тя.
	Навлажних устни, застанах като пред битка и поставих длан върху гладката повърхност. Почувствах се, сякаш някой ме удари по главата с камък. Ярка светлина, златни искри, хор от пронизителни гласове. Нещо ме сграбчи, разтресе ме, стисна ме. Като че ли някакъв великан ме държеше и започна да кове духа ми, сякаш оформяше острие от нажежено желязо. Невидимата сила се опитваше да открадне самата ми същност… или да ме унищожи. В гърдите ми се надигна писък.
	Сетне ме удари друга сила, като ураганен вятър, и зловещата енергия изчезна. Почувствах се сигурна в този странен подземен свят на мека светлина, където нямах нито плът, нито форма. Сега чух друг глас.
	— Току-що видя какво този предмет и другите като него могат да сторят на човек — каза Питагор.
	— Татко?
	— Гласът, който чу по-рано да те вика, не беше на майка ти. Но това съм аз, можеш да бъдеш сигурна. Казах ти, че пак ще говорим.
	— Как е възможно? Аз изгорих тялото ти на кладата.
	— Лодкарят ме прекара през реката и сега съм тук.
	— Как е възможно? — повторих шепнешком.
	— Пирамидата има голяма мощ. Тя може да направи мост над Стикс. И като всички реликви на древните преди нас, тя е създадена, за да контролира човеците.
	— Затова Култът толкова я почиташе — осъзнах аз. — Тя е ключът за контрол и ред.
	— Те не разбираха — въздъхна Питагор. — Преди много десетилетия група хора издигнаха една теория, която според тях можеше да донесе стабилност на света. Според това учение всичко трябва да е в равни части, ред и хаос. Дисциплина и свобода. Контрол и независимост. Като идеално уравновесена везна.
	В меката светлина се появи размазана сцена от събрани хора. Сред тях видях по-младия Питагор, който обясняваше, поучаваше. Мнозина кимаха, други спореха. Но имаше неколцина отзад, които шушукаха помежду си.
	— Няколко от тази групичка обаче попаднаха във властта на хаоса… и така се роди Култът на Космос.
	В меката светлина започнаха да се сменят различни сцени: събрание на маскирани злодеи, повтарящи заклинания, резултатът от зловещите им планове — войски, безсмислено изпратени на смърт, кланета на мирни граждани, екзекуции на невинни хора… и дете, което хвърлят от скалите.
	— Те злоупотребиха с властта си и хвърлиха гръцкия свят в постоянна война. — Образите изчезнаха внезапно. — Война, която ти бе създадена да спреш.
	Сърцето ми подскочи.
	— Аз?
	— Да, Касандра. Във вените ти тече обикновена човешка кръв, но също и червеният еликсир на древните. Леонид беше техен потомък. Също и аз. И майка ти. Затова с нея се събрахме. Наистина, така тя може би предаде спартанеца, Николаос, но…
	— Но по-добре така, отколкото да оставите света във властта на Култа — завърших аз.
	— Да. Те преследваха теб, мен, майка ти и брат ти, защото само ние можехме да им помогнем да овладеят истински мощта на тези реликви.
	— Но сега Култът го няма. Аз го унищожих. Аз успях.
	Лицето му посърна.
	— Иска ми се да можех да се съглася, Касандра. Но като унищожи Култа, ти наклони везните твърде много в другата посока. Светът може да постигне хармония само ако има баланс, разбери. Това е най-важният урок, който трябваше да ти дам, преди да си замина: като унищожи Култа, ти само освободи място за израстването на по-мрачен, по-силен бурен. Балансът трябва да бъде възстановен.
	Побиха ме тръпки.
	— Как да възстановя баланса? Къде… къде да започна?
	— Ключът е в жезъла. Той е по-могъщ от копието и пирамидата. С него можеш…
	Изведнъж замълча.
	— Татко?
	— Не… твърде късно е — каза той с напрегнат глас. — Мрачният бурен _вече е_ поникнал.
	— Не разбирам.
	— Трябва да бягаш, Касандра, бързо!
	— Татко?
	Със силно изсвистяване виденията изчезнаха. Озовах се отново в тихата, пуста Пещера на Гея. Пирамидата бе студена и тиха. Постепенно дишането ми се успокои и пулсът ми отново влезе в нормалния си ритъм.
	— И ти ли го видя? — проехтя глас. — Прекрасно беше, нали?
	Сега видях бледа длан, допряна от другата страна на пирамидата. Другата част на ръката изчезваше в мрака отзад. Побиха ме тръпки.
	— Кой е там?
	Тя излезе от сенките като създание, изпълзяващо от кошмар. — Аспасия?
	— Изненадана ли си, че ме виждаш?
	Не казах нищо — поведението ми бе красноречив отговор. Вгледах се в нея: красива, елегантна, облечена с бяла стола. Изведнъж различих очертанията на нещо под дрехата. Грозна, зловещо ухилена театрална маска с гърбав нос. Аспасия направи крачка към мен и вдигна маската. Зяпнах я в недоумение.
	— Как? Защо?
	— Култът вече го няма, Касандра — каза тя и хвърли маската на земята. Настъпи я със сандала си и тя се счупи. — Аз изиграх своята роля като негов член, но само за да задействам своите планове.
	— А те са?
	— Чула си какво казва легендата, нали? Че на света трябва да се наложи нов ред.
	— Не знам какво си чула или видяла, Аспасия, но не това каза баща ми. Той ми показа, че крайностите на реда и на хаоса не са правилният отговор; че най-важен е балансът.
	— Питагор не беше достатъчно силен, за да донесе истински ред на света — продължи тя, сякаш не ме беше чула. — Култът също не успя. Ти беше полезен съюзник, за да ги изхвърлим от играта.
	— Ама… ти им позволи да убият Перикъл.
	— Щях да ги спра, ако можех — отговори тя с безстрастно изражение. — Но ти беше там и видя какво се случи. Деймос и хората му щяха да ни избият, ако се бях опитала да му попреча. Във всеки случай, Перикъл би дал живота си на драго сърце, ако знаеше, че така ще донесе гибелта на Култа.
	Настъпи тишина.
	— И какво сега? — попитах: аз, страхувайки се от отговора.
	— Сега е време да осъществим една велика мечта.
	Не можех да отместя поглед от очите й — блестящи като ледени кристалчета.
	— Мечтата за Елада като република — не като досегашната сбирщина от враждуващи градове-държави. Край на съперничещите си идеологии на демокрация и олигархия. Без разделение между синьо и червено. Без конкурентни съюзи. Една държава, контролирана изцяло от истински водач: цар философ, който да ни ръководи — кормчия, който ще донесе ред на света. Ще бъде бавен процес, като отглеждането на нова гора, а тя ще расте най-добре върху пепелището след изгарянето на старата.
	— Пепелища? Изгаряне? Аспасия… в Елада има мир.
	— Това фалшиво споразумение? Ще се погрижа да не продължи дълго. И в коя пещ, освен тази на войната, ще съумеем да изковем нашата мечта?
	Лицето на Аспасия потрепна от емоция — загатване на хладна усмивка. Тя отново се скри в сенките и следващите й думи долетяха от мрака.
	Инстинктивно изтичах след нея, но вече не беше там.
	— Мечта за истински, пълен, непоклатим ред… — прошепна отнякъде.
	Ехото от думите й бавно заглъхна. Чух отдалечаващи се стъпки. После — нищо.
	Останала сама, мислите ми се мятаха като лодки в морска буря. Ръката ме _сърбеше_ да грабна копието на Леонид от колана си. Да подгоня и притиска Аспасия? И после какво — да я убия и да изсипя огъня на отмъщението върху високопоставените й съучастници? След всичко случило се, всичко преживяно, осъзнах, че играта изобщо не е свършила.
	Едва беше започнала.


>	Речник

	_Абатон_ — зала в светилището на Асклепий, където спели болните.
	_Авли_ (ед.ч. _Авлос)_ — спартански военни тръби.
	_Агора_ — прочутата школа за момчетата в Спарта, подлагаща ги на крайни изпитания и развиваща в тях преданост към родината още от седемгодишна възраст. Момчетата оставали обвързани с училището по много начини, докато навършат трийсет, когато най-сетне можели да се смятат за пълноправни спартански мъже.
	_Адитон_ — най-вътрешният олтар на гръцки храм.
	_Андрон_ — главната зала в гръцки дом, използвана за забавления.
	_Архонт_ — управител.
	_Бактерия_ — отличителен Т-образен жезъл, носен от спартанските офицери.
	_Еномотия_ — „Заклет отряд“ от трийсет и двама спартански войници, които често имали роднински или тесни приятелски връзки помежду си. Те лагерували, хранели се и воювали заедно.
	_Ефори_ — група от петима избрани спартански държавници. Те обявявали война, определяли колко спартански полкове ще участват в дадена битка и контролирали двамата царе.
	_Кибернетес_ — кормчия на галера.
	_Котон_ — чаша, в която спартанците пиели своя любим черен бульон.
	_Лохаг(ос)_ — командир на лохос.
	_Лохос_ — Спартански полк. Все по-рядко срещани по времето на нашата история.
	_Малакас_ — Проклятие!
	_Мистиос_ — наемен войник.
	_Наварх_ — адмирал.
	_Панкратион_ — спорт, подобен на съвременните бокс и борба.
	_Пелтаст_ — леко въоръжен пехотинец, който носи къси копия и ги хвърля срещу врага от разстояние.
	_Порпакс_ — кожен или метален ръкав от вътрешната страна на щит. Войникът пъхал ръката си вътре и така щитът ставал на практика като част от тялото му.
	_Симпозиарх_ — отговорник по организирането на симпозиум.
	_Скирити_ — особена класа свободни, но непритежаващи пълни граждански права поданици на Спарта, живели в близост до планината Скирит. Те били отлични разузнавачи и изпълнявали ролята на външни нощни стражи, а също за поддръжка на войските в битка.
	_Стола_ — дълга плисирана рокля.
	_Таксиарх_ — командир на атински полк.
	_Таксиархия_ — атински полк (в нашата история, въпреки че вероятно всички гръцки градове-държави са използвали термина в някакъв момент).
	_Торакс_ — вид броня.
	_Триарх_ — капитан на трирема.
	_Хере_ — Добре дошли.
	_Химатион_ — мъжко облекло, при което гърдите оставали голи.
	_Хипеи_ — спартанската кралска гвардия.
	_Хоплит_ — тежък пехотинец в класическа Гърция, въоръжен с шлем, копие и щит — заедно наричани хопла („доспехи“).
