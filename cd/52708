D>
	На моите скъпи читатели.
	Това е за вас.
D$


E>
	Не знам какво ме чака зад завоя,
	но вярвам, че е най-доброто.
@	Л. М. Монтгомъри
@	„Анн от фермата «Грийн Гейбълс»“
E$


>	1

	Харесва ми да наблюдавам Питър, когато не знае, че го гледам. Харесва ми да се възхищавам на правата линия на брадичката му, на извивките на скулите му. Лицето му е открито и невинно — определено е приветливо. И тази приветливост разчувства сърцето ми най-много.
	Петък вечер е и сме в дома на Гейб Ривера след играта на лакрос. Нашето училище спечели, затова всички сме с приповдигнато настроение и най-вече Питър, защото той спечели последната точка, която ни направи победители. Той е в другия край на стаята и играе покер с няколко момчета от отбора. Наклонил е стола си назад и е подпрял гръб на стената. Косата му още е мокра от душа след състезанието. Аз съм на дивана с приятелите си Лукас Крапф и Пами Субкоф. Те преглеждат последния брой на „Тийн Вог“ и спорят дали Пами трябва да има бретон.
	— Ти как мислиш, Лара Джийн? — пита Пами и прокарва пръсти през червената си като морков коса. Пами ми е нова приятелка и трябва да я опозная, защото се среща с Даръл, който е добър приятел на Питър. Лицето й е като на кукла, кръгло като палачинка и обсипано с лунички като раменете й.
	— Хм, мисля, че бретонът е сериозна работа и не трябва да се взема решение така набързо. Зависи колко бързо расте косата ти, понякога е необходима година, за да израсте. Но ако си сериозна, мисля, че трябва да изчакаш до есента, защото лятото ще дойде, преди да си се усетила, и бретонът може да лепне за кожата ти и да те дразни… — Погледът ми отново се стрелва към Питър, той вдига глава и забелязва, че го гледам. И вдига въпросително вежди. Аз само се усмихвам и поклащам глава.
	— Значи без бретон?
	Телефонът в чантата ми вибрира. Съобщение от Питър.
C>
	Искаш да си тръгваш ли?
	Не.
	Защо тогава ме гледаш?
	Защото искам.
C$
	Лукас чете над рамото ми. Аз го отблъсквам, а той поклаща глава и казва:
	— Наистина ли си пишете съобщения, въпреки че сте само на няколко метра един от друг?
	Пами сбърчва нос и казва:
	— Очарователно.
	Тъкмо се каня да им отговоря, но вдигам поглед и виждам Питър да върви към мен.
	— Време е да заведа момичето си у дома — казва.
	— Колко е часът? — питам. — Толкова ли е късно вече?
	Питър ми помага да стана от дивана и да си облека якето. После ме хваща за ръката и ме повежда през дневната на Гейб. Аз хвърлям поглед през рамо, махам с ръка и извиквам:
	— Чао, Лукас! Чао, Пами! И мисля, че бретонът страшно ще ти отива!
	— Защо вървиш толкова бързо? — питам Питър, докато той ме води през предния двор към завоя, където е паркирана колата.
	Той спира пред колата, дръпва ме към него и ме целува — все така бързо.
	— Не мога да се концентрирам в картите си, когато ме гледаш така втренчено, Кови.
	— Съжалявам — опитвам се да кажа, но той ме целува отново.
	Влизаме в колата, поглеждам таблото и виждам, че е само полунощ. Казвам:
	— Остава още час до прибирането ми у дома. Какво друго ще правим?
	От всичките ми познати аз съм единствената, която има вечерен час. Когато часовникът удари един, се превръщам в тиква. Вече всички са свикнали с това: гаджето Пепеляшка на Питър Кавински, което трябва да си е у дома до един часа след полунощ. Никога не съм имала нещо против да имам вечерен час. Защото, наистина, не пропускам нищо чак толкова прекрасно, а и каква беше онази стара поговорка — нищо хубаво не се случва след два часа след полунощ. Освен ако не ти харесва да гледаш как хората се надпиват с бира часове наред. Не и аз. Не, аз предпочитам да съм облякла фланелените си пижами, да съм изпила чаша хубав чай и да съм с книга в ръка, много благодаря.
	— Нека просто отидем у вас. Искам да вляза, да поздравя баща ти и да постоя малко. Може да изгледаме останалата част от „Извънземни“. — Двамата с Питър се придвижваме по списъка с филми, който се състои от моите любими филми, които той не е гледал, и от неговите любими филми, които аз не съм гледала, както и от такива, които никой от нас не е гледал. „Извънземни“ е от любимите филми на Питър и се оказва, че е доста добър. И макар че някога Питър бе заявил, че не харесва романтични комедии, „Безсъници в Сиатъл“ доста му хареса, което ми донесе истинско облекчение, защото просто не виждам как е възможно да съм с някого, който не харесва „Безсъници в Сиатъл“.
	— Нека още да не се прибирам у дома — казвам. — Да отидем някъде.
	Питър се замисля за миг, потропва с пръсти по волана, после казва:
	— Знам къде може да отидем.
	— Къде?
	— Почакай и ще видиш — казва той и сваля прозореца. Хладният нощен въздух нахлува в колата.
	Облягам се назад. Улиците са безлюдни, светлините в повечето къщи не светят.
	— Нека позная. Ще отидем в някое заведение, защото ти се хапват палачинки с боровинково сладко.
	— Не.
	— Хмм. Прекалено късно е за „Старбъкс“, а „Бискит Соул Фуд“ е затворено.
	— Хей, храната не е единственото, за което мисля — възразява той. После пита: — Останаха ли още курабийки в онази пластмасова кутия?
	— Не, но може да има още у дома, ако Кити не ги е изяла всичките. — Провесвам ръка през прозореца. Не останаха още много такива хладни нощи, в които да имаш нужда от яке.
	Хвърлям поглед с крайчеца на окото си към профила на Питър. Понякога все още не мога да повярвам, че е мой. Най-красивото момче от всички красиви момчета на света е мое, само мое.
	— Какво? — казва той.
	— Нищо — отговарям аз.
	След десет минути караме към кампуса на Университета на Вирджиния, само че никой не го нарича така. Наричат го Землището. Питър паркира до тротоара. Тихо е за петъчна вечер в университетско градче, но сега е пролетната ваканция на колежа, така че по-голямата част от учащите са си у дома.
	Прекосяваме моравата, хванати за ръце. Изведнъж ме обзема паника. Заковавам се на място и питам:
	— Хей, нали не е лоша поличба да дойда тук, преди да съм приета?
	Питър се засмива.
	— Това не е сватба. Няма да се жениш за колежа.
	— Лесно ти е да го кажеш, вече си приет.
	Питър бе дал устно обещание на отбора по лакрос на университета миналата година, а после, през есента, кандидатства. Като повечето спортисти с прилични оценки беше приет веднага. Когато през януари получи официално потвърждение, че е приет, майка му организира парти, а аз направих торта, върху която с жълта глазура бе изписано: _Ще отдам таланта си на УВ._
	Питър ме дръпва за ръката и казва:
	— Хайде, Кови. Ние сами правим късмета си. Освен това, бяхме тук преди два месеца за онова нещо в центъра Милър.
	Отпуснах се.
	— О, да.
	Продължихме да вървим през моравата. Сега знам къде отиваме. Към ротондата, за да седнем на стъпалата. Ротондата е дело на Томас Джеферсън, който е основал и училището. Направил е дизайна за нея след Пантеона с неговите бели колони и огромно кубе. Питър затичва в стил Роки нагоре по каменните стъпала и сяда. Сядам пред него, облягам се назад и подпирам ръце на коленете му.
	— Знаеш ли — започвам — че едно от нещата, които правят Университета на Вирджиния уникален, е, че центърът, който е тук, в ротондата, е библиотека, а не църква? Защото Джеферсън вярвал, че трябва да има разделение между църквата и училището.
	— Това в брошурата ли го прочете? — заяде се с мен Питър и ме целуна по врата.
	Казвам замечтано:
	— Научих го по време на обиколката миналата година.
	— Не ми каза, че си била на обиколка. Защо ще ходиш на обиколка, след като си оттук? Била си тук милион пъти!
	Прав е за това, че съм била тук милион пъти — израснала съм с посещенията на семейството си тук. Когато майка ми беше още жива, ходехме на представленията на „Халъбахус“, защото майка ми обожаваше акапелното пеене. Имаме семейна снимка, направена на моравата. В слънчеви дни, след църква, си правехме пикници тук.
	Обръщам се и поглеждам Питър.
	— Отидох на обиколката, защото исках да знам всичко за университета! Неща, които няма как да знам само защото живея тук. Например знаеш ли в коя година са допуснали жените?
	Той се почесва по тила.
	— Хм… не знам. Университетът е основан през 1819 година. Така че, да речем, през 1920 година?
	— Не. През 1970-а. — Обръщам се и отново гледам напред, към кампуса. — След сто и петдесет години.
	Заинтригуван, Питър казва:
	— Уха. Това е лудост. Добре, кажи ми още факти.
	— Университетът е единственият в САЩ, който е в списъка на ЮНЕСКО за обекти, които са световно природно и културно наследство — започвам.
	— Няма значение, не ми казвай повече факти — казва Питър, а аз го удрям по коляното. — Кажи ми нещо друго. Кажи ми какво очакваш с най-голямо нетърпение, като дойдеш тук.
	— Първо ти ми кажи.
	Питър отговаря веднага:
	— Това е лесно. Да тичам гол по моравата с теб.
	— _Това_ очакваш повече от всичко? Да тичаш наоколо гол? — Бързам да добавя: — Никога няма да го направя, между другото.
	Той се засмива.
	— Това е традиция. Мислех, че знаеш всичко за университетските традиции.
	— Питър!
	— Просто се пошегувах. — Той се навежда и ме прегръща през раменете. Потрива нос във врата ми, както обича. — Твой ред е.
	Аз си позволявам да се замечтая за минутка. Ако ме приемат, какво ще очаквам с най-голямо нетърпение? Има толкова много неща, че едва ли мога да ги изброя всичките. Да ям всеки ден вафли с Питър в трапезарията. Да се пързаляме по склона, когато има сняг. Да си правим пикници, когато е топло. Да стоим будни по цяла нощ и да разговаряме, а после да се събуждаме и пак да разговаряме. Да си перем дрехите късно посред нощ и да тръгваме на пътувания в последната минута. Всичко. Накрая казвам:
	— Не искам да казвам предварително, за да не ми донесе лош късмет.
	— Хайде!
	— Добре, добре… Предполагам, че с най-голямо нетърпение очаквам… да ходя в залата Макгрегър винаги когато пожелая. — Наричат я стаята на Хари Потър заради килимите, полилеите, кожените столове и портретите по стените. Рафтовете с книги се простират от пода до тавана, а книгите са зад метални решетки, които предпазват скъпоценните като тях предмети. Тази стая е от различно време. Там е много тихо, благоговейно дори. Едно лято — трябва да съм била на пет или шест години, защото Кити още не беше родена — мама ходеше на курс в университета и учеше в залата Макгрегър. Двете с Марго или оцветявахме, или четяхме. Майка ми я наричаше Вълшебната библиотека, защото двете с Марго никога не се карахме там. И двете бяхме тихи като църковни мишки, благоговеехме пред всичките тези книги и по-големите от нас деца, които учеха.
	Питър изглежда разочарован. Сигурна съм, че е така, защото е очаквал да кажа нещо, свързано с него. С нас. Но по някаква причина искам засега да запазя надеждите си за себе си.
	— Може да идваш с мен в залата Макгрегър — казвам. — Но трябва да обещаеш да бъдеш тих.
	Питър казва с любов:
	— Лара Джийн, само ти можеш да очакваш с нетърпение да висиш в някоя библиотека.
	Всъщност, ако се съди дори само по Пинтерест, сигурна съм, че много хора биха очаквали с нетърпение да висят в такава красива библиотека. Просто не хора, които Питър познава. Той ме мисли за странна. Не възнамерявам да му кажа, че всъщност не съм толкова странна; че всъщност много хора обичат да си стоят у дома, да пекат курабийки, да лепят изрезки в албуми и да висят в библиотеки. Повечето от тях вероятно са прехвърлили петдесетте, но все пак. Харесва ми как ме гледа, сякаш съм горска нимфа, която е срещнал и трябва на всяка цена да заведе у дома си.
	Питър изважда телефона си от джоба на връхната си дреха с качулка.
	— Дванайсет и половина е. Скоро трябва да вървим.
	— Вече? — въздъхвам. Харесва ми да съм тук късно през нощта. Сякаш цялото място е наше.
	Университетът на Вирджиния винаги е бил в сърцето ми. Никога не съм очаквала да уча някъде другаде и дори не съм мислила за това. Щях да кандидатствам по-рано, заедно с Питър, но педагогическата ми съветничка, госпожа Дювал, ме посъветва да не го правя. Според нея бе по-добре да изчакам, за да могат да видят оценките ми от първия срок на последната година, защото е добре да кандидатстваш, когато си на върха на представянето си.
	И така, аз подадох молба в пет училища. Отначало щеше да бъде единствено Университетът на Вирджиния, където щеше да е най-трудно да вляза, но бе само на петнайсет минути от дома ми. „Уилям енд Мери“ беше на второ място по трудност в приемането, а беше и вторият ми избор (на два часа път от дома ми). После идваха Университетът на Ричмънд и „Джеймс Мадисън“, и двата само на час път, което не беше зле за трети избор. Всичките в нашия щат. А после госпожа Дювал ме подтикна да кандидатствам и в едно училище извън щата, просто за всеки случай, за да имам повече възможности. И така кандидатствах в Университета на Северна Каролина в Чапъл Хил. Наистина е трудно да влезеш в университет извън щата, но го избрах, защото ми напомняше Университета на Вирджиния. Има добра програма по свободни изкуства и не е прекалено далеч. Достатъчно близо е да се прибера набързо, ако има нужда.
	Но ако имах избор, пак щях да избера Университета на Вирджиния по всяко време. Никога не съм искала да бъда далеч от дома. Не съм като по-голямата си сестра. Нейната мечта беше да замине надалеч. Тя винаги е искала света. Аз искам просто дома си и понеже за мен Вирджинският университет е дом, всички други колежи губят в сравнение с него. Идеалният кампус, като излязъл от книжка с приказки, съвършен във всяко едно отношение. И разбира се, Питър.
	Оставаме още малко, споделям с Питър още факти за университета, а той ми се присмива, че знам толкова много. После ме закарва у дома. Почти един часът след полунощ е, когато спираме пред дома ми. Всички лампи на долния етаж са изгасени, но тази в спалнята на татко свети. Той никога не си ляга, преди да се прибера. Каня се да сляза от колата, когато Питър протяга ръка и ме спира.
	— Дай ми моята целувка за лека нощ — казва.
	Засмивам се.
	— Питър! Трябва да вървя.
	Той инатливо затваря очи и чака, а аз се навеждам напред и го целувам бързо по устните.
	— Ето. Доволен ли си?
	— Не. — Целува ме отново, сякаш имаме цялото време на света, и казва: — Какво ще стане, ако се върна, след като всички са заспали, прекарам нощта при теб и си тръгна рано сутринта? Да кажем, преди зазоряване?
	Отговарям с усмивка:
	— Не може, така че никога няма да разберем.
	— Но какво ще стане, ако го направя?
	— Баща ми ще ме убие.
	— Не, няма.
	— Ще убие теб.
	— Не, няма.
	— Да, няма — съгласявам се. — Но ще бъде много разочарован от мен. И много ядосан на теб.
	— Само ако ни хванат — казва Питър, но е обезсърчен. Той също няма да рискува. Много внимава да запази доброто отношение на татко към него. — Знаеш ли какво очаквам с най-голямо нетърпение? — Подръпва плитката ми, преди да каже: — Да не се налага да казвам „лека нощ“. Мразя да казвам „лека нощ“.
	— Аз също — казвам.
	— Нямам търпение да влезем в колежа.
	— Аз също — казвам и го целувам още веднъж, преди да скоча от колата и да затичам към вкъщи. Вдигам поглед към луната, към всички звезди, покрили нощното небе като одеяло, и си пожелавам нещо. _Мили боже, моля те, моля те, нека ме приемат в Университета на Вирджиния._


>	2

	— С розов или златен прашец да посипя перуката на Мария? — Поднасям великденското си яйце към екрана на компютъра, за да го види Марго. Боядисала съм го в светлотюркоазено и съм го украсила с образа на Мария Антоанета.
	— Приближи го още — казва Марго и присвива очи в камерата. По пижама е, а на лицето си има подхранваща маска. Косата й е пораснала малко под раменете, което вероятно означава, че скоро ще я подстриже. Имам чувството, че вече ще я носи винаги къса. Наистина й отива.
	В Шотландия е нощ, а тук е още следобед. Разделят ни пет часа и близо шест хиляди километра. Тя е в спалнята си, а аз седя до кухненската маса, заобиколена от великденски яйца, купички с боя, кристали, стикери и пухкавите бели пера, които прибрах, когато правих коледни украшения преди няколко години. Подпряла съм лаптопа си на куп готварски книги. Марго ми прави компания докато привършвам с украсяването на яйцата.
	— Мисля да направя перлен кръг около нея, ако това ще ти помогне да вземеш решение — казвам.
	— В такъв случай, бих казала, че прашецът трябва да бъде розов — казва тя и потупва маската си. — Розовото ще изпъква повече.
	— И аз така мислех — казвам и започвам да нанасям прашеца със стара четчица за очни сенки. Снощи прекарах часове наред докато отстраня жълтъка на яйцата. Това трябваше да е забавление за двете ни с Кити както в старите дни, но тя се отказа, когато Маделин Клингър я покани у дома си. Покана от Маделин Клингър беше рядко и значимо събитие, така че, разбира се, не можех да откажа това на Кити.
	— Остава още малко и ще разбереш, нали?
	— По някое време този месец. — Започвам да подреждам перлите в редица. Част от мен иска с това да е вече приключено, докато друга се радва да е все още в неизвестност и да се надява.
	— Ще те приемат — казва Марго и това е като официално изявление. Изглежда, че всички около мен смятат, че непременно ще ме приемат в Университета на Вирджиния. Питър, Кити, Марго, баща ми. Педагогическата ми съветничка, госпожа Дювал. Никога няма да се осмеля да изрека това на глас от страх да не предизвикам съдбата, но може би аз също мисля така. Работих упорито и имам двеста точки на приемния изпит. Оценките ми са почти толкова добри, колкото бяха тези на Марго, а Марго беше приета. Направих всичко необходимо, но дали то ще бъде достатъчно? На този етап мога само да чакам и да се надявам. Да се надявам и да се надявам.
	Залепвам малка бяла панделка на върха на яйцето си, но спирам и хвърлям подозрителен поглед на сестра си.
	— Я почакай. Ако ме приемат, ще започнеш ли да ме убеждаваш да се запиша някъде другаде, само за да мога да разперя крилете си?
	Марго се засмива и маската се изпъва. После казва:
	— Не. Вярвам, че знаеш кое е най-добре за теб.
	Мога да кажа, че наистина вярва в това. Става ясно от думите й и начина, по който ги изрича. Аз също имам доверие в себе си. Вярвам, че когато дойде моментът, ще знам кое е най-добре за мен. А за мен Университетът на Вирджиния е най-доброто. Знам го.
	— Казвам само, че трябва да си имаш свои приятели. Питър ще има тълпи от приятели заради спорта, а неговите приятели няма да са непременно от този тип хора, които би избрала за свои приятели. Така че, непременно трябва да имаш свои. Намери своите хора. Университетът на Вирджиния е голям.
	— Ще го направя — обещавам.
	— И непременно се присъедини към Азиатската асоциация. Единственото, което ми липсва като ходя на училище в друга държава, е азиатско-американската група. Знаеш ли, определено е важно да намериш своята расова идентичност в колежа. Както направи Тим.
	— Тим кой?
	— Тим Монахън от моя клас.
	— О, _Тим_ — казвам. Тим Монахън е кореец и е осиновен. Няма чак толкова много азиатци в нашето училище, така че много добре знаем кой кой е. Е, поне приблизително.
	— Той не се движеше в средите на азиатците в гимназията, но после отиде в Техническия и там срещна тълпи от корейци. И сега, мисля, е президент на Азиатското братство.
	— Еха!
	— Няма да членуваш в някой женски клуб, нали? — Побърза да добави: — Няма да те съдя, ако го направиш!
	— Не съм мислила за това.
	— Но Питър вероятно ще членува в някое братство.
	— Не е казал нищо за това… — Макар че не е казал нищо, лесно мога да си го представя като член на някое братство.
	— Чух, че е трудно, ако гаджето ти членува някъде, а ти — не. Нещо за смесването на средите и други такива неща. Като че ли ще е по-лесно, ако все пак членуваш в някой женски клуб. Не знам. На мен всичко това ми се струва глупаво, но може и да си струва. Чух, че там обичат да изработват разни неща. — Тя повдига вежди.
	— Като говорим за това… — Вдигам яйцето си, за да може да го види. — Та-да!
	Марго се приближава към камерата, за да погледне.
	— Трябва да влезеш в бизнеса за украса на яйца! Искам да видя и другите.
	Вдигам кората с яйцата. Имам цяла дузина — бледорозови с неоноворозов ръб, брилянтно сини и лимоновожълти, както и лавандулови с изсушени пъпки от растението. Радвам се, че имах извинение да използвам изсушената лавандула. Купих цяла кесия преди месеци, за да приготвя крем брюле, и тя само заемаше място в килера.
	— Какво ще правиш с тях? — пита Марго.
	— Ще ги занеса в „Белвю“, за да ги изложат в приемната. Защото мястото изглежда ужасно. Прилича на болница.
	Марго се обляга на възглавниците.
	— Как са всички в „Белвю“?
	— Добре. Бях толкова заета с кандидатстването в колежа и последната година в гимназията, че не ходех там толкова често, както по-рано. Сега, когато вече официално не работя там, е много по-трудно да намеря време. — Завъртам яйцето в ръцете си. — Мисля, че ще дам това на Сторми. Подходящо е за нея. — Оставям яйцето с образа на Мария Антоанета да изсъхне, вземам лилаво яйце и започвам да го обсипвам с камъчета във веселите цветове на желираните бонбони. — От сега нататък ще ходя там по-често.
	— Трудно е — съгласява се Марго. — Да отидем заедно, когато си дойда у дома за пролетната ваканция. Искам да запозная Сторми с Рави.
	Рави е гадже на Марго от шест месеца. Родителите му са от Индия, но е роден в Лондон и говори с аристократичен акцент. Когато се запознахме по скайп, му казах:
	— Говориш като принц Уилям.
	Той се засмя и каза:
	— Наздраве.
	Той е с две години по-голям от Марго и може би защото е по-голям, а може би защото е англичанин, изглежда изтънчен и никак не прилича на Джош. Не искам да кажа, че е сноб, но е различен. По-културен, вероятно защото живее в Лондон и ходи на театър, когато пожелае, и се среща със сановници и други подобни, защото майка му е дипломат. Когато споделих тези си мисли с Марго, тя се засмя и отвърна, че мисля така само защото още не го познавам, и че Рави всъщност е недодялан и въобще не е изтънчен като принц Уилям.
	— Не се оставяй акцентът да те заблуди — каза.
	Ще доведе Рави у дома през пролетната ваканция, така че, предполагам, ще мога сама да го преценя. Планът е Рави да остане у дома два дни, а после да отиде до Тексас да се види с роднини. А Марго да остане с нас до края на седмицата.
	— Нямам търпение да се срещна с него на живо — казвам и тя се усмихва лъчезарно.
	— Ще го харесаш.
	Сигурна съм, че ще го харесам. Харесвам всички, които тя харесва, но най-хубавото е, че сега, когато Марго опознае Питър по-добре, ще види колко е специален. И когато и Рави е тук, ще можем да излизаме четиримата заедно. Истинска двойна среща.
	Двете със сестра ми сме влюбени по едно и също време и имаме какво да споделяме. Това е прекрасно!


>	3

	На следващата сутрин си слагам от червилото с цвят на мак, с което Сторми най-много ме харесва, поставям великденските яйца в плетена бяла кошничка, вземам ги с мен и подкарвам към „Белвю“. Спирам на рецепцията, за да оставя яйцата и да побъбря малко с Шанис. Питам я какво ново има и тя отговаря, че има две нови доброволки, и двете от Университета на Вирджиния, което ме кара да се чувствам малко виновна, че не идвам тук толкова често.
	Казвам „довиждане“ на Шанис и отивам при Сторми с моето великденско яйце. Тя отваря вратата, облечена в тъмнорозово кимоно. Сложила си е и червило в тон.
	— Лара Джийн! — извиква. След като ме прегръща, се засуетява около мен: — Гледаш корените на косата ми, нали? Знам, че трябва да я боядисам.
	— Едва се забелязва — уверявам я.
	Тя е много развълнувана заради яйцето с образа на Мария Антоанета и казва, че няма търпение да го покаже на Алиша Ито, нейна приятелка и съперница.
	Седим на дивана й, тя ми се заканва с пръст и казва:
	— Сигурно си много влюбена в приятеля си, щом едва намираш време да дойдеш да ме видиш.
	Разкаяна, казвам:
	— Съжалявам. Сега, след като вече съм кандидатствала в колежа, ще идвам по-често.
	— Хм!
	Най-добрият начин да се справиш със Сторми, когато е в такова настроение, е да я ласкаеш.
	— Само правя това, което ти ми каза, Сторми.
	Тя накланя глава на една страна.
	— Какво съм ти казала?
	— Да ходя на много срещи и да имам много приключения — точно като теб.
	Тя свива начервените си устни и се опитва да не се усмихне.
	— Е, дала съм ти много добър съвет. Продължавай да слушаш Сторми и ще си в отлично състояние. А сега ми кажи нещо пикантно.
	Засмивам се.
	— Животът ми не е така пикантен.
	Тя ме пита:
	— Не ти ли предстоят балове? Кога е този за завършването?
	— Едва през май.
	— Е, имаш ли рокля?
	— Още не.
	— По-добре да се заемеш с въпроса. Не искаш някое друго момиче да носи роклята ти, мила. — Изучава лицето ми. — С твоята кожа, мисля, че трябва да носиш розово. — После очите й светват и тя щраква с пръсти. — Това ми напомня! Има нещо, което искам да ти дам. — Сторми скача и отива в спалнята си. Връща се с малка кадифена кутийка.
	Отварям я и ахвам. Подарява ми пръстена си с розовия диамант! Онзи, който има от ветерана, изгубил крака си във войната.
	— Сторми, не мога да го приема.
	— О, ще го приемеш. Ти си точно момичето, което трябва да го носи.
	Бавно изваждам пръстена и го поставям на лявата си ръка и, о, как блести.
	— Красив е! Но наистина не трябва…
	— Твой е, мила. — Сторми ми намига. — Послушай съвета ми, Лара Джийн. Никога не казвай „не“, когато всъщност искаш да кажеш „да“.
	— Тогава… Да! Благодаря ти, Сторми! Обещавам да се грижа добре за него.
	Тя ме целува по бузата.
	— Знам, мила.
	Веднага щом се прибирам у дома, прибирам пръстена в кутията си с бижута.

	* * *

	По-късно същия ден съм в кухнята с Кити и Питър и чакам шоколадовите си курабийки да се охладят. През последните няколко седмици полагам усилия да подобря рецептата си за шоколадови курабийки, а Питър и Кити са помощниците ми в това начинание. Кити ги предпочита тънки и твърди, докато Питър ги харесва по-бухнали и по-меки. Моята перфектна курабийка е комбинация от двете. Хрупкава, но мека. Светлокафява, не й липсва нито цвят, нито аромат. Придавам й височина, но не е прекалено „подпухнала“. Такава курабийка се стремя да направя.
	Прочела съм всичко в интернет по въпроса, разгледала съм снимките на всички курабийки, приготвени с бяла захар, както и на такива със смес от бяла и кафява, на приготвени с хлебна сода и на такива с бакпулвер, с ванилия и ванилов екстракт, кръгли, квадратни и правоъгълни. Натисках сладките с чаша, за да се сплескат равномерно. Първо замразявах тестото, после го нарязвах. Опитах и като първо го нарязвах, а после замразявах. Но моите курабийки все стават прекалено дебели.
	Този път използвах значително по-малко хлебна сода, но курабийките пак са „подпухнали“ и съм готова да ги изхвърля всичките, защото не са съвършени. Разбира се, не ги изхвърлям — това ще е разхищение на продукти. Вместо да ги изхвърля, казвам на Кити:
	— Не каза ли, че си имала проблеми миналата седмица, защото си говорила в час? — Тя кима. — Занеси го на учителката си и й кажи, че си ги изпекла ти и че съжаляваш. — Вече почти не останаха хора, на които да раздавам курабийките си. Вече дадох няколко на пощальона, на шофьора на училищния автобус, с който Кити пътува, на сестрите в болницата на татко.
	— Какво ще правиш, когато се получат? — пита ме Кити е пълна уста.
	— Да, какъв е смисълът на всичко това? — казва Питър. — Искам да кажа, на кого му пука, ако сладката се получи с осем процента по-добра? Тя пак си е шоколадова курабийка.
	— Ще изпитам удоволствие от това да знам, че моята рецепта за шоколадови курабийки е най-добрата. И ще я предам на следващото поколение момичета Сонг.
	— Или момчета — казва Кити.
	— Или момчета — съгласявам се. И й казвам: — Отиди горе и ми донеси голям буркан „Мейсън“, в който да ги прибера. И панделка.
	Питър пита:
	— Ще донесеш ли малко в училище утре?
	— Ще видим — казвам, защото искам да го видя нацупен, какъвто много го харесвам. Той прави физиономията, а аз го потупвам по бузата. — Такова си бебе.
	— На теб ти харесва — казва той и си открадва още една курабийка. — Хайде да пуснем филма. Обещах на мама, че ще се отбия в магазина и ще й помогна да премести някои мебели. — Майката на Питър е собственичка на антикварен магазин. Той носи името „Линдън и Уайт“, а Питър й помага винаги, когато може.
	Днешният филм от списъка ни е „Ромео и Жулиета“, версията от 1996 година с Леонардо ди Каприо и Клеър Дейнс. Кити го е гледала вече дузина пъти, а аз съм го гледала оттук-оттам, а Питър въобще не го е гледал.
	Кити отива горе за любимата си възглавничка и се настанява на пода, държейки в ръце купа с пуканки. Нашият жълтеникав териер Джейми Фокс-Пикъл веднага сяда до нея, без съмнение, се надява на някоя и друга пуканка. Двамата с Питър сядаме на дивана и се сгушваме под вълненото одеяло, което Марго изпрати от Шотландия.
	От мига, в който Лео се появява на екрана в морскосиния костюм, сърцето ми се разтуптява. Той е като ангел — красив, но повреден ангел.
	— За какво се тревожи толкова? — пита Питър, протяга ръка и взема цяла шепа от пуканките на Кити. — Да не е принц или нещо подобно?
	— Не е принц — казвам. — Просто е богат. И семейството му е доста влиятелно в този град.
	— Той е моята мечта — казва Кити с подходящ тон.
	— Е, той е вече пораснал — казвам, без да свалям очи от екрана. — На практика е на възрастта на татко. — Но все пак…
	— Чакай, мислех, че аз съм твоята мечта — казва Питър. Не на мен, на Кити. Знае, че не е моята мечта. Моята мечта е Гилбърт Блайт от „Анн от фермата «Грийн Гейбълс»“. Красив, предан, умен.
	— Уф! — казва Кити. — Ти си ми като брат.
	Питър изглежда искрено наранен, затова го потупвам по рамото.
	— Не мислиш ли, че е малко мършав? — настоява Питър.
	Аз му шъткам да млъкне.
	Той кръстосва ръце на гърдите си.
	— Не разбирам защо вие можете да разговаряте по време на филма, а аз трябва да мълча. Това са глупости.
	— Ние сме си у дома — казва Кити.
	— Сестра ти ми шътка да мълча и в моята къща!
	И двете не му обръщаме внимание.
	В пиесата, Ромео и Жулиета са само на тринайсет. Във филма са на седемнайсет или осемнайсет. Определено все още са тийнейджъри. Как са разбрали, че са един за друг? Само един поглед над аквариума в банята е всичко, което е необходимо? И са разбрали, че това е любов, за която си струва да умрат? Защото те знаят. Вярват. Предполагам, разликата е, че в онези времена хората са се женели много по-млади отсега. И на практика „докато смъртта ни раздели“ е означавало, да речем, петнайсет или двайсетгодишни, защото тогава хората не са живеели така дълго.
	Но когато погледите им се срещат над аквариума… когато Ромео се покатерва на терасата й и й признава любовта си… не мога да се сдържа. Аз също вярвам. Макар че, знам, едва се познават и историята им свършва още преди да е започнала, а и истинската част се Крис във всекидневието, в това да избираш да бъдеш с някого въпреки всички трудности. Но мисля, че любовта между тях е щяла да се получи, ако са били останали живи.
	По екрана вървят надписите, а по бузите ми се стичат сълзи. Питър изглежда тъжен, но не и твърде развълнуван, а очите на Кити са сухи. Тя скача и казва, че ще заведе Джейми Фокс-Пикъл навън, за да се изпишка. И те излизат, а аз все още съм потънала в чувствата си на дивана и бърша сълзите от очите си.
	— Имаха толкова сладка първа среща — проплаквам.
	— Какво означава „сладка“? — Сега Питър лежи на една страна, подпрял глава на лакът. Толкова е сладък, че ми се иска да го щипна по бузата. Но се въздържам да му го кажа. Самочувствието му и бездруго е твърде високо.
	— Срещата е „сладка“, когато и двамата главни герои се срещнат за пръв път и това стане по очарователен начин. Така разбираш, че нещата между тях ще се получат. Колкото по-очарователна е срещата, толкова по-добре.
	— Като в „Терминатор“, когато Рийс спасява Сара от Терминатора и казва: „Ела с мен, ако искаш да живееш“. Страхотни думи.
	— Хм… предполагам, че срещата им би могла да се нарече очарователна… Но за мен сладка първа среща е по-скоро тази в „Това се случи една нощ“. Трябва да добавим този филм към списъка.
	— Цветен ли е, или черно-бял?
	— Черно-бял.
	Питър надава стон и се отпуска на възглавничките.
	— Много лошо, че ние нямахме сладка първа среща — продължавам да мисля на глас.
	— Ти се блъсна в мен в коридора в училище. Мисля, че това е доста очарователно.
	— Но винаги сме се познавали, така че всъщност не се брои. — Смръщвам вежди. — Дори не помним как сме се срещнали. Колко тъжно.
	— Аз помня кога те срещнах за първи път.
	— Неее. Лъжец!
	— Хей, само защото ти не помниш нещо, не означава, че и аз не го помня. Помня много неща.
	— Добре, как се срещнахме? — предизвиквам го. Сигурна съм, че каквото и да каже, ще бъде лъжа.
	Питър отваря уста, после я затваря.
	— Няма да ти кажа.
	— Виждаш ли! Просто не можеш да измислиш нищо.
	— Не. Не заслужаваш да знаеш, защото не ми вярваш.
	Извивам очи към тавана.
	— Щом казваш.
	След като изключвам филма, двамата с Питър сядаме на предната веранда и пием от сладкия чай, който приготвих миналата вечер. Навън е хладно, въздухът още щипе и напомня, че пролетта не е дошла, но скоро ще дойде. Кучешкият дрян в предния ни двор едва започва да цъфти. Подухва приятен ветрец. Мисля, че мога да седя така цял следобед и да гледам как клоните на дърветата се поклащат, а листата танцуват.
	Все още имаме малко време преди да се наложи да тръгне, за да помогне на майка си. Бих отишла с него, за да стоя зад касата докато той мести мебели, но последния път, когато ме взе със себе си, майка му смръщи вежди и каза, че магазинът й е работно място, а не място, където „да висят тийнейджъри“. Майката на Питър не проявява открито неприязън към мен и не мисля, че не ме харесва, но още не ми е простила задето скъсах с Питър миналата година. Мила е с мен, но се усеща някакво недоверие, сякаш е нащрек. Все едно казва: „Да почакаме и да видим кога отново ще нараниш сина ми“. Винаги съм мислила, че ще се разбирам страхотно с майката на първото си гадже, че връзката ми с нея ще е в стил Ина Гартен. Че двете заедно ще приготвяме вечерята, ще си делим чая и съчувствието и ще играем скрабъл в дъждовните следобеди.
	— За какво мислиш? — пита Питър. — На лицето ти е изписано онова изражение.
	Аз дъвча долната си устна.
	— Иска ми се майка ти да ме харесваше повече.
	— Тя те харесва.
	— Питър! — Изглеждам го.
	— Харесва те! Ако не те харесваше, нямаше да те покани на вечеря.
	— Кани ме на вечеря, защото иска да види теб, не мен.
	— Не е вярно. — Виждам, че тази мисъл никога не му е хрумвала, но в нея има истина и той го знае.
	— Би искала да скъсаме преди да заминем за колежа — изтърсвам.
	— Сестра ти също.
	Припявам:
	— Ха! Значи признаваш, че майка ти иска да скъсаме! — Не знам защо тържествувам така. Мисълта е тъжна, макар и вече да подозирам истината.
	— Според нея е лошо да си толкова сериозен, когато си млад. Няма нищо общо с теб. Казах й, че само защото не се е получило между нея и татко, не означава, че ще бъде същото за нас. Аз не съм като баща си. И ти не си като майка ми.
	Родителите на Питър се разведоха, когато беше в шести клас. Баща му живее на около трийсет минути разстояние с новата си съпруга и двамата си синове. Питър не обича да говори много-много за баща си. Дори рядко повдига въпроса, но тази година, просто така и изненадващо, баща му поиска отново да изгради връзка с него — започна да го кани на бейзболни мачове и у дома си на вечеря. До този момент Питър е като каменна стена.
	— Приличаш ли на баща си? — питам. — Имам предвид по външност.
	Той кисело отговаря:
	— Да. Хората непрекъснато го повтарят.
	Поставям глава на рамото му.
	— В такъв случай трябва да е много красив.
	— Когато е бил млад, предполагам — признава той. — Но сега съм по-висок от него.
	Това е общото между мен и Питър: той има само майка, а аз имам само татко. Той смята, че аз съм късметлийка, защото съм загубила майка си, която ме е обичала, а неговият баща е жив, но е боклук. По негови думи, не мои. Част от мен е съгласна с него, защото имам толкова хубави спомени за мама, каквито той едва ли има за баща си.
	Харесваше ми как, след баня, сядах с кръстосани крака пред нея и гледах телевизия, докато тя вчесваше косата ми. Помня, че Марго мразеше да седи неподвижна и да решат косата й, но аз нямах нищо против. Този спомен ми е най-скъп и е по-скоро чувство, отколкото спомен. Размазан и нищо особено, всичко се смесва в един миг. Друг подобен спомен е, когато тя оставя Марго за урок по пиано и двете тайно хапваме сладолед на паркинга на „Макдоналдс“. С карамел и ягодов сос, а тя ми даваше и фъстъците си. Веднъж я попитах защо не харесва сладоледа с фъстъци и тя отговори, че го харесва, но аз го _обожавам_. А тя обожава мен.
	Но въпреки всички тези хубави спомени, които не бих заменила за нищо на света, знам, че дори мама да беше боклук, бих предпочела да е тук, с мен. Надявам се някой ден Питър да се чувства по същия начин относно баща си.
	— А сега за какво мислиш? — пита ме Питър.
	— За мама — казвам.
	Питър оставя чашата си, протяга се и поставя глава в скута ми. Вдига поглед към мен и казва:
	— Иска ми се да я познавах.
	— Тя нямаше да те хареса — казвам и го погалвам по косата. Колебливо питам: — Мислиш ли, че някой ден мога да се запозная с баща ти?
	През лицето му преминава облак и ми се иска да не бях повдигала темата.
	— Не искаш да се запознаеш с него — казва. — Не си струва. — После се сгушва в мен. — Хей, може би трябва да се облечем като Ромео и Жулиета за Хелоуин тази година. Този ден е на особена почит в Университета на Вирджиния.
	Облягам се на стълба. Той сменя темата и аз не възразявам.
	— Искаш да кажеш, като Ромео и Жулиета на Лео и Клеър?
	— Да. — Подръпва плитката ми. — Ще бъда твоя благороден рицар.
	Погалвам го по косата.
	— Имаш ли нещо против да оставиш косата си малко по-дълга? И може би… да я боядисаш руса? Иначе хората може да си помислят, че си просто рицар.
	Питър се разсмива така силно, че се съмнявам дали чува останалата част от изречението.
	— О, мили боже, Кови. Толкова си забавна.
	— Шегувах се! — казвам полу на шега. — Но знаеш, че приемам костюмите сериозно. Защо да си правя труда с нещо, ако ти ще го направиш само наполовина?
	— Добре, може би ще нося перука, но нищо не обещавам. Ще бъде първият ни Хелоуин в Университета на Вирджиния.
	— Била съм там за Хелоуин и преди. — Първата есен след като Марго получи шофьорската си книжка, заведохме Кити на моравата за „Лакомство или номер“. Онази година тя беше Батман. Питам се дали би искала да го направим отново.
	— Искам да кажа, че най-после ще можем да ходим на университетски партита по случай Хелоуин. Ще влизаме легално, няма да се прокрадваме. Веднъж с Гейб бяхме изхвърлени от едно университетско парти и това бе най-смущаващият момент в живота ми.
	Поглеждам го изненадано.
	— Ти? Ти никога не се смущаваш.
	— Е, онзи ден бях смутен. Опитвах се да говоря с момичето, облечено като Клеопатра, другите момчета бяха в настроение: „Изчезвай оттук, боклук“, а тя и приятелките й се смееха. Смотаняци.
	Навеждам се и го целувам и по двете бузи.
	— Аз никога няма да ти се смея.
	— Ти непрекъснато ми се присмиваш — казва той. Вдига глава, дръпва ме към себе си и се целуваме. Целувка в стил Спайдърмен.
	— Харесва ти да ти се присмивам — казвам с усмивка, а той свива рамене.


>	4

	Първият ден от Плажната седмица е, а всеки ден от нея е подчинен на определена тема. Днешната тема е училищният дух и аз съм облякла спортната фланелка на Питър, сплела съм косата си на тънки плитки и съм ги завързала с панделки от прежда в училищните цветове — светлосиньо и бяло. Питър е боядисал половината си лице синьо, а другата половина — бяло. Когато ме вземаше тази сутрин, изпищях като го видях.
	Темите през останалите дни от седмицата са: вторник — седемдесетте години на двайсети век, сряда — ден на пижамите, четвъртък — ден на избрани персонажи (очаквам го с голямо нетърпение), и петък — първият ден от тридневната ни екскурзия. Гласувахме между Ню Йорк и „Дисни Уърлд“ и Ню Йорк спечели. Ще отидем дотам с автобус. Моментът е много подходящ за подобно пътуване, защото ще се побъркаме докато чакаме резултатите от колежите, и развлечението ще ни се отрази добре. С изключение на онези от нас, които са кандидатствали рано и вече знаят къде ще учат — като Питър и Лукас Крапф, който ще учи в колежа „Сара Лорънс“. Повечето от съучениците ми ще останат в щата. Както винаги казва нашата педагогическа съветничка госпожа Дювал: „Какъв е смисълът да живееш във Вирджиния, ако не се възползваш от всичките му страхотни училища?“. Мисля, че е добре дето толкова много от нас ще останат във Вирджиния и няма да се пръснат по четирите краища на света.
	По обяд, когато двамата с Питър влизаме в трапезарията, хорът изпълнява серенада за момиче от долните класове по мелодията на „Ще ме обичаш ли и утре“, но с думите _Ще отидеш ли на бала с мен, Джина_. Спираме и слушаме преди да се наредим на опашката за храна. До бала има още няколко месеца, но вече се правят предложения. Засега най-впечатляващото беше миналата седмица, когато Стив Бледъл хакна електронното табло за съобщения и изписа _Ще отидеш ли на бала с мен, Лиз?_ На специалистите от отдел „Информационни технологии“ им бяха необходими два дни, за да оправят кашата. А тази сутрин Даръл напълни шкафчето на Пами с червени рози и изписа _На бала?_ с венчелистчета. Портиерът му се развика, но снимките изглеждат удивително в Инстаграм. Не знам какво планира Питър. Той не си пада особено по романтичните жестове.
	Нареждаме се за храна, Питър протяга ръка към парче кекс, а аз казвам:
	— Недей… Донесох курабийки. — И той се развълнува.
	— Може ли да получа една сега? — пита. Изваждам кутията от чантата си и Питър си взема една. — Нека не ги делим с никой друг — казва той.
	— Прекалено късно — казвам, защото приятелите ни са ни видели.
	Докато вървим към масата, Даръл пее:
	— Нейните курабийки събират всички момчета в двора.
	Оставям кутията на масата и момчетата се боричкат за нея, грабват курабийките и ги изгълтват.
	Пами успява да си вземе една и казва:
	— Вие сте зверове.
	Даръл отмята глава назад и ръмжи като звяр, а тя се кикоти.
	— Удивителни са — изстенва Гейб и облизва шоколада от пръстите си.
	Скромно казвам:
	— Хубави са, но не чак удивителни. Не са съвършени. — Отчупвам си от курабийката на Питър. — Имат по-добър вкус веднага след изваждането от фурната.
	— Ще дойдеш ли у дома да ми изпечеш курабийки, за да знам какъв вкус имат веднага след изваждането от фурната? — Гейб отхапва от поредната курабийка и затваря очи в наслада.
	Питър също си взема една.
	— Престани, ще изядеш всичките курабийки на гаджето ми!
	Дори след година все още изпитвам тръпка, когато го чуя да казва „гаджето ми“ и знам, че се отнася за мен.
	— Ще пуснеш коремче, ако не престанеш с тези курабийки — казва Даръл.
	Питър отхапва от курабийката, вдига ризата си и се потупва по корема.
	— Само плочки, бейби.
	— Късметлийка си, Лардж — казва Гейб.
	Даръл поклаща глава.
	— Не, Кавински е късметлията.
	Питър улавя погледа ми и ми намига, а сърцето ми затуптява по-бързо.
	Имам чувството, че когато съм на възрастта на Сторми, тези всекидневни моменти ще са онова, което ще си спомням — Питър с наведена глава, захапал шоколадова курабийка, слънцето нахлува през прозорците на трапезарията, слънчевите лъчи се отразяват от кестенявата му коса, той ме поглежда.
	Питър има тренировка след училище, а аз седя на скамейките и си пиша домашните. Питър е единственият, който ще отиде в училище, чийто отбор играе в първа дивизия, и треньорът вече е загрижен как ще изглежда училищният отбор без него. Не знам всички правила на играта, но знам кога да викам окуражително и кога да свиря с уста, за да изразя недоволство. Обожавам да го гледам как играе. Той си мисли, че всеки негов удар ще спечели точка и обикновено става така.

	* * *

	От миналия септември татко и госпожица Ротсчайлд официално вече са двойка. Кити е на седмото небе от радост и се възползва от това, че са заедно, при всяка възможност.
	— Всичко това бе част от моя план — хвали се. И аз й го признавам. Тя има виждане за нещата. Все пак, тя събра отново Питър и мен въпреки всички трудности и сега ние сме влюбени.
	За двама души, които нямат нищо общо (отново като мен и Питър), татко и госпожица Ротсчайлд са удивително добра двойка. Близостта наистина изиграва голяма роля. Двама самотни съседи, „Нетфликс“, две кучета, бутилка бяло вино. Ако ме питате, прекрасно е. Сега татко наистина има свой живот. Те ходят навсякъде заедно, правят всичко заедно. Например в събота сутринта, когато ние още спим, те се качват в планината и гледат изгрева на слънцето. Татко не ходеше в планината преди, но сега се чувства добре — като риба във вода. Излизат заедно на вечеря, посещават винарни, срещат се с приятелите на госпожица Ротсчайлд. Разбира се, той все още обича да си стои у дома и да гледа документални филми, но светът му е много по-интересен с нея, а и много по-малко самотен, макар никога преди да не съм знаела, че е самотен през тези осем дълги години след смъртта на мама. Но трябва да е бил, защото сега го виждам изпълнен с енергия. Госпожица Ротсчайлд се храни с нас поне няколко пъти през седмицата и започва да ни се струва странно да не я виждаме седнала там, до кухненската маса, с нейния приятен гърлен смях и чашата й с вино до тази с бира на татко.
	След вечеря онази вечер, когато поднасям курабийки и сладолед за десерт, татко казва:
	— Още курабийки? — И двамата с госпожица Ротсчайлд си разменят многозначителни погледи. Татко разстила с лъжица сладолед върху курабийката и казва: — Напоследък много често печеш нещо. Трябва наистина да си в стрес от очакването на резултатите от колежа.
	— Печенето на курабийки няма нищо общо с това — казвам им. — Само се опитвам да изпека съвършената курабийка, да усъвършенствам рецептата си. Просто бъдете благодарни.
	Татко казва:
	— Знаеш ли, прочетох в една статия, че печенето всъщност е добра терапия. Има връзка между постоянното измерване на съставките и творчеството. Психолозите го наричат „поведенческо активиране“.
	— Хей, каквото и да е, дава резултати — казва госпожица Ротсчайлд, отчупва парченце курабийка и го поставя в устата си. — Аз карам велоергометър в зала, така намирам центъра си. — Ако Марго беше тук, щеше да извие очи към тавана. Госпожица Ротсчайлд ме накара веднъж да отида с нея, непрекъснато изгубвах ритъма и се опитвах отново да го уловя, но безрезултатно. — Лара Джийн, трябва отново да дойдеш с мен. Има страхотен нов инструктор, който пуска само музика на „Мотаун“. Ще ти хареса.
	— Кога мога да дойда с теб, Трий? — пита Кити. Така тя нарича госпожица Ротсчайлд. Аз все още мисля за нея като за госпожица Ротсчайлд, но от време на време се опитвам да я наричам Трина.
	— Можеш да дойдеш с мен, когато навършиш дванайсет — казва тя. — Такива са правилата в „Соул Сайкъл“.
	Трудно ми е да повярвам, че Кити е вече на единайсет. Аз ще стана на осемнайсет през май. Времето минава толкова бързо. Поглеждам през масата към татко, който поглежда Кити с тъжна усмивка, а после — мен. Знам, че сигурно си мисли същото.
	Той улавя погледа ми и припява: „Не се тревожи за нищо, Лара Джийн“, имитирайки гласа на Стиви Уондър и ние всички изстенваме. Той отхапва от импровизирания си сандвич със сладолед и казва:
	— Работи упорито и всичко ще се получи както трябва.
	— Няма начин да не те приемат в Университета на Вирджиния — казва госпожица Ротсчайлд.
	— Чукай на дърво — казва Кити и почуква с кокалчетата на пръстите си по кухненската маса. — Ти също.
	Послушно почуквам по масата.
	— Какво означава почукването по дърво?
	Татко се оживява.
	— Всъщност, това поверие идва от гръцката митология. Според гръцките митове, дриадите живеели в дърветата и хората ги викали, за да ги пазят. Оттам и почукването на дърво, за да не предизвикваш съдбата.
	Сега госпожица Ротсчайлд, Кити и аз си разменяме погледи. Татко е толкова начетен, а госпожица Ротсчайлд изглежда толкова млада в сравнение с него, макар той да не е много по-възрастен от нея. И все пак се получава.

	* * *

	Не мога да заспя вечерта, затова лежа в леглото и мисля за извънучилищните си задачи. Най-важните са „Белвю“ и стажът ми в библиотеката през изминалото лято. Резултатът ми на приемните изпити е по-висок от средния за Вирджинския университет. Марго бе приета, а имаше само четиридесет точки повече от моите. Имам петица на изпита по американска история. Познавам хора, влезли в университета и с по-ниска оценка.
	Надявам се есето ми да ме е дарило с малко блясък. Писах за майка си и сестрите си, и за начина, по който тя ни е оформила — докато беше жива и след смъртта си. Госпожа Дювал каза, че е най-доброто, което е чела от години, но тя винаги е имала предпочитание към момичетата Сонг, така че — кой знае.
	Въртя се в леглото още няколко минути, после отмятам завивките и ставам. Слизам долу и започвам да измервам съставките за шоколадови курабийки.


>	5

	Четвъртък е, денят на персонажите. Денят, който очаквах с огромно нетърпение. Двамата с Питър разговаряхме с часове за това. Аз разпалено защитавах образите на Александър Хамилтън и Елиза Скайлър, но трябваше да се откажа, когато разбрах колко ще е скъпо да наемем колониални костюми за такова кратко време. Мисля, че костюмите за двойки са любимата ми част от това да бъдеш част от двойка. С изключение на целувките, лудото препускане със сноуборд и Питър.
	Той искаше аз да нося червена перука и да бъда Мери Джейн Уотсън, а той да се облече като Спайдърмен — най-вече защото разполагаше с костюма и защото наистина е в превъзходна физическа форма. А и защо да не дадеш на хората онова, което искат? Негови думи, не мои.
	Накрая решихме да се облечем като Тайлър Дърдън и Марла Сингър от „Боен клуб“. Всъщност, идеята беше на най-добрата ми приятелка, Крис. Аз, тя и Кити гледахме филма у дома и Крис каза: „Ти и Кавински трябва да се облечете като тези откачалки“. Каза, че ще е добре заради шока. В началото се колебаех, защото Марла не е азиатка, а аз се придържах към политиката за единствено азиатски костюми, но после майката на Питър му намери червено кожено яке на разпродажба и всичко просто си дойде на мястото. Колкото до моя костюм, госпожица Ротсчайлд ми даде дрехи назаем от нейния гардероб.
	Тази сутрин госпожица Ротсчайлд ще намине преди работа, за да ми помогне да се приготвя. Седя до масата в кухнята, облечена в нейната прилепнала черна рокля, палто от мохер и перука, която Кити обожава да разрошва, за да има онзи вид, сякаш сега ставам от леглото. Непрекъснато отблъсквам ръцете й, а тя все повтаря:
	— Така трябва да изглежда.
	— Имаш късмет, че обичам да пазя нещата си — казва госпожица Ротсчайлд и отпива кафе от термоса. Бърка в чантата си и ми подава чифт сандали с висока, висока черна платформа. — Когато бях на двайсет, обожавах Хелоуин. Бях кралицата на костюмите. Сега е твой ред да носиш короната, Лара Джийн.
	— Пак можеш да си кралицата — казвам й.
	— Не, обличането на костюми е забавление за младите. Ако сега облека сексапилен костюм на Шерлок Холмс, ще изглеждам нелепо. — Потупва перуката ми, за да бухне. — Всичко е наред. Времето ми мина. — А на Кити казва: — Какво мислиш? Още малко очни сенки?
	— Да не прекаляваме — казвам. — Все пак става въпрос за училище.
	— Цялата работа с обличането на костюми има смисъл само ако се прекали — казва безгрижно госпожица Ротсчайлд. — Направи много снимки, като стигнеш в училище. Изпрати ми ги, за да ги покажа на колегите си. Ще им бъде забавно… Господи, като говорим за работа, колко е часът?
	Госпожица Ротсчайлд винаги закъснява — нещо, което подлудява татко, защото той винаги подранява с десет минути. И все пак!
	Когато Питър идва да ме вземе, изтичвам навън и отварям вратата на колата. И изпищявам, щом го виждам. Косата му е руса!
	— О, мили боже! — извиквам и докосвам косата му. — Ти ли я изруси?
	Той се усмихва самодоволно.
	— Спрей е. Майка ми го намери. Мога да го използвам отново за Хелоуин, когато ще се преоблечем като Ромео и Жулиета. — Оглежда ме. — Тези обувки ми харесват. Изглеждаш секси.
	Усещам как бузите ми пламват.
	— Тихо.
	Когато излиза от алеята, той отново ме поглежда и казва:
	— Но е вярно.
	Побутвам го.
	— Казвам само, че е по-добре хората да знаят коя съм.
	— Погрижил съм се за всичко — уверява ме той.
	И наистина е така. Като вървим по коридора на горните класове, Питър пуска на телефона си „Къде ми е умът?“ на „Пиксис“ и всички започват да ни ръкопляскат. Никой не пита дали не съм героиня от някоя манга.

	* * *

	След училище двамата с Питър лежим на дивана и краката му висят от единия край. Все още е с костюма, но аз съм облякла обичайните си дрехи.
	— Ти винаги имаш най-хубавите чорапи — казва той и вдига десния ми крак. Чорапите ми са сиви на бели точки и жълти мечешки личица.
	Казвам гордо:
	— Пралеля ми ми ги изпраща от Корея. В Корея са най-хубавите неща.
	— Можеш ли да я помолиш да изпрати и на мен? Не с мечета, ами… да речем, с тигри. Тигрите са страхотни.
	— Ходилата ти са прекалено големи за такива чорапи. Пръстите ти ще излизат. Знаеш ли какво, мисля, че мога да ти намеря подходящи чорапи в… хм, зоологическата градина. — Питър сяда и започва да ме гъделичка. Засмивам се. — Обзалагам се, че пандите или горилите трябва да… топлят все някак краката си… през зимата. Освен това сигурно ползват някаква технология за дезодориране на чорапи. — Започвам да се кикотя. — Престани… престани да ме гъделичкаш!
	— Тогава престани да се подиграваш с краката ми! — Заровила съм длан под ръката му и сега започвам силно да го гъделичкам. Но така се разкривам за повече атаки.
	Извиквам.
	— Добре, добре, примирие! — Той спира и аз се преструвам, че спирам, но го гъделичкам под ръката и той изпищява силно.
	— Каза примирие! — обвинява ме. И двамата кимаме и лягаме, останали без дъх. — Наистина ли мислиш, че краката ми миришат?
	Всъщност не мисля. Харесва ми как мирише след игра на лакрос — на пот, трева и на него самия. Но ми харесва да се заяждам с него, да виждам несигурността, изписана на лицето му, макар и само за секунда.
	— Е, искам да кажа, след тренировка… — казвам.
	Питър отново ме напада и се боричкаме, смеейки се, когато влиза Кити, носейки поднос със сандвичи със сирене и чаша портокалов сок.
	— Отидете горе — казва тя и се разполага на пода. — Това тук е обществена зона.
	Откъсвам се от Питър и я поглеждам гневно.
	— Не правим нищо, което не е за очите на другите, Катрин.
	— Сестра ти казва, че краката ми миришат — казва Питър и насочва стъпалата си към нея. — Лъже, нали?
	Тя ги побутва с лакът.
	— Няма да мириша краката ти. — Потреперва. — Вие сте смахнати.
	Аз я замервам с възглавница.
	Тя ахва.
	— Имаш късмет, че не обърна чашата ми със сок! Татко ще те убие, ако отново изцапаш килима. — И добавя многозначително: — Помниш ли инцидента с лакочистителя?
	Питър разрошва косата ми.
	— Непохватната Лара Джийн.
	Отблъсквам го от себе си.
	— Не съм непохватна. Ти си този, който се препъваше в собствените си крака онази вечер у Гейб докато се опитваше да си вземеш пица.
	Кити започва да се киска и Питър я замерва с възглавница.
	— Трябва да престанете да се заяждате с мен! — извиква. — Ще останеш ли за вечеря? — пита тя Питър, когато престава да се кикоти.
	— Не мога. Майка ми ще прави панирани пилешки пържоли.
	Очите на Кити ще изхвръкнат.
	— Късметлия. Ние какво ще имаме за вечеря, Лара Джийн?
	— Размразявам пилешки гърди — казвам. Тя прави гримаса и аз казвам: — Ако не ти харесва, можеш да се научиш да готвиш. Като отида в колежа, няма да съм наоколо, за да ти приготвям вечеря.
	— Да, точно така. Вероятно ще си тук всяка нощ. — Обръща се към Питър. — Може ли да дойда у вас за вечеря?
	— Разбира се — казва той. — И двете можете да дойдете.
	Кити започва радостно да вика и аз й казвам да млъкне.
	— Не можем, защото тогава татко ще трябва да вечеря сам. Днес госпожица Ротсчайлд ще ходи на фитнес.
	Кити отхапва от сандвича си със сирене.
	— Ще си направя още един сандвич тогава. Не искам да ям размразени пилешки гърди.
	Изведнъж сядам.
	— Кити, ще приготвя нещо друго, ако утре сутринта сплетеш косата ми на плитки. Искам да направя нещо специално с нея за екскурзията. — Никога досега не съм ходила в Ню Йорк. Когато гласувахме за последната семейна ваканция, гласувах за Ню Йорк, но спечели Мексико. Кити искаше да опита тако с риба и да плува в океана, а Марго искаше да види руините на маите и да поработи върху испанския си. Накрая дори бях щастлива, че Ню Йорк не спечели. Преди да отидем в Мексико, двете с Кити не бяхме излизали от страната. Никога не бях виждала толкова синя вода.
	— Ще сплета косата ти, само ако ми остане време след като сплета моята — казва Кити, което е най-доброто, на което мога да се надявам, предполагам. Тя е толкова добра в прическите.
	— А кой ще сплита косата ми, когато съм в колежа? — питам се.
	— Аз — отговаря Питър самоуверено.
	— Не знаеш как — надсмивам му се.
	— Детето ще ме научи. Нали, дете?
	— За определена цена — казва Кити.
	Двамата преговарят и накрая се спират на това Питър да заведе Кити и приятелките й на кино някоя събота. И така се озовавам седнала с кръстосани крака на пода докато Питър и Кити седят на дивана зад мен и Кити му показва как се сплита френска плитка, а Питър снима с телефона си.
	— А сега опитай ти — казва тя.
	Той непрекъснато изпуска някой кичур и започва да се ядосва.
	— Имаш много коса, Лара Джийн.
	— Ако не можеш да направиш френска плитка, ще те науча на нещо по-лесно — казва Кити и презрението в гласа й не може да се сбърка с нищо.
	Питър също го долавя.
	— Не. Ще се справя. Дай ми само секунда. Ще усвоя френската плитка така, както съм усвоил останалите френски неща. — И ми намига.
	Двете с Кити изпищяваме.
	— Не говори така пред сестра ми! — извиквам и го побутвам по гърдите.
	— Шегувах се!
	— И също така, не си _толкова_ добър във френската целувка. — Въпреки че е.
	Питър ме изглежда с поглед, който казва: „С кого се шегуваш?“. Аз свивам рамене.

	* * *

	По-късно изпращам Питър до колата му, а той спира преди да се качи, и пита:
	— Хей, колко момчета си целувала?
	— Само три. Теб, Джон Амброуз Макларън… — казвам името бързо, все едно отлепвам лейкопласт, но Питър пак има достатъчно време да сбърчи вежди. — И братовчеда на Али Филдман.
	— Момчето с ленивите очи?
	— Да. Името му е Рос. Мислех, че е сладък. Случи се на парти с преспиване у Али. Целунах го, защото ми отправиха предизвикателство. Но го исках.
	Той ме изглежда замислено.
	— Значи мен, Джон и братовчеда на Али.
	— Аха.
	— Забравяш един, Кови.
	— Кой?
	— Сандерсън!
	Махвам с ръка.
	— О, това всъщност не се брои.
	— Братовчедът на Али Филдман, когото си целунала по принуда, се брои, но не и _Джош_, с когото технически ми изневери? — Питър размахва пръст. — Не… Не мисля така.
	Побутвам го.
	— Тогава всъщност не бяхме заедно и го знаеш!
	— Технически, но добре. — Хвърля ми кос поглед. — Твоята бройка надвишава моята, знаеш ли. Аз съм целувал само Джен, Джамила и теб.
	— А момичето, което срещна на плажа с братовчедките ти? Анджелина?
	През лицето му преминава странно изражение.
	— О, да. Откъде знаеш за това?
	— Похвали се на всички! — Беше лятото преди седми клас. Женевив полудя, защото друго момиче целуна Питър преди нея. Опитахме се да намерим Анджелина онлайн, но нямахме много, за което да се заловим. Знаехме само името й. — И така, момичетата, които си целувал, стават четири, а и си правил с тях нещо много повече от целувки, Питър.
	— Добре!
	Но аз вече съм набрала скорост.
	— Ти си единственото момче, което съм целувала с чувство. И беше първият. Първа целувка, първо гадже, първо всичко! Ти си ми първият в толкова много отношения, а аз — в нито едно.
	Той глуповато казва:
	— Всъщност, това не е съвсем вярно.
	Аз присвивам очи.
	— Какво искаш да кажеш?
	— Никога не е имало момиче на плажа. Аз си измислих цялата история.
	— Анджелина с големите цици е измислица?
	— Никога не съм казвал, че има големи цици!
	— Напротив. Каза го на Тревър.
	— Добре, чудесно! Господи! Между другото, смисълът ти се губи.
	— И какъв е смисълът, Питър?
	Той прочиства гърлото си.
	— Онзи ден в мазето на Макларън. И на мен ми беше първата целувка.
	Смехът ми рязко замира.
	— Така ли?
	— Да.
	Гледам го втренчено.
	— Защо никога не си ми казвал?
	— Не знам. Предполагам, че съм забравил. И освен това, смущаващо е, че си измислих момиче. Не казвай на никого!
	Изпълнена съм с учудване, но приятно. Значи съм била първата целувка на Питър Кавински. Прекрасно!
	Прегръщам го и повдигам брадичка с очакване на целувката за лека нощ. Той потрива лице в моето и аз се радвам, че бузите му са гладки и почти няма нужда да се бръсне. Затварям очи, вдишвам го, чакам целувката му. А той ме целува благопристойно по челото.
	— Лека нощ, Кови.
	Отварям рязко очи.
	— И това е всичко, което ще получа?
	Той самодоволно казва:
	— По-рано каза, че не съм толкова добър в целувките, помпиш ли?
	— Шегувах се!
	Той ми намига и скача в колата. Гледам го как се отдалечава. Дори след цяла година заедно всичко ми се струва толкова ново. Да обичам момче и то да ме обича. Струва ми се истинско чудо.
	Не влизам вътре веднага. Просто в случай че се върне. С длани на хълбоци чакам цели двайсет секунди преди да се обърна към входните стъпала. В този момент колата му завива, носи се по улицата и спира право пред нашата къща. Питър подава глава през прозореца.
	— Добре, тогава — извиква. — Да се поупражняваме.
	Изтичвам до колата му, хващам го за ризата и го дръпвам към мен, накланям глава, а после го отблъсквам и изтичвам към входната врата, смеейки се, а вятърът запраща косата в лицето ми.
	— Кови! — вика той.
	— Само това ще получиш! — извиквам радостно. — Ще се видим утре в автобуса!

	* * *

	Същата вечер, докато двете с Кити мием зъбите си в банята, питам:
	— Според скалата от едно до десет, колко ще ти липсвам, като отида в колежа? Бъди честна.
	— Много е рано за такъв вид разговори — казва тя и изплаква четката си.
	— Просто отговори.
	— Четири.
	— Четири? Каза, че Марго ти липсва шест и половина!
	Кити поклаща глава.
	— Лара Джийн, защо трябва да помниш всяко малко нещо? Не е здравословно.
	— Най-малкото можеш да се престориш, че ти липсвам! — избухвам. — Така е прилично.
	— Марго отиде в другия край на света. Ти ще си само на петнайсет минути, така че дори няма да усетя липсата ти.
	— Но все пак.
	Тя слага длани на сърцето си.
	— Добре. Какво ще кажеш за това: „Ще ми липсваш толкова много, че ще плача всяка вечер“?
	Усмихвам се.
	— Това ми харесва повече.
	— Ще ми липсваш толкова много, че ще ми се иска да си прережа вените! — извиква тя бурно.
	— Не говори така, Катрин!
	— Тогава престани да си просиш комплименти — казва тя и си ляга, а аз оставам, за да опаковам тоалетните си принадлежности за пътуването до Ню Йорк на следващия ден. Ако вляза във Вирджинския университет, вероятно ще държа гримовете, кремовете и четките си тук, у дома, за да не се налага всеки път да ги опаковам. Марго трябваше да внимава какво да вземе със себе си в „Сейнт Андрюс“, защото Шотландия е толкова далеч и не може да си идва често у дома. А аз вероятно ще си опаковам багажа за есента и зимата, а летните ми неща ще си стоят у дома и ще ги сменям със смяната на сезоните.


>	6

	На другата сутрин татко ме закарва на училище, за да се кача на чартърния автобус.
	— Обади ми се веднага щом се настаниш — казва, докато чакаме на светофара до училището.
	— Ще се обадя.
	— Взе ли си двайсетте долара за спешни случаи?
	— Да. — Снощи татко ми даде двайсет долара да ги прибера в тайния джоб на якето си, просто за всеки случай. У мен е и кредитната му карта. Госпожица Ротсчайлд ми даде назаем малкия си чадър и зарядното за мобилния си телефон.
	Татко ми хвърля кос поглед и въздъхва.
	— Всичко се случва толкова бързо. Първо пътуването, после балът, завършването. Само въпрос на време е и ти да изхвръкнеш от гнездото.
	— Все още ще имаш Кити — казвам. — Макар да е вярно, че тя не е слънчев лъч като мен. — Той се засмива. — Ако вляза в Университета на Вирджиния, ще бъда наблизо и ще идвам често, така че не се тревожи за нищо. — Казвам го напевно, както той, когато имитира Стиви Уондър.

	* * *

	Сядам до Питър в автобуса, а Крис сяда до Лукас. Мислех, че ще ми е трудно да убедя Крис да дойде на пътуването, и щеше да бъде, ако бе спечелил „Дисни Уърлд“. Но тя също не е ходила в Ню Йорк, така че се оказа лесно.
	Пътуваме вече час, когато Питър организира игра на „Дали някога съм“, в която участват всички, а аз се преструвам на заспала, защото не съм правила почти нищо — нито съм вземала наркотици, нито съм правила секс — а всички се интересуват само от това. За щастие, играта бързо замира, предполагам защото не е така интересно, когато не участват и червени чашки „Соло“. Точно когато отварям очи и протягам ръце и се „събуждам“, Гейб предлага да играем на „Истина или предизвикателство“ и стомахът ми се свива.
	След скандала миналата година, заради горещата вана, която двамата с Питър взехме заедно, много внимавам какво ще си помислят останалите за нещата, които правим или не правим. Имам предвид секса. А „Истина или предизвикателство“ е много по-лоша от „Дали някога съм“! _С колко души си правила секс? Била ли си някога в тройка? По колко пъти на ден мастурбираш?_ Такива въпроси се задават, а ако някой някога ми ги зададе, ще трябва да призная, че съм девствена, а кой знае защо, този отговор е много по-пагубен от другите. Обикновено се скривам в кухнята или друга стая, когато на някое парти започнат тази игра. Но сега няма къде да се скрия, защото сме в автобуса. Хваната съм в капан.
	Питър ме гледа, развеселен. Знае какво си мисля. Казва, че пет пари не дава какво си мислят хората, но аз знам, че не е вярно. Всъщност, за Питър е много важно какво мислят останалите за него.
	— Истина или предизвикателство — казва Гейб на Лукас.
	Лукас отпива от енергийната си напитка.
	— Истина.
	— Правил ли си някога секс с момче?
	Цялото ми тяло се напряга. Лукас е гей, но се прикрива. Не иска непрекъснато да обяснява на хората какъв е, а и защо да го прави? Това не е работа на другите.
	Минава секунда преди Лукас да каже:
	— Не. Това предложение ли е?
	Всички се засмиват, а на лицето на Лукас има лукава усмивка, когато отново отпива от енергийната напитка, но аз виждам напрежението във врата и раменете му. Сигурно е истинско мъчение непрекъснато да си нащрек за подобни въпроси, да си готов да ги отклониш, да се усмихнеш, да омаловажиш всичко, като се засмееш. Въпросът за моята девственост е незначителен в сравнение с това. Но пак не искам да отговарям.
	Моля се Лукас да избере мен, защото знам, че няма да ми зададе труден въпрос. Но Лукас вероятно не забелязва умолителните погледи, които му хвърлям, защото вместо да избере мен, избира Женевив, която седи няколко редици по-назад и гледа нещо в телефона си. Излиза с момче от нейната църква, а той ходи в друго училище, затова никой не я забелязва много-много наоколо. От Крис чух, че родителите й се развеждат и че татко й се е преместил в ново жилище с приятелката си. Крис каза, че майката на Женевив изпаднала в депресия и трябвало да остане в болница няколко дни, но сега нещата са по-добре, за което се радвам. Питър изпрати жълти нарциси на майка й, когато тя се прибра у дома си. Двамата умувахме какво трябва да пише в картичката и накрая се спряхме на: _Желая ти много здраве, Уенди. С любов, Питър._ Цветята бяха моя идея и помогнах на Питър за тях, но името ми не фигурираше в картичката. Винаги съм харесвала Уенди, тя е мила с мен още откакто бях малко момиченце. Стомахът ми все още се свива, когато виждам Женевив, но не чак толкова зле, колкото преди. Знам, че никога вече няма да сме приятелки и съм приела това.
	— Истина или предизвикателство, Жен? — извиква Лукас.
	Тя вдига поглед и автоматично казва:
	— Предизвикателство.
	Разбира се, че Женевив ще избере предизвикателство. Тя е много неща, но не е страхливка. Аз бих предпочела всичко друго, само да не отговарям на въпрос за секс, така че вероятно също ще избера предизвикателство.
	Лукас предизвиква Женевив да седне до господин Джейн и да отпусне глава на рамото му.
	— Направи го достоверно — казва Лукас. Всички започват да викат и да се смеят. Виждам, че никак не иска да го направи, но, отново, тя не е страхливка.
	Всички гледаме как върви по пътеката и спира пред редицата на господин Джейн. Той е нов учител, едва от тази година, преподава биология. Млад е, красив, носи прилепнали по краката дънки и ризи с копчета от горе до долу. Женевив се плъзва на мястото до него и виждам тила й докато говори. Той се усмихва. После тя се сгушва в него и отпуска глава на рамото му, а той подскача като уплашена котка. Всички се смеят, господин Джейн се обръща и поклаща глава към нас като, изглежда, изпитва облекчение, че това е шега.
	Женевив се връща при нас триумфираща. Сяда на мястото си и оглежда групата, очите ни се срещат за миг и стомахът ми се свива. После тя извръща очи.
	— Истина или предизвикателство, Криси?
	— Тази игра е толкова тъпа — казва Крис. Жен просто я гледа втренчено, повдигнала предизвикателно вежди и Крис най-после извива очи нагоре и казва: — Каквото и да е. Истина. — Когато са така, глава до глава, невъзможно е да не забележиш, че са роднини — първи братовчедки от страна на майките им.
	Женевив не бърза, обмисля въпроса си. После нанася удар:
	— Играла ли си или не на чичо доктор с братовчед ни Алекс, когато беше в трети клас? И не лъжи.
	Всички викат и крещят, а лицето на Крис е яркочервено. Хвърлям й съчувствен поглед. Знам отговора.
	— Вярно е — измърморва тя и всички започват да кряскат.
	За мое щастие в този момент господин Джейн става и поставя диск в плейъра, като с това слага край на играта и моят ред така и не идва. Крис се обръща и ми прошепва:
	— Измъкна се толкова лесно.
	— Като че ли не знам — прошепвам в отговор и Питър се засмива тихо. Може да се смее, колкото си иска, но съм сигурна, че и той изпитва облекчение. Никога не го е казвал, но вероятно не иска целият клас да знае, че двамата с приятелката му, с която са заедно от година — и дори по-дълго, ако броим и подобието на връзка — не са правили секс.

	* * *

	Много малко от нашия клас са били в Ню Йорк, така че всички сме с ококорени очи. Не мисля, че някога съм била на толкова оживено място. Това е град със свой собствен ритъм. Просто не мога да повярвам колко много хора има, колко е претъпкан градът и колко изтънчени изглеждат всички. Всички изглеждат като… като градски жители. Освен туристите като нас, разбира се. Крис се опитва да се преструва на отегчена и невъзмутима, но когато вземаме метрото, за да отидем до Емпайър Стейт Билдинг, тя не се хваща за дръжка и едва не пада, когато влакът рязко спира.
	— Различно е от Вашингтон — измърморва. Това е сигурно. Вашингтон е най-близкият до Шарлътсвил град, но пак е малък и заспал, сравнен с Ню Йорк. Има толкова много да се види, толкова много магазини, че ми се иска да поспрем. Всички бързат, всички имат планове и места, закъдето са се запътили. Една възрастна жена се разкрещя на Питър, че гледа мобилния си телефон докато върви, което накара всички да се засмеят и — поне веднъж — Питър да се смути. Всичко е поразително.
	Стигаме до Емпайър Стейт Билдинг и аз карам Питър да си направим заедно селфи в асансьора. Главата ми се замайва като стигаме върха, толкова сме нависоко. Госпожица Дейвънпорт ми казва да седна с глава между коленете за минутка, което помага. Когато гаденето отминава, ставам и отивам да търся Питър, който е изчезнал някъде.
	Завивам зад ъгъла и чувам Питър да вика:
	— Чакайте! Чакайте! Сър! — И следва един охранител, който върви към червена раница на пода.
	Охранителят се навежда и я вдига.
	— Твоя ли е? — пита.
	— Хм, да…
	— Защо си я оставил на земята? — Дръпва ципа и изважда плюшено мече.
	Погледът на Питър се стрелка наоколо.
	— Можете ли да го приберете вътре? С него ще поканя приятелката си на бала. Трябва да е изненада.
	Охранителят клати глава. Измърморва нещо и отново започва да тършува в раницата.
	— Сър, моля ви, стиснете мечето.
	— Няма да го стисна — отговаря охранителят.
	Питър протяга ръка, стисва мечето и то казва:
	— Ще дойдеш ли на бала с мен, Лара Джийн?
	Охранителят строго казва:
	— Ти си в Ню Йорк, дете. Не можеш просто така да оставиш раницата си на пода.
	— Съжалявам — казва Питър. — Може ли да си получа мечето обратно? — И тогава ме вижда. — Кажи му, че „Безсъници в Сиатъл“ е любимият ти филм, Лара Джийн!
	Аз се втурвам към тях.
	— Сър, това е любимият ми филм. Моля ви, не го изхвърляйте.
	Охранителят се опитва да не се засмее.
	— Нямаше да го изхвърля — казва ми. А на Питър казва: — Просто внимавай повече следващия път. Просто тук, в Ню Йорк, сме бдителни. Ако видим нещо, казваме, разбираш ли? Не е като в малките градове, откъдето сте вие. Това тук е _Ню Йорк_. Тук не постъпваме глупаво или безотговорно.
	И двамата с Питър кимаме и охранителят се отдалечава. Двамата с Питър се споглеждаме и избухваме в лекомислен смях.
	— Някой е докладвал за раницата ми! — казва той. — И предложението ми се прецака.
	Изваждам мечето от чантата му и го притискам до гърдите си. Толкова съм щастлива, че дори не му казвам да не използва такъв език.
	— На мен ми харесва.
	— Трябваше да завиеш зад ъгъла и да видиш раницата ми тук, до телескопите. После да вземеш мечето, да го стиснеш и…
	— Откъде щях да знам, че трябва да го стисна? — питам.
	Питър изважда от раницата смачкано късче хартия. На него пише: _Стисни ме._
	— Паднало е, докато охранителят го държеше. Виждаш ли? Помислил съм за всичко.
	За всичко, освен за последствията от това да оставиш ненаглеждана раница на обществено място в Ню Йорк, но все пак! Замисълът е важен, а той е толкова сладък. Стискам мечето и то отново казва:
	— Ще дойдеш ли на бала с мен, Лара Джийн?
	— Да, ще дойда, Хауърд. — Хауърд е, разбира се, името на мечето от „Безсъници в Сиатъл“.
	— Защо казваш „да“ на него вместо на мен? — пита Питър.
	— Защото той ме попита. — Повдигам вежди към него и чакам.
	Питър извива очи нагоре и измърморва:
	— Лара Джийн, ще дойдеш ли на бала с мен? Господи, ти наистина искаш много.
	Подавам му мечето.
	— Ще дойда, но първо целуни Хауърд.
	— Кови. Не. По дяволите, не.
	— Моля те! — Гледам го умолително. — Така е във филма, Питър.
	И макар и недоволно, Питър целува мечето пред всички и аз разбирам, че той е изцяло и само мой.

	* * *

	В автобуса, на път към хотела ни в Ню Джърси, Питър ми прошепва:
	— Какво мислиш, дали да не се прокраднем навън след нощната проверка и да се върнем в града? — Шегува се. Знае, че не съм от онези, които се прокрадват навън, когато са на училищна екскурзия.
	Ококорва очи, когато казвам:
	— А как ще стигнем до града? Има ли таксита от Ню Джърси до Ню Йорк? — Не мога да повярвам, че дори мисля за това. Толкова е нехарактерно за мен. Бързо казвам: — Не, не, няма значение. Не можем. Ще се изгубим или ще ни ограбят, а после ще ни изпратят у дома и ще съм бясна, че съм пропуснала Сентръл Парк и всичко останало.
	Питър ми хвърля скептичен поглед.
	— Може би няма да стане така, а ще ни държат цял ден в хотела, наказани. Да не рискуваме. — После: — Какво ще правим? — Аз се преструвам, че обмислям, а всъщност нищо не планирам, но Питър продължава: — Можем да отидем да слушаме музика на живо или да посетим комедийно шоу. Известните комедийни актьори понякога изненадват.
	— Иска ми се да гледаме _Хамилтън_. — Минаваме през Таймс Скуеър и двамата с Лукас изпъваме вратове, за да зърнем огромната палатка на _Хамилтън_, но нямахме късмет.
	— Утре искам да си взема геврек от Ню Йорк и да го сравня с тези на Бодо. — Гевреците на Бодо са легендарни в Шарлътсвил, ние се гордеем с тях.
	Отпускам глава на рамото му, прозявам се и казвам:
	— Иска ми се да можехме да отидем в пекарната „Лъвейн“, за да опитам сладките им. Шоколадовите им курабийки трябва да нямат равни на себе си. Искам да отида и в магазина за шоколадови изделия на Жак Торес. Неговите шоколадови изкушения са легендарни… — Очите ми се затварят и Питър ме потупва по косата. Унасям се в сън, когато осъзнавам, че той разплита плитката, която Кити ми е направила. Отварям рязко очи.
	— Питър!
	— Шшшт, заспивай. Искам да упражня нещо.
	— Никога няма да успееш да я сплетеш като нея.
	— Само ме остави да опитам — казва той и събира фибите в дланта си.
	Стигаме в хотела в Ню Джърси, а моите плитки са хлабави и не искат да стоят закрепени на върха на главата ми.
	— Ще изпратя снимка на Кити, за да види какъв лош ученик си — казвам и събирам нещата си.
	— Не, недей — казва бързо Питър, което ме кара да се усмихна.

	* * *

	Следващият ден е изненадващо топъл за март. Слънцето грее, а цветята започват да разцъфват. Сякаш съм в _„Имате поща“_, когато Катлийн Кели отива да се срещне с Джоуи Фокс в Ривърсайд Парк. Искам да видя градината, в която се целуват в края на филма, но екскурзоводът ни завежда в Сентръл Парк. Двете с Крис правим снимки на мозайката _„Представи си“_ в Ягодовите полета, когато осъзнавам, че Питър не се вижда никъде. Питам Гейб и Даръл дали са го виждали, но никой не знае къде е. Изпращам му съобщение, той не отговаря. Ще отидем в Ливадата на овцете, за да си направим пикник и аз започвам да изпадам в паника, защото какво ще стане, ако господин Джейн или госпожица Дейвънпорт забележат, че не е тук? Той дотичва точно когато се каним да тръгнем. Дори не се е задъхал, нито пък изглежда притеснен, че едва не го изоставихме.
	— Къде беше? — питам. — Едва не тръгнахме без теб!
	Той победоносно ми показва кафява хартиена кесия.
	— Отвори я и ще видиш.
	Грабвам кесията от него и поглеждам вътре. Шоколадови курабийки от „Лъвейн“, още топли.
	— О, мили боже, Питър! Толкова си мил. — Повдигам се на пръсти и го прегръщам, после се обръщам към Крис: — Не е ли мил, Крис? — Питър е сладък, но никога не е бил чак толкова сладък. Стават два романтични жеста един след друг и сигурно трябва да го похваля, защото момчетата реагират добре на окуражавания.
	Тя вече бърка в кесията и си взема една курабийка.
	— Много е мил. — Протяга ръка за още една, но Питър отдалечава кесията от нея.
	— По дяволите, Крис! Нека и Кови ги опита преди да си изяла всичките.
	— Е, защо си взел толкова малко?
	— Защото са огромни! И са по пет долара курабийката.
	— Не мога да повярвам, че си отишъл да ги вземеш за мен — казвам. — Не се ли страхуваше, че може да се изгубиш?
	— Не — отговаря той гордо. — Погледнах картата на телефона си и изтичах. Обърках се малко като влязох в парка, но ме упътиха. Хората в Ню Йорк са много дружелюбни. Мълвата, че са грубияни, определено не отговаря на истината.
	— Вярно е. Всички, които срещнахме, бяха мили. С изключение на онази стара дама, която ти се разкрещя, че гледаш телефона си докато вървиш — казва Крис и му се усмихва, а той смръщва вежди. Отхапвам голяма хапка от курабийката. Тя е по-скоро като миниатюрна кифличка, приготвена с плътно тесто. И е тежка. И наистина, досега не съм вкусвала такава шоколадова курабийка.
	— Е? — пита ме Питър. — Каква е присъдата?
	— Уникална е. Няма друга като нея. — Отхапвам отново, но госпожица Дейвънпорт идва при нас и ни подбира, като гледа втренчено курабийката в ръката ми.
	Екскурзоводът ни има показалка, която прилича на факела на Статуята на свободата, и сега ни води през парка, като я е вдигнал високо. Всичко това е наистина объркващо, иска ми се да можехме да разгледаме града, но не. Той има конска опашка и носи потник в цвят каки и аз си мисля, че е старомоден, но госпожица Дейвънпорт, изглежда, много го харесва. След Сентръл Парк вземаме метрото до центъра на града и се разхождаме около Бруклинския мост. Всички останали се редят на опашка за сладолед пред Бруклинската сладоледена фабрика, но двамата с Питър изтичваме до магазина за шоколадови изделия на Жак Торес. Идеята е на Питър. Разбира се, първо искам разрешение от госпожица Дейвънпорт. Тя разговаря с екскурзовода, затова просто ни махва с ръка. Чувствам се толкова пораснала като вървя по улиците на Ню Йорк без никакви възрастни.
	Когато стигаме в магазина, съм така развълнувана, че треперя. Най-после ще опитам известните шоколадови курабийки на Жак. Захапвам една. Тя е плоска и хрупкава. Шоколадът се е събрал на върха и се е втвърдил! Маслото и захарта имат вкус почти на карамелизирани. Божествена е.
	— Твоите са по-хубави — казва Питър с прекалено пълна уста, а аз му изшътквам да млъкне и се оглеждам, за да се уверя, че момичето зад касата не е чуло нищо.
	— Престани да лъжеш — казвам.
	— Не лъжа!
	Но лъже.
	— Просто не знам защо моите не са като неговите — казвам. — Трябва да е от професионалните фурни. — Изглежда, ще трябва да приема моите недотам съвършени шоколадови курабийки и да съм доволна.
	Излизаме и забелязвам пекарна от другата страна на улицата, „Алмондин“, и една на срещуположния ъгъл, „Курабийките на едно момиче“. Ню Йорк наистина е градът на сладките.
	Двамата с Питър се връщаме до магазина за сладолед, като се държим за ръце. Всички са навън, седят по пейките, ядат сладолед и си правят селфита на фона на Манхатън. Ню Йорк непрекъснато ме изненадва с красотата си.
	Питър сигурно мисли същото, защото стиска ръката ми и казва:
	— Този град е страхотен.
	— Наистина.

	* * *

	Потънала съм в дълбок сън, когато на вратата се почуква. Стряскам се и се събуждам. Навън е още тъмно. Крис, която спи в отсрещното легло, дори не помръдва.
	После, от другата страна на вратата, чувам гласа на Питър.
	— Кови, аз съм. Искаш ли да се качим на покрива да наблюдаваме изгрева?
	Ставам от леглото, отварям вратата и виждам Питър, с връхна дреха с качулка с надписа на Вирджинския университет, да държи хартиена чашка с кафе и друга, в която има торбичка чай.
	— Колко е часът?
	— Пет и половина. Побързай, отиди да си вземеш палтото.
	— Добре, дай ми две минути — прошепвам. Изтичвам в бамята, измивам си зъбите и после търся якето си в мрака. — Не мога да намеря якето си!
	— Можеш да вземеш моята връхна дреха — предлага Питър, застанал на прага.
	Крис изръмжава изпод одеялото.
	— Кълна се в бога, ако не млъкнете веднага…
	— Извинявай — прошепвам. — Искаш ли да гледаш изгрева с нас?
	Питър нацупва устни, но главата на Крис е още под одеялото, така че тя не вижда.
	— Не. Просто вървете!
	— Съжалявам, съжалявам — казвам и побързвам да изляза.
	Вземаме асансьора до върха, навън е още тъмно, но по небето се е появила сивкава светлина. Градът тъкмо се събужда. Питър веднага съблича връхната си дреха, аз пъхам ръце в ръкавите, а той плъзва качулката на главата ми. Дрехата е топла и мирише на праха за пране, който майка му използва.
	Питър се навежда през перилата и гледа над водата, към града.
	— Можеш ли да си представиш как живеем тук след колежа? Можем да живеем в небостъргач. С портиер. И фитнес зала.
	— Не искам да живея в небостъргач. Искам да живея в къща от кафеникав камък в Уест Вилидж. Близо до книжарница.
	— Ще измислим нещо — казва той.
	Аз също се навеждам през перилата. Никога преди не бих си и помисляла да живея в Ню Йорк. Преди да дойда тук, градът ми се струваше плашещ, място за силни хора, които не се страхуват да влязат в юмручен бой с някого в метрото, или за мъже в костюми, които работят на Уолстрийт, или за художници, които живеят в тавански помещения в Сохо. Но сега, след като съм тук, градът вече не е толкова страшен, не и когато Питър е до мен. Така ли става? Влюбваш се и вече нищо не е страшно, и животът е една голяма възможност?


>	7

	Обратното пътуване до Вирджиния продължава шест часа и аз спя през по-голямата част от него. Вече е тъмно, когато спираме на паркинга на училището и виждам колата на татко, паркирана отпред. Всички ние имаме собствени автомобили и отдавна шофираме сами, но да видим всичките тези родители да ни чакат, ни кара да се чувстваме така, сякаш отново сме в началното училище и се връщаме от пътуване сред полето. Чувството е приятно. По пътя за вкъщи си вземаме пица, госпожица Ротсчайлд идва у дома и тя, татко, Кити и аз хапваме пред телевизора.
	След като разопаковам багажа си, свършвам малко необходима домакинска работа и разговарям с Питър по телефона, се приготвям за лягане. Но се въртя и мятам, както ми се струна, цяла вечност. Може би защото спах в автобуса или защото всеки ден вече мога да очаквам резултатите от Вирджинския университет. Както и да е, не мога да заспя, затова слизам долу и започвам да отварям чекмеджета.
	Какво бих могла да опека по това време на нощта, което няма да изисква да чакам маслото да омекне? Този въпрос непрекъснато присъства в живота ми. Госпожица Ротсчайлд казва, че просто трябва да оставяме маслото в чинийка извън хладилника, както прави тя, но в нашето семейство не правим така, ние го държим в хладилника. Освен това, сместа не става добра, ако маслото е прекалено меко, а във Вирджиния през пролетта и лятото маслото се разтопява бързо.
	Предполагам, че най-после мога да се опитам да изпека шоколадовите сладки с канела, които ми се въртят в главата. Рецептата на Катрин Хепбърн за шоколадови сладки плюс канела, плюс сметана с канела отгоре.
	Топя шоколад на пара и вече съжалявам, че съм започнала този проект толкова късно, когато татко влиза в кухнята, облечен в карирания вълнен халат, който Марго му подари за Коледа миналата година.
	— И ти ли не можеш да спиш? — пита той.
	— Пробвам нова рецепта. Мисля, че мога да ги нарека „канелени сладки“. Или „греховни сладки“.
	— Желая ти късмет със събуждането утре — казва татко и разтрива тила си.
	Прозявам се.
	— Знаеш ли, мислех, че можеш да се обадиш в училището вместо мен, а аз да поспя малко и после двамата да си направим хубава и приятна закуска заедно, като баща и дъщеря. Мога да направя омлет с гъби.
	Той се засмива.
	— Добър опит. — Побутва ме към стълбите. — Аз ще довърша греховните сладки или както там се наричат. А ти отивай в леглото.
	Отново се прозявам.
	— Мога ли да ти имам доверие, че ще приготвиш сметаната? — Татко добива разтревожен вид и аз казвам: — Забрави. Ще приготвя тестото и ще ги изпека утре.
	— Ще ти помогна — казва той.
	— Почти съм приключила.
	— Няма значение.
	— Добре тогава. Можеш ли да ми измериш четвърт чаша брашно?
	Татко кима и взема мерителната чаша.
	— Тази е за течности. Имаме нужда от сухи мерителни чаши, за да можеш да изравниш брашното. — Той отива отново до бюфета и сменя чашите. Гледам го как взема брашно и внимателно го изравнява с ножа за масло.
	— Много добре.
	— Уча се от най-добрата — казва той.
	Накланям глава на една страна.
	— Защо си още буден, татко?
	— А, предполагам, че има много неща, за които да мисля. — Той поставя капака на бурканчето с брашно и се поколебава, преди да запита: — Какви са чувствата ти към Трина? Харесваш я, нали?
	Свалям шоколада от котлона.
	— Много я харесвам. Мисля, че е възможно дори да я обичам. А _ти_ обичаш ли я?
	Този път татко въобще не се поколебава.
	— Да.
	— Е, добре — казвам. — Радвам се.
	Той, изглежда, изпитва облекчение.
	— Добре — казва в отговор. После отново: — Добре.
	Нещата трябва да са много сериозни, щом ми задава такъв въпрос. Чудя се дали няма да я помоли да се премести да живее с нас. Преди да съм успяла да попитам, той казва:
	— Никой никога няма да заеме мястото на майка ти. Знаеш го, нали?
	— Разбира се. — Облизвам шоколада от лъжицата с върха на езика си. Горещ е, прекалено горещ. Хубаво е той отново да обича, да има истински партньор. Толкова отдавна е сам, че това изглежда нормално, но е по-добре да има някого до себе си. И всеки може да види, че е щастлив. Сега, след като госпожица Ротсчайлд е тук, не мога да си представя, че я няма. — Радвам се за теб, татко.


>	8

	Цяла сутрин проверявам телефона си, както правят и всички други вече цяла седмица. Понеделник дойде и отмина без вест от Вирджинския университет, после вторник, после сряда. Днес е четвъртък и все още нищо. От университета винаги изпращат писма на приетите преди първи април, а миналата година писмата бяха получени през третата седмица на март, така че наистина може да се случи всеки ден сега. Публикуват списъци и в социалните мрежи, в специална информационна система за студенти, а ти влизаш в системата и научаваш съдбата си.
	Колежите изпращат писма и по пощата. Госпожа Дювал казва, че понякога, когато пощальонът дойде, родителите се обаждат в училището, а децата скачат в колите си и подкарват към дома колкото могат по-бързо. Има нещо романтично в това да чакаш писмо по пощата, да очакваш съдбата си.
	Седя в часа по френски, последния за деня, когато някой изпищява:
	— От Вирджинския университет току-що писаха в Туитър! Резултатите са излезли!
	Мадам Хънт казва: „Calmez vous, calmez vous“, но всички стават и изваждат телефоните си, без да й обръщат никакво внимание.
	Това е. Ръцете ми треперят, докато влизам в системата, сърцето ми препуска с милион километра в минута, докато чакам уебсайтът да се зареди.
C>
	Университетът на Вирджиния получи над 30 000 молби тази година. Комитетът по приема разгледа молбата ви и внимателно прецени академичните, личните и извънучилищните ви препоръки и макар че молбата ви бе впечатляваща, съжаляваме, но трябва да ви информираме…
C$
	Това не може да е истина. Аз съм в някакъв кошмар и всеки момент ще се събудя. Събуди се, събуди се, събуди се.
	Сякаш някъде отдалеч, чувам хора да говорят около мен, чуваме писъци на радост откъм коридора. После звънецът удря и всички скачат и се втурват към вратата. Мадам Хънт мърмори:
	— Обикновено не изпращат информация, докато не свършат часовете.
	Вдигам поглед, тя ме гледа с тъжни, изразяващи съчувствие очи. Очите на мама. И тези очи ме погубват.
	Всичко е съсипано. Гърдите ме болят, трудно ми е да дишам. Всичките ми планове, всичко, на което съм разчитала — нищо няма да се сбъдне сега. Да се връщам у дома за неделната вечер, да пера дрехите си през уикендите с Кити, Питър да ме изпраща до вратата на класната стая, да уча цяла нощ в библиотеката. Всичко това няма да го има.
	Сега нищо няма да стане, както бе планирано.
	Свеждам поглед към телефона си и отново прочитам думите: _„Съжаляваме, но трябва да ви информираме…“_. Очите ми се замъгляват. После прочитам всичко от началото. Дори не съм в резервите. Дори това ми е отказано.
	Ставам, вземам чантата си и излизам. Усещам някаква застиналост в себе си, но в същото време ясно усещам как сърцето ми бие и ушите ми бучат. Всички части функционират както трябва, но аз съм безчувствена. Не бях приета. Няма да отида във Вирджинския университет, те не ме искат.
	Отивам до шкафчето си, все още замаяна, и едва не се блъскам в Питър, който идва иззад ъгъла. Той ме сграбчва.
	— Е? — Очите му светят, изразяват нетърпение и очакване.
	Гласът ми идва сякаш някъде много отдалеч.
	— Не влязох.
	Устата му увисва.
	— Чакай… какво?
	Усещам как в гърлото ми се надига буца.
	— Да.
	— И дори не си в резервите?
	Поклащам глава.
	— По дяволите. — Думите му са като дълго издишане. Питър изглежда изумен. Пуска ръката ми. Виждам, че не знае какво да каже.
	— Трябва да вървя — казвам и се обръщам.
	— Чакай… Ще дойда с теб!
	— Не, недей. Имаш мач днес. Не можеш да го пропуснеш.
	— Кови, пет пари не давам за това.
	— Не, предпочитам да не идваш. Само… Ще ти се обадя по-късно. — Той протяга ръка към мен, но аз го избягвам и тръгвам бързо по коридора. Той извиква името ми, но аз не спирам. Просто трябва да стигна до колата си, после мога да заплача. Не още. Само още сто стъпки, а после още сто.
	Стигам до паркинга и сълзите бликват. Толкова са много, че едва виждам и трябва да спра пред „Макдоналдс“ и да поплача още на паркинга. Започвам да разбирам, че това не е кошмар, че е истина и тази есен няма да ходя във Вирджинския университет с Питър. Всички ще бъдат толкова разочаровани. Всички очакваха, че ще ме приемат. Всички мислехме, че ще стане така. Не трябваше толкова много да казвам наляво и надясно, че искам да уча там. Трябваше да го запазя за себе си, да не позволявам никой да вижда колко много го искам. Сега всички ще се тревожат за мен и това ще е по-лошо от тъжните майчински очи на мадам Хънт.
	Прибирам се у дома, вземам телефона си и отивам горе, в стаята си. Събличам училищните си дрехи, обличам си пижамата, пъхам се в леглото и поглеждам телефона си. Имам пропуснати обаждания от татко, Марго и Питър. Влизам в Инстаграм и виждам, че всички са постнали реакциите си относно приема във Вирджинския университет. Братовчедка ми Хейвън е приета, постнала е писмото за приемане. Тя обаче няма да учи там. Ще отиде в Уелсли, първият й избор. Тя дори не дава пет пари за Вирджинския университет, той беше спасителната й мрежа. Сигурна съм, че ще изрази фалшиво съчувствие към мен, когато разбере, че не съм приета, но всъщност ще се чувства превъзходство. Емили Нюсбаум също е приета. Постнала е своя снимка с тениска на Вирджинския университет и бейзболна шапка. Господи, всички ли са приети? Мислех, че оценките ме са по-добри от нейните. Очевидно не.
	Малко по-късно чувам входната врата да се отваря и стъпките на Кити, която тича нагоре по стълбите. Тя отваря вратата на стаята ми, но аз лежа, обърната на една страна, със затворени очи, и се преструвам на заспала.
	— Лара Джийн? — прошепва тя.
	Не отговарям. Имам нужда от още малко време, преди да се наложи да се изправя срещу нея и татко и да им кажа, че не съм приета. Погрижвам се да дишам дълбоко и естествено и чувам Кити да излиза, и да затваря тихо вратата след себе си. Не след дълго наистина заспивам.

	* * *

	Когато се събуждам, навън е тъмно. Толкова е тъжно да заспиш, докато е светло, и да се събудиш по тъмно. Очите ми са подути и ме болят. Чувам долу водата да тече в кухнята и потракването на чинии и прибори. Слизам по стълбите, но спирам малко преди да стигна подножието им.
	— Не ме приеха във Вирджинския университет — казвам.
	Татко се обръща, ръкавите му са навити, ръцете му — сапунени, а очите му — по-тъжни от тези на мадам Хънт. Татковите очи. Той спира водата, идва до стълбите и ме прегръща. Ръцете му са още влажни.
	— Толкова съжалявам, скъпата ми — казва. Почти еднакво високи сме, защото съм все още на стъпалата. Усилията ми са концентрирани в това да не заплача, но когато той най-после ме пуска, вдига брадичката ми нагоре и оглежда тревожно лицето ми, едва се сдържам. — Знам колко много го искаше.
	Продължавам да преглъщам, за да спра сълзите.
	— Все още ми се струва, че не е истина.
	Той приглажда косата назад от очите ми.
	— Всичко ще се получи. Обещавам.
	— Аз просто… Наистина не исках да ви оставям — проплаквам и сълзите започват да се стичат по бузите ми. Татко ги бърше с длан. Той също има вид, че ще заплаче, което ме кара да се чувствам още по-зле, защото планирах да съобщя смело новината, а погледнете ме сега.
	Той ме прегръща и признава:
	— И аз егоистично исках да си близо до дома. Но, Лара Джийн, ти пак ще влезеш в страхотно училище.
	— Но няма да е Вирджинският университет — прошепвам.
	Татко ме притиска към себе си.
	— Толкова съжалявам — казва отново.
	Сяда до мен на стъпалата, прегърнал ме, когато влиза Кити, която е разхождала Джейми Фокс-Пикъл. Мести поглед от мен към татко и пуска каишката на Джейми.
	— Не са те приели?
	Избърсвам лице и се опитвам да свия рамене.
	— Да. Всичко е наред. Предполагам, че не е писано да бъде.
	— Съжалявам — казва тя едва чуто, а очите й са пълни с тъга.
	— Ела поне да ме прегърнеш — казвам и тя се подчинява. Тримата седим така на стълбите доста дълго, татко ме е прегърнал през раменете, а Кити е сложила длан на коляното ми.

	* * *

	Татко ми приготвя сандвич с пуешко, който изяждам, после се качвам в стаята си горе, за да погледна отново телефона си. На прозореца ми се почуква. Питър е, все още в спортен екип. Скачам от леглото и отварям прозореца. Той влиза, оглежда лицето ми и казва:
	— Хей, заешки очи. — Нарича ме така, когато съм плакала. Това ме разсмива, а смехът ми се отразява добре. Протягам ръка към него и той казва: — Точно сега не искаш да ме прегръщаш. Не съм взел душ след мача. Дойдох направо тук.
	Прегръщам го и въобще не ми мирише зле.
	— Защо не звънна на звънеца? — питам и вдигам поглед към него, прегърнала го през кръста.
	— Помислих, че на баща ти може да не му хареса да идвам толкова късно. Добре ли си?
	— Горе-долу. — Пускам го и сядам на леглото, а той сяда на бюрото. — Всъщност не.
	— Да, аз също. — Настъпва дълга пауза, после Питър казва: — Чувствам, че преди не казах правилните неща. Бях изумен. Не мислех, че ще стане така.
	Свела съм поглед към покривката на леглото.
	— Знам. Аз също.
	— Не е справедливо. Оценките ти са по-добри от моите. Кари бе приет, а оценките ти са по-добри от неговите!
	— Е, аз не съм спортист, нито играя голф. — Опитвам се да не издам мъката си, но това си остава само опит. Една предателска, едва уловима мисъл се върти в главата ми — не е честно Питър да е приет, а аз — не, когато го заслужавам повече. Работила съм по-упорито. Имам по-добри оценки, по-високи резултати на приемните изпити.
	— Майната им.
	— Питър.
	— Съжалявам. Да вървят по дяволите. — Издиша. — Това е лудост.
	Автоматично казвам:
	— Е, не е _лудост_. Надпреварата за Вирджинския университет е реалност. Не съм ядосана на тях. Просто ми се иска да бях приета.
	Той кима.
	— Да, на мен също.
	Внезапно чуваме водата от казанчето в тоалетната в коридора и двамата замръзваме.
	— По-добре да си вървиш — прошепвам.
	Питър ме прегръща още веднъж, преди да излезе през прозореца. Стоя там и го гледам как тича по улицата до мястото, където е паркирал колата си. След като потегля, проверявам телефона си. Имам две пропуснати обаждания от Марго и после съобщение от нея, в което пише: _Толкова съжалявам._
	И отново заплаквам, защото най-после осъзнавам, че това е истина.


>	9

	Когато се събуждам сутринта, това е първото, за което си помислям. Че няма да отида във Вирджинския университет и че дори не знам къде ще уча. През целия ми живот досега не ми се е налагало да се тревожа за това. Винаги съм знаела къде ми е мястото, къде принадлежа. У дома.
	Лежа в леглото и започвам мислено да изреждам нещата, които ще пропусна, след като няма да отида в колежа, който е зад ъгъла. Моментите.
	Първият цикъл на Кити. Не че татко няма да се погрижи, но аз чакам този момент от известно време, за да изнеса на Кити лекция за това какво е да си жена, която няма да й хареса. Може и да не се случи още година или две. Но когато това стана с мен, аз бях на дванайсет, а с Марго, когато бе на единайсет, така че, кой знае? Марго ми обясни всичко за тампоните и какъв тампон за кой ден да използвам, както и да спя по корем, когато болките са особено силни. Накара ме да се почувствам така, сякаш се присъединявам към някакъв таен клуб, женски клуб. Сестра ми намали болката, която изпитвах от това, че пораствам. И двете по-големи сестри на Кити няма да са край нея, но тя има госпожица Ротсчайлд, която живее от другата страна на улицата. А Кити е толкова привързана към госпожица Ротсчайлд, че вероятно би предпочела тя да й изнесе лекцията, ако трябва да кажем истината. Дори в бъдеще татко и госпожица Ротсчайлд да скъсат, знам, че госпожица Ротсчайлд няма да обърне гръб на Кити. Връзката между тях е здрава.
	Ще пропусна и рождения ден на Кити. Винаги съм си била у дома за рождения й ден. Ще трябва да напомня на татко да продължи нашите традиции в това отношение.
	За първи път момичетата Сонг ще бъдат разделени. И вероятно никога вече трите няма да живеем в една къща. Ще се прибираме у дома за празниците и училищните ваканции, но няма да е същото. Няма да бъде, каквото е било. Но, предполагам, то не е същото и откакто Марго замина за колежа. Работата е там, че свикваш. Дори още преди да си осъзнал какво става, свикваш нещата да бъдат различни. И за Кити ще бъде така.
	На закуска непрекъснато й хвърлям погледи и запомням всяко дребно нещо. Дългите й крака, изпъкналите й колене, как гледа телевизия с полуусмивка на лицето. Ще е толкова малка още кратко време. Преди да замина, двете заедно трябва да правим повече специални неща.
	На рекламите тя ме поглежда.
	— Защо си се втренчила в мен?
	— Без причина. Само това, че ще ми липсваш.
	Кити изгълтва останалата част от млякото си с мюсли.
	— Може ли да взема стаята ти?
	— Какво? Не!
	— Да, но ти няма да живееш тук. Защо трябва стаята ти да стои празна?
	— Защо искаш моята стая, а не тази на Марго? Нейната е по-голяма.
	Тя практично казва:
	— Твоята е по-близо до банята и има по-добро осветление.
	Мразя промените, а Кити ги приема с радост. Навежда се силно напред. Това е нейният начин да се справя.
	— Знам, че ще ти липсвам, затова не се преструвай, че няма — казвам.
	— Винаги съм се чудела какво ли е да си единствено дете — припява тя. Когато смръщвам вежди, бърза да добави: — Само се шегувах!
	Знам, че Кити си е просто Кити, но не мога да не изпитам лека болка. Защо някой ще иска да е единствено дете? Какво толкова страхотно има да няма кой да ти топли краката в студените зимни нощи?
	— Ще ти липсвам — казвам повече на себе си, отколкото на нея. Тя обаче не ме чува, шоуто й отново върви на екрана.

	* * *

	Като влизам в училище, отивам право в кабинета на госпожа Дювал да й кажа новината. Като вижда изражението на лицето ми, тя казва:
	— Ела, седни — и става от стола си зад бюрото и затваря вратата след мен. Сяда на стола до моя. — Разкажи ми.
	Поемам си дълбоко дъх.
	— Не ме приеха в Университета на Вирджиния. — Сега, след като съм го казвала няколко пъти, човек би помислил, че ще ми е по-лесно, но не е. Още по-трудно е дори.
	Тя въздиша.
	— Изненадана съм. Много, много съм изненадана. Заявлението ти бе впечатляващо, Лара Джийн. Ти си прекрасна ученичка. Чух, че тази година са получили с няколко хиляди повече молби от предната година. — Но пак мислех, че, в най-лошия случай, ще си поне в резервите. — Мога само да свия леко рамене в отговор, защото нямам доверие на гласа си. Тя се навежда напред и ме прегръща. — От източник в отдела по приема чух, че „Уилям енд Мери“ ще изпратят решенията си днес, така че бъди готова. А все още може да те приемат в университета на Северна Каролина, в Юта или в Рочестър. Къде другаде кандидатства? В Техническия?
	Поклащам глава.
	— В университета „Джеймс Мадисън“.
	— Все страхотни училища. Всичко ще бъде наред, Лара Джийн. Ни най-малко не се тревожа за теб.
	Не казвам какво мисля: че и двете смятахме, че ще ме приемат във Вирджинския университет. Само се усмихвам леко.

	* * *

	Излизам и виждам Крис при шкафчетата. Казвам й новината за Вирджинския университет, а тя отвръща:
	— Трябва да дойдеш с мен и да работиш във ферма в Коста Рика.
	Изумена, се облягам на стената и казвам:
	— Чакай… какво?
	— Казах ти за това.
	— Не, не мисля, че си ми казала. — Знаех, че Крис няма да отиде в частен колеж, че ще учи в общински и след това ще види какво ще прави. Но никога не ми е казвала каквото и да е за Коста Рика.
	— Една година няма да уча, а ще работя във ферма. Работиш около пет часа, а те ти осигуряват подслон и храна. Удивително е.
	— Но какво знаеш за фермерството?
	— Нищо! Но това няма значение. Трябва само да имаш желание за работа, те ще те научат. Мога също така да работя в училище по сърфинг в Нова Зеландия или да се уча да правя вино в Италия. Готова съм да отида навсякъде. Не звучи ли удивително?
	— Да… — Опитвам се да се усмихна, но лицето ми е изопнато. — Майка ти съгласна ли е с плановете ти?
	Крис започва да гризе палеца си.
	— Както и да е, на осемнайсет съм. Тя няма избор.
	Поглеждам я със съмнение. С майката на Крис не е лесно. Трудно ми е да си представя, че ще се съгласи с подобен план.
	— Казах й, че ще се занимавам с това една година, а после ще се върна и ще уча в общинския колеж „Пиемонт“ във Вирджиния — признава тя. — Но кой знае какво ще се случи? Една година с много време. Може да се омъжа за диджей, да се присъединя към някоя музикална група или да създам своя линия бански.
	— Всичко това звучи толкова бляскаво.
	Искам да изпитам вълнение заради нея, но чувството ми убягва. Хубаво е, че Крис си има свои неща, които да очаква с нетърпение — нещо, което никой друг от класа ни няма да прави. Но като че ли всичко около мен се развива по начин, който не съм очаквала, докато аз просто искам нещата да си останат такива, каквито са били.
	— Ще ми пишеш ли? — питам.
	— Ще ти пиша всичко в снапчат.
	— Нямам акаунт в Снапчат и освен това не е същото. — Побутвам я с крак. — Изпращай ми пощенска картичка от всяко ново място, моля те.
	— Но кой знае дали ще имам достъп до поща? И не знам как работят пощите в Коста Рика.
	— Е, можеш да опиташ.
	— Ще опитам — съгласява се тя.
	Не се виждам често с Крис тази година. Тя работи като хостеса в „Апълбийс“ и се е сближила много с колегите си. Всичките са по-възрастни от нея, някои имат деца и плащат сами сметките си. Сигурна съм, че Крис не е казала на никого от тях, че все още живее с родителите си и не плаща сметки. Когато миналия месец я посетих на работата й, една от сервитьорките каза, че се надява тази вечер да изкара достатъчно за наема, после погледна Крис и каза:
	— Знаеш как е. — А Крис кимна, сякаш наистина знаеше. Престори се, че не видя въпросителния поглед, който й хвърлих.
	Предупредителният звънец удря и отиваме към класната стая за първия час.
	— Кавински трябва да е нещастен, задето не те приеха във Вирджинския университет — казва Крис и се оглежда в една стъклена врата, покрай която минаваме. — Предполагам, че ще поддържате отношения от разстояние?
	— Да, предполагам.
	— Трябва да имаш свои хора около него, които да държат ситуацията под око — казва тя. — Нали знаеш, нещо като шпиони. Мисля чух, че Джилиън Макдугъл е приета. Тя ще шпионира за теб.
	Изглеждам я.
	— Крис, имам доверие на Питър.
	— Знам… Не говоря за него! А за момичетата от етажа му. Онези, които ще се отбиват в стаята му. Трябва да му дадеш своя снимка да му прави компания, ако разбираш какво искам да кажа. — Смръщва вежди. — Разбираш ли?
	— Секси снимка? Няма начин! — Започвам да се отдръпвам от нея. — Виж, трябва да вървя в клас. — Последното, което искам, е да мисля за Питър и момичетата от етажа му. Все още се опитвам да свикна с идеята, че няма да сме заедно във Вирджинския университет тази есен.
	Крис извива очи към тавана.
	— Успокой се. Не говоря за гола снимка. Никога не бих предложила това на теб. Имам предвид от онези снимки, които се забождат на стената, но не долнопробна, а секси. Нещо, което Кавински да може да окачи на стената в спалнята си.
	— Защо бих искала да окачи моя секси снимка на стената в спалнята си, та всички да я видят?
	Крис протяга ръка и ме перва по челото.
	— Ох! — Отблъсквам я от себе си и разтривам мястото. — Заболя ме!
	— Заслужи си го с тъпия си въпрос. — Въздъхва. — Говоря за превантивни мерки. Твоя снимка на стената му е начин да маркираш територията си. Кавински е сексапилен. И атлетичен. Мислиш ли, че другите момичета ще уважат факта, че е ангажиран във връзка от разстояние? — Снишава глас и добавя: — И че приятелката му е девствена?
	Ахвам и се оглеждам дали някой не е чул.
	— Крис! — изсъсквам. — Можеш ли да замълчиш, моля те?
	— Просто се опитвам да ти помогна! Трябва да пазиш онова, което е твое, Лара Джийн. Ако срещна някое сексапилно момче в Коста Рика с приятелка от разстояние, с която дори не _спи_… Не мисля, че ще го приема много сериозно. — Свива рамене и ми хвърля поглед, който казва: „Съжалявам, но не съжалявам“. — Снимката трябва да е в рамка, за да знаят другите, че не бива да си правят шега с теб. Рамката говори за постоянна връзка. А само снимка казва: „Днес съм тук, утре ме няма“.
	Дъвча замислено долната си устна.
	— Може би моя снимка по престилка, как пека…
	— И нищо отдолу? — пита Крис и аз бързо я первам по челото.
	— Ох!
	— Бъди сериозна, в такъв случай!
	Звънецът отново иззвънява и ние се разделяме. Не мога да си представя да дам на Питър моя секси снимка, но ми хрумва идея — мога да му дам албум с изрезки. Всички наши страхотни спомени. По такъв начин, когато му липсвам, ще може да го разглежда. И да го държи на бюрото си за момичетата, които са наблизо. Разбира се, няма да спомена за идеята си пред Крис, защото тя просто ще се засмее и ще ме нарече _баба Лара Джийн_. Но знам, че на Питър ще му хареса.


>	10

	Цял ден съм на тръни, в очакване да науча новините от „Уилям енд Мери“. Цялото ми внимание е концентрирано в телефона, чакам го да даде сигнал; очаквам имейл. В часа по английски господин О’Брайън трябва да ме пита три пъти за традицията на изказа във _„Влюбени“_.
	Когато сигналът най-после идва, това е само Марго, която ме пита дали вече съм научила нещо, а втория път е Питър, който ми задава същия въпрос. Но все още нищо от „Уилям енд Мери“.
	После, когато съм в тоалетната в междучасието, той отново дава сигнал и аз бързам да дръпна ципа на дънките си, за да погледна телефона си. Имейл от Университета на Северна Каролина, в който ме информират, че молбата ми е била разгледана. Стоя в кабинката и макар че не очаквам да ме приемат, сърцето ми бие лудо, докато кликам на линка и чакам.
	В резервите съм.
	Трябва да съм щастлива, защото Университетът на Северна Каролина има много кандидати също като Вирджинския и да си в резервите, е по-добре от нищо и щях да бъда щастлива… ако вече бях приета във Вирджинския. А това е като нов удар в стомаха. Ами ако никъде не ме приемат? Какво ще правя тогава? Представям си леля Кари и чичо Виктор: _Бедната Лара Джийн, не я приеха нито във Вирджиния, нито в Университета на Северна Каролина. Толкова е различна от сестра си Марго, която влезе толкова лесно._ Питър ме чака на масата за обяд, а на лицето му е изписано нетърпение.
	— Научи ли нещо?
	Сядам до него.
	— В резервите съм за Университета на Северна Каролина.
	— Ау, по дяволите. Е, там е невъзможно да влезе кандидат извън щата, освен ако не е баскетболист. Честно, дори резервите е впечатляващо постижение.
	— Предполагам — казвам.
	— Майната им — казва той. — Кой иска да влезе там и бездруго?
	— Много хора. — Разопаковам сандвича си, но не мога да отхапя и хапка, защото стомахът ми е на топка.
	Питър недоволно свива рамене. Знам, че само се опитва да ме накара да се почувствам по-добре, но Университетът на Северна Каролина е страхотно училище и той знае, че аз знам, и няма нужда да се преструваме, че не е така.
	През целия обяд безрадостно отпивам от черешовото си пепси и слушам момчетата да говорят за мача, който ще е след няколко дни. По едно време Питър ме поглежда и ме стисва окуражително за бедрото, но аз дори не мога да се усмихна в отговор.
	Момчетата стават, за да отидат да вдигат тежести във фитнес залата, и на масата оставаме двамата с Питър. Той ме пита, разтревожен:
	— Няма ли да хапнеш нещо?
	— Не съм гладна — казвам.
	Той въздъхва.
	— Не аз, а ти трябваше да бъдеш приета във Вирджинския. — И предателската мисъл, която бе в главата ми снощи, че аз заслужавам да бъда приета повече от него, изчезва просто така, като парфюм във въздуха. Знам колко упорито тренира Питър. Заслужил си е мястото. Не бива да му минават такива мисли. Не е правилно.
	— Никога не казвай това. Заслужил си го. Заслужаваш да учиш във Вирджинския.
	Той казва с наведена глава:
	— Ти обаче също заслужаваш. — После вдига рязко глава, а очите му са весели: — Помниш ли Тони Луис? — Поклащам глава. — Беше последна година, когато ние бяхме новобранци. Учи две години в Общинския колеж „Пиемонт“ във Вирджиния, после се прехвърли в университета! Обзалагам се, че и ти можеш да го направиш, но дори по-скоро, защото ще ходиш в редовен четиригодишен колеж. Да влезеш така, е много по-лесно!
	— Предполагам, че е вярно… — Това не ми бе хрумвало. Все още не мога да свикна с това, че не съм приета.
	— Нали? Добре, тази есен ще започнеш да учиш, където си приета, и ще си гостуваме непрекъснато, а следващата година ще кандидатстваш за прехвърляне и ще бъдеш с мен във Вирджинския! Където ти е мястото!
	У мен се заражда надежда.
	— Наистина ли мислиш, че ще е толкова лесно?
	— Да! Но, първо на първо, трябваше да те приемат! Имай ми доверие, Кови.
	Бавно кимам.
	— Да! Добре, добре.
	Питър издишва облекчено.
	— Добре. Значи, имаме план.
	Открадвам си пържен картоф от чинията му. Вече усещам как апетитът ми се връща. Крада си втори картоф, когато телефонът ми започва да вибрира. Грабвам го и проверявам — имейл от отдела по приема на „Уилям енд Мери“. Питър наднича над рамото ми, после ме поглежда с ококорени очи. Кракът му до моя подскача нервно нагоре-надолу, докато чакаме страницата да се зареди.
C>
	С голямо удоволствие ви предлагаме да учите в колеж „Уилям енд Мери“…
C$
	Залива ме облекчение. Слава богу.
	Питър скача от мястото си, хваща ме и започва да се върти с мен.
	— Лара Джийн току-що бе приета в „Уилям енд Мери“! — вика, така че всички могат да го чуят. Всички на нашата маса ме поздравяват.
	— Виждаш ли? — казва Питър и ме прегръща. — Казах ти, че всичко ще е наред.
	Прегръщам го силно в отговор. Изпитвам най-вече облекчение. Облекчение, че съм приета, облекчение, че имам план.
	— Ще се виждаме, когато си тук — казва той тихо и заравя лице във врата ми. — Ще си само на два часа разстояние, което е нищо. Обзалагам се, че татко ти ще ти позволи да вземеш колата. Кити още няма нужда от нея. И ще пътувам няколко пъти с теб, докато свикнеш. Всичко ще се нареди, Кови.
	Кимам.
	Сядам и изпращам групово съобщение до Марго, Кити, госпожица Ротсчайлд и татко.
C>
	Приеха ме в „Уилям енд Мери“!!!
C$
	Удивителните знаци трябва да им кажат колко съм развълнувана, да знаят, че няма причина да ме съжаляват и че сега всичко е страхотно.
	Баща ми отговаря със серия от емотикони. Госпожица Ротсчайлд пише: _Приета си, момиче!!! Марго пише: УРА-А-А-А-А! Ще празнуваме следващата седмица!_
	След обяда отивам в кабинета на госпожа Дювал да й кажа добрата новина. И тя наистина се вълнува.
	— Знам, че беше вторият ти избор, но може да се окаже по-добър вариант за теб от Вирджинския. По-малък е. Мисля, че момиче като теб наистина може да заблести там, Лара Джийн.
	Усмихвам й се, получавам прегръдка, но си мисля: _Предполагам, не смята, че момиче като мен може да заблести във Вирджинския._


	До края на седмицата ме приемат в „Джеймс Мадисън“ и в Ричмъндския университет, което ме прави щастлива, но все още мисля да отида в „Уилям енд Мери“. Била съм много пъти в Уилямсбърг със семейството си и мога да си представя как живея там. Кампусът е малък, но хубав. И наистина не е далеч от дома. На по-малко от два часа. Така че ще отида, ще уча упорито и след година ще се прехвърля във Вирджинския. И всичко ще е точно както беше планирано.


>	11

	Отивам до летището, за да взема Марго и Рави, докато татко приготвя вечерята, а Кити си пише домашните. Вкарвам адреса в джипиеса за всеки случай и стигам до летището без инциденти, слава богу. Летището ни е малко, така че просто обикалям около него, докато ги чакам.
	Спирам до тротоара, а Марго и Рави ме чакат, седнали на куфарите си. Спирам, изскачам от колата, изтичвам при Марго и я прегръщам. Косата й е подстригана наскоро с дължина до брадичката, облечена е в суитшърт и клин и аз я стискам здраво и си мисля: _О, как ми липсваше, сестричке!_
	Пускам я, после оглеждам добре Рави, който е по-висок, отколкото мислех. Висок и мършав, с мургава кожа, тъмна коса, и тъмни очи и дълги мигли. Не прилича никак на Джош, но прилича на момче, с което Марго би излизала. Има трапчинка на дясната буза.
	— Добре е да се запознаем наистина, Лара Джийн — казва и аз веднага съм очарована. Името ми звучи божествено с този английски акцент.
	Нервна съм, но после виждам, че на тениската му пише АРМИЯТА НА ДЪМБЪЛДОР и се отпускам. Той също като нас харесва Хари Потър.
	— Аз също се радвам да се запозная с теб. От кой род си?
	Той грабва куфарите си, както и тези на Марго, и ги слага в багажника.
	— Да видим дали ще можеш да познаеш. Сестра ти сгреши.
	— Само защото се опитваше да ме впечатлиш през целия първи месец от запознанството ни — защитава се тя. Рави се засмива и сяда на задната седалка. Мисля, че това, че не търси веднага ответен удар, говори добре за характера му. Марго ме поглежда:
	— Искаш ли аз да карам?
	Изкушавам се да кажа „да“, защото ми е по-добре, когато Марго кара, но поклащам глава и подрънквам с ключовете.
	— У мен са.
	Тя повдига вежди, сякаш е впечатлена.
	— Браво на теб.
	Сядам зад волана, а тя — до мен. Поглеждам Рави в огледалото за обратно виждане.
	— Рави, ще знам от кой род си, като стане време да напуснеш дома ни.

	* * *

	Татко, Кити и госпожица Ротсчайлд ни чакат в дневната. Марго изглежда изненадана да я види да седи на дивана до татко с голите си крака в скута му. А аз така съм свикнала с това тя да е наоколо, та ми се струва, че вече е част от семейството. Не ми бе хрумвало колко разтърсващо може да е за Марго. Но истината е, че госпожица Ротсчайлд и Марго нямаха възможност да прекарват много време заедно, защото Марго беше в колежа; тя не беше тук, когато госпожица Ротсчайлд и татко започнаха да излизат, и оттогава се е връщала у дома само веднъж, за Коледа.
	Щом вижда Марго, госпожица Ротсчайлд скача да я прегърне и й прави комплимент за косата. Прегръща и Рави.
	— Господи, колко си висок! — казва и се засмива, но на лицето на Марго има само скована усмивка.
	После Марго вижда Кити и я взема в мечешка прегръдка, а секунда по-късно изпищява:
	— О, мили боже, Кити! Сутиен ли носиш вече?
	Кити ахва и я гледа гневно, бузите й пламват.
	Засрамена, Марго прошепва:
	— _Съжалявам._
	Рави бърза да пристъпи напред и стиска ръката на татко.
	— Здравейте, доктор Кови, аз съм Рави. Благодаря, че ме поканихте.
	— О, радваме се, че си с нас, Рави — отговаря татко.
	После Рави се усмихва на Кити, вдига ръка за поздрав и казва малко неловко:
	— Здравей, Кити.
	Кити му кима, без да срещне погледа му.
	— Здравей.
	Марго все още гледа Кити, сякаш не вярва на очите си. Аз съм тук непрекъснато и ми е трудно да забележа колко много е пораснала тя през последната година, но е вярно, пораснала е. Не толкова в гърдите — сутиенът е повече украшение на този етап — а като цяло.
	— Рави, да ти донеса ли нещо за пиене? — казва госпожица Ротсчайлд. — Имаме натурален сок, „Фреска“, диетична кола и вода.
	— Какво е „Фреска“? — пита Рави, сбърчил чело.
	Очите й светват.
	— Прекрасна газирана вода с вкус на грейпфрут. Нула калории! Трябва да я опиташ! — Марго гледа как госпожица Ротсчайлд отива в кухнята и отваря шкафа с чашите. Слага лед в една и извиква: — А ти, Марго? Да ти донеса ли нещо?
	— Добре съм — отговаря Марго достатъчно любезно, но виждам, че не й харесва човек, който не живее тук, да й предлага напитка в собствения й дом.
	Госпожица Ротсчайлд се връща с чашата „Фреска“ и галантно я подава на Рави. Той й благодари и отпива.
	— Много освежаващо — казва Рави и тя се усмихва лъчезарно.
	Татко плесва с ръце.
	— Да занесем ли багажа горе? И да ви дадем възможност да се освежите преди вечеря? Гостната е готова. — Поглежда ме с обич и казва: — Лара Джийн приготви нови чехли и халат за теб, Рави.
	Преди Рави да е успял да отговори, Марго казва:
	— О, толкова е мило. Но, всъщност мисля Рави да остане с мен в моята стая.
	Сякаш е пуснала бомба насред дневната. Двете с Кити се споглеждаме, татко просто изглежда изумен и напълно изгубил дар слово. Докато приготвях гостната за Рави, сгъвах хавлиите и ги оставях на леглото, приготвях чехлите и халата, не ми хрумна, че той може да отседне в стаята на Марго. Очевидно, мисълта не беше хрумвала и на татко.
	Лицето му става все по-червено с всяка секунда.
	— О, хм… не знам дали…
	Марго стисва нервно устни, докато чака татко да довърши изречението. Всички чакаме, но той като че ли не може да измисли какво да каже. Погледът му се стрелка към госпожица Ротсчайлд за подкрепа и тя поставя длан на кръста му.
	Бедният Рави има вид на човек, който се чувства извънредно неловко. В началото мислех, че е Рейвънклоу като Марго, сега мисля, че е Хафълпаф като мен. Казва тихо:
	— Наистина нямам нищо против да остана в стаята за гости. Не искам нещата да са неловки.
	Татко понечва да му отговори, но Марго го изпреварва.
	— Не, всичко е наред — уверява тя Рави. — Да отидем да вземем останалите си неща от колата.
	В секундата, в която излизат, двете с Кити се обръщаме една към друга. И казваме едновременно:
	— О, мили боже.
	Кити разсъждава на глас:
	— Защо им е да са заедно в една стая? Така отчаяно ли имат нужда от секс?
	— Достатъчно, Кити — казва татко по-остро, отколкото някога е говорил с нея. Обръща се и излиза, и чуваме вратата на кабинета му да се затваря. Крис се там, когато наистина е много ядосан. Госпожица Ротсчайлд й хвърля строг поглед и го последва.
	Двете с Кити отново се споглеждаме.
	— Лошо — казвам.
	— Нямаше нужда да ми се кара — казва кисело Кити. — Не съм аз тази, чието гадже ще спи в леглото й.
	— Той не искаше. — Прегръщам слабите й раменца. — Гого има много кураж, а? — Сестра ми ми прави силно впечатление. Изпитвам съжаление към татко. Той не е свикнал да води подобни борби — всъщност каквито и да било борби.
	Разбира се, веднага пиша съобщение на Питър, в което му разказвам всичко. Той изпраща в отговор силно ококорени емотикони. И: _Мислиш ли, че баща ти ще ни позволи да сме в една и съща стая?_ На което не обръщам внимание.

	* * *

	Рави се качва горе да се измие и преоблече, а госпожица Ротсчайлд казва, че ще вечеря навън с приятелки, така че е време да отиде да се приготви. Виждам, че Марго изпитва облекчение. След като госпожица Ротсчайлд излиза, Кити извежда Джейми Фокс-Пикъл на разходка, а двете с Марго отиваме в кухнята, за да приготвим салата за печеното пиле, което татко приготвя. Нямам търпение да остана насаме с нея, за да можем да поговорим за уреждането на спането, но нямам възможност да задам нито един въпрос, защото, веднага щом влизаме в кухнята, Марго изсъсква:
	— Защо не ми каза, че нещата между татко и госпожица Ротсчайлд са толкова сериозни?
	— Казах ти, че тя вечеря с нас почти всяка вечер! — прошепвам в отговор. Започвам да мия кошничка чери домати, за да може течащата вода да ни осигури прикритие.
	— Разхожда се наоколо, сякаш живее тук! И откога имаме „Фреска“? Не сме семейство, което пие „Фреска“.
	Започвам да режа доматите на две.
	— Тя обича тази напитка, затова винаги купувам, когато отивам до магазина. Всъщност е доста освежителна. И Рави като че ли я хареса.
	— Не говоря за това!
	— Защо така изведнъж имаш проблем с госпожица Ротсчайлд? Разбирахте се добре, когато си беше у дома за Коледа… — Млъквам, защото татко влиза в кухнята.
	— Марго, може ли да поговорим за минутка!
	Марго се преструва, че брои сребърните прибори.
	— Разбира се. Какво има, татко?
	Татко ме поглежда, а аз поглеждам доматите. Ще остана за морална подкрепа.
	— Предпочитам Рави да отседне в стаята за гости.
	Марго прехапва устни.
	— Защо?
	Настъпва неудобна тишина, преди татко да каже:
	— Просто се чувствам неловко…
	— Но, татко, ние сме в колежа… Осъзнаваш, че и преди сме делили легло, нали?
	Той горчиво казва:
	— Имах подозрения, но ти благодаря за потвърждението.
	— Почти на двайсет съм. Живея извън дома, на хиляди километри, вече почти две години. — Марго ме поглежда и аз се свивам. Трябваше да изляза, когато имах възможност. — Двете с Лара Джийн вече не сме деца…
	— Хей, не ме замесвай в това — казвам, колкото мога по-шеговито.
	Татко въздъхва.
	— Марго, няма да те спра, ако си твърдо решена. Но ти напомням, че това все още е моята къща.
	— Мислех, че е _нашата_ къща. — Знае, че е спечелила битката, така че в гласа й има весела нотка.
	— Е, вие, гратисчии, не плащате ипотеката, така че е малко повече моя. — С тази последна шега татко си слага ръкавиците за фурна и изважда цвърчащото пиле.
	Настаняваме се на масата — татко начело. И разрязва пилето с новия електрически нож, който госпожица Ротсчайлд му подари за рождения ден.
	— Рави, червено или бяло месо?
	Рави прочиства гърлото си.
	— Хм, съжалявам, но не ям месо.
	Татко ужасено поглежда Марго.
	— Марго, не ми каза, че Рави е вегетарианец!
	— Съжалявам — казва тя и прави гримаса. — Съвсем забравих. Но той обича салата!
	— Наистина — уверява той татко.
	— Аз ще взема порцията на Рави — предлагам. — Ще взема две бутчета.
	Татко ми отрязва двете бутчета.
	— Рави, утре за закуска ще ти приготвя енчилада. Никакво месо!
	Усмихната, Марго казва:
	— Утре рано сутринта ще тръгнем за Вашингтон. Може би в деня, в който си тръгва?
	— Дадено — съгласява се татко.
	Кити е неестествено тиха. Не съм сигурна дали защото е нервна, че непознато момче седи на масата за вечеря, или защото вече е по-голяма и това се отразява на начина, по който общува с непознати. Макар че, предполагам, двайсетгодишното момче е по-скоро млад мъж.
	Рави има прекрасни маниери — вероятно защото е англичанин, а не е ли факт, че англичаните имат по-добри маниери от американците? Казва „съжалявам“ много често.
	— Съжалявам, може ли… — Съжалява? Акцентът му е очарователен. Непрекъснато се правя, че не съм чула, за да повтори.
	Опитвам се да разредя напрежението с въпроси за Англия. Питам го защо англичаните наричат частните училища обществени, дали неговото училище е поне малко като Хогуортс, дали е срещал кралското семейство. Отговорите му са: защото са отворени за всеки, който плати; имат главни момичета и момчета, но нямат Куидич; и веднъж видял принц Уилям на Уимбълдън, но само тила му.
	Планът е след вечеря Рави, Марго, Питър и аз да отидем на кино. Марго кани Кити да дойде, но тя се извинява с домашните си. Мисля, че е нервна около Рави.
	Приготвям се в стаята си, слагам си малко парфюм и балсам за устни и навличам суитшърта над тениската и дънките си, защото в киното е студено. Приготвям се бързо, но вратата на Марго е затворена и ги чувам тихо, но оживено да разговарят. Странно е да виждам вратата й затворена. Чувствам се като шпионин, докато стоя пред вратата, но е неловко да вляза, защото кой знае дали Рави е облечен, или не? Тази затворена врата и приглушени гласове са така характерни за възрастните.
	Прочиствам гърлото си и казвам през вратата:
	— Не сте ли готови? Казах на Питър, че ще се срещнем в осем.
	Марго отваря вратата.
	— Готови сме — казва, но не изглежда щастлива.
	Рави пристъпва иззад нея с куфара си в ръка.
	— Само ще оставя това в стаята за гости и съм готов — казва.
	Веднага щом оставаме сами, прошепвам на Марго:
	— Стана ли нещо?
	— Рави не иска да направи лошо впечатление на татко. Казах му, че всичко е наред, но той не се чувства удобно.
	— Много мило от негова страна. — Не бих го казала на Марго, но точно така трябваше да постъпи. Все повече и повече харесвам Рави.
	Тя неохотно казва:
	— Той е много мило момче.
	— И е красив.
	На лицето й се появява усмивка.
	— Да.

	* * *

	Питър е вече пред киното, когато пристигаме. Сигурна съм, че е заради Марго. Няма проблеми да закъснява за срещи с мен, но никога няма да се осмели да закъснее за среща с по-голямата ми сестра. Рави купува билети и за четирима ни, което наистина впечатлява Питър.
	— Класически филм — прошепва ми той, когато сядаме.
	Умело манипулира всичко, така че седим аз, Питър, Рави, Марго, за да могат да разговарят за футбол. Марго ми хвърля развеселен поглед над главите им и виждам, че всичко неприятно отпреди е забравено.
	След филма Питър предлага да отидем да хапнем замразен яйчен крем.
	— Опитвал ли си? — пита той Рави.
	— Не — отговаря Рави.
	— Най-добрият е, Рав — казва той. — Правят го като домашен.
	— Чудесно — казва Рави.
	Момчетата се редят на опашка, а Марго ми казва:
	— Мисля, че Питър е влюбен. В гаджето ми. — И двете се кикотим.
	Все още се смеем, когато се връщат на масата ни. Питър ми подава моите пралини и крем.
	— Какво е толкова смешно?
	Само поклащам глава и потапям лъжицата си в крема.
	Марго казва:
	— Чакайте, трябва да поздравим сестра ми с приемането й в „Уилям енд Мери“!
	Усмивката замръзва на лицето ми, докато всички чукат чашите си с яйчен крем. Рави казва:
	— Браво, Лара Джийн. Не е ли учил там и Джон Стюарт?
	Изненадана, казвам:
	— Ами да, да, там е учил. Но това е просто от тези факти, които никой не знае.
	— Такива факти са специалитетът на Рави — казва Марго и облизва лъжичката си. — Не му позволявайте да започне да говори за чифтосването на бонобото.
	— Три думи — казва Рави. — Търкат пенисите си.
	Марго е така оживена около Рави. Някога мислех, че двамата с Джош са създадени един за друг, но сега не съм толкова сигурна. Когато разговарят за политика, са еднакво разгорещени, предизвикват се, но също така постигат и съгласие. Като две искри са. Ако бяха актьори във филм, виждам ги като съперници в болница, които в началото неохотно се уважават, а после лудо се влюбват. Или двама помощници на политици от Белия дом, или двама журналисти. Рави учи биоинженерство, което няма много общо с антропологията на Марго, но със сигурност са страхотен екип.

	* * *

	На следващия ден Марго завежда Рави във Вашингтон и посещават няколко музея, Линкълн Мемориъл и Белия дом. Поканиха и мен и Кити, но аз отказах от името и на двете ни, защото съм сигурна, че искат да прекарат известно време насаме, и защото искам да ми е уютно у дома и да поработя върху албума си за Питър. Когато се връщат същата нощ, го питам какво в Ню Йорк му е харесало най-много. Той отговаря, че това е Националният музей по афроамериканска история и култура, което ме кара да съжалявам, че не отидох, защото още не съм била там.
	Включваме предаване на Би Би Си по Нетфликс, за което Марго копнее и което било заснето близо до мястото, където Рави е израснал, така че той ни посочва някои забележителни места като например къде са били първата му работа и първата му среща. Ядем сладолед направо от кутиите и мога да кажа, че татко харесва Рави от начина, по който непрекъснато го подканва да си вземе още. Сигурна съм, забелязал е, че Рави се е настанил в гостната стая, и съм сигурна, че оценява жеста. Надявам се да продължат да излизат, защото мога да си го представя завинаги в нашето семейство. Или поне да останат заедно достатъчно дълго, докато Марго не ме заведе в Лондон!
	Рави трябва да замине за Тексас следобед на следващия ден и макар да съм тъжна, че ще си тръгне, изпитвам и малко радост, защото така ще имаме Марго само за себе си.
	Когато си вземаме довиждане, го посочвам и казвам:
	— Хафълпаф.
	Той се усмихва.
	— Веднага разбра. — После ме посочва: — Хафълпаф?
	Усмихвам се в отговор.
	— Веднага позна.

	* * *

	Същата нощ сме в спалнята ми и гледаме телевизия на лаптопа ми, а Марго повдига въпроса за колежа. И така разбирам, че до известна степен тя също е очаквала Рави да си замине, за да си поговорим двете за истинските неща. Преди да заредим следващия епизод, тя ме поглежда и казва:
	— Може ли да поговорим за Вирджинския университет? Как се чувстваш сега?
	— Бях тъжна, но сега всичко е наред. Пак ще уча там. — Марго ме поглежда въпросително и аз обяснявам: — Ще се прехвърля след първата година. Говорих с госпожа Дювал и тя каза, че ако оценките ми са добри, определено ще мога да се прехвърля.
	Тя сбърчва чело.
	— Защо говориш за прехвърляне, след като дори още не си започнала да учиш в „Уилям енд Мери“? — Не отговарям веднага и тя казва: — Заради Питър ли е?
	— Не! Искам да кажа, да, отчасти, но не съвсем. — Колебая се, преди да кажа онова, което не съм изричала досега на глас. — Познато ли ти е онова чувство, сякаш принадлежиш на дадено място? Когато отидох в „Уилям енд Мери“, нямах такова усещане. Не е като с Вирджинския университет.
	— Възможно е никое друго училище да не породи такова чувство у теб — казва Марго.
	— Може би… И ето защо ще се прехвърля след година.
	Тя въздъхва.
	— Просто не искам да живееш някакво подобие на живот в „Уилям енд Мери“ само защото през цялото време ще ти се иска да си във Вирджинския с Питър. Преживяванията през първата година са толкова важни. Трябва да си дадеш шанс, Лара Джийн. Може наистина да ти хареса там. — Изглежда ме многозначително. — Помниш ли какво казваше мама за колежа и гаджетата?
	Как бих могла да забравя?
	_„Не бъди момичето, което отива в колежа с гаджето си.“_
	— Помня — казвам.
	Марго взема лаптопа ми и влиза в уебсайта на „Уилям енд Мери“.
	— Кампусът е толкова красив. Погледни ветропоказателя! Всичко е като излязло от някое английско село.
	Оживявам се.
	— Да, вярно е. — Толкова ли е красив кампусът на Вирджинския университет? Не, не и за мен, но, от друга страна, мисля, че никъде не е така красиво като в Шарлътсвил.
	— И погледни, в „Уилям енд Мери“ има гуакамоле клуб. И клуб за борба с бурите. И, мили боже! Клуб за вълшебници и магьосници! Най-големият Хари Потър клуб, в който и да е университет!
	— О! Това е страхотно. А клуб за печене?
	Тя проверява.
	— Не. Но ти можеш да основеш!
	— Може би… Ще бъде забавно… — Може би трябва да се присъединя към един-два клуба.
	Марго ми се усмихва лъчезарно.
	— Виждаш ли? Има много неща, за които да се вълнуваш. И не забравяй магазина за сирене.
	Магазинът за сирене е съвсем близо до кампуса и, очевидно, в него продават сирене, но също така вкусни сладка, хляб, вино и гурме пасти. Приготвят наистина страхотни сандвичи с говеждо с домашен дресинг — горчица с вкус на майонеза, каквато се опитах да приготвя у дома, но не стана така вкусна. Татко обича да се отбива в магазина за сирене за нови видове горчица и сандвич. Ще се радва да има извинения да ходи там. А Кити обожава мола в Уилямсбърг. Там предлагат пуканки със захар, сол и олио, към които наистина можеш да се пристрастиш. Приготвят ги пред теб и са толкова горещи, че торбичката леко се разтопява.
	— Може би ще мога да получа работа в колониален Уилямсбърг — казвам, опитвайки се да споделя духа й. — Бих могла да бия масло. Да нося дрехи според периода. Например рокля от басма и престилка или каквото са носели през колониалните времена. Чух, че не им позволяват да разговарят на съвременен език, а децата непрекъснато се опитват да им поставят капани. Може да е забавно. Не съм сигурна обаче дали наемат азиатци заради историческата точност…
	— Лара Джийн, живеем във времето на Хамилтън! Филипа Соу е наполовина китайка, помниш ли? Щом тя може да играе Близа Хамилтън, и ти можеш да биеш масло. А ако откажат да те наемат, ще разгласим това в социалните мрежи и ще ги принудим. — Марго накланя глава и ме поглежда. — Виждаш ли! Има толкова неща, за които да се вълнуваш, ако си позволиш. — Поставя длани на раменете ми.
	— Опитвам се — казвам. — Наистина.
	— Просто дай шанс на „Уилям енд Мери“. Не ги отхвърляй още преди да си отишла да учиш там. Окей?
	Кимам.
	— Окей.


>	12

	Следващата сутрин е сива и дъждовна и сме само трите. Татко ни е оставил бележка на хладилника, в която пише, че са го извикали в болницата и ще се видим на вечеря. Марго все още е объркана от часовата разлика, затова става рано и ни приготвя бъркани яйца с бекон. Мажа яйцата върху препечения си хляб с масло и слушам дъжда. Казвам:
	— Ами ако днес не отида на училище и направим нещо забавно?
	Кити се оживява.
	— Какво например?
	— Не и ти. Ти трябва да отидеш на училище. Аз съм почти завършила. Вече никой не дава и пет пари дали посещавам часовете.
	— Мисля, че татко дава — казва Марго.
	— Но ако можем да правим нещо заедно… какво ще е то?
	— Каквото и да е. — Марго отхапва от бекона си. — Можем да вземем влака до Ню Йорк, да участваме в лотарията _Хамилтън_ и да спечелим.
	— Не можете да отидете без мен — казва Кити.
	— Бъди тиха, И Пеги — казвам и се изкикотвам.
	Тя ме поглежда гневно.
	— Не ме наричай И Пеги.
	— Дори не знаеш за какво говорим, така че се успокой.
	— Знам, че кудкудякаш като някоя вещица. Освен това, аз също знам за Хамилтън, защото слушаш рекламата по цял ден. — И припява: — Говори по-малко, усмихвай се повече.
	Всъщност, ако Кити въобще е някой, тя е Джеферсън. Хитра, стилна, бързо намира рязък отговор или възражение. Марго е Анджелика, без съмнение. Управлява собствения си кораб още откакто бе малко момиченце. Винаги е знаела коя е и какво иска. Предполагам, че аз съм Близа, макар че бих предпочела да съм Анджелика. Всъщност вероятно аз съм И Пеги. Но не искам да съм И Пеги на собствената си история. Искам да съм Хамилтън.

	* * *

	Вали цял ден, така че щом се прибираме у дома след училище, първото, което правим двете с Кити е да си облечем пижамите. Марго дори не е събличала своята. Сложила е очилата си, прибрала е косата си на кок на върха на главата (прекалено е къса, за да стои), а аз се радвам, че е достатъчно студено да облека фланелената си пижама. Само татко е все още с дрехите, с които е бил през деня.
	Поръчваме две големи пици за вечеря, обикновена, със сирене (за Кити) и „Превъзходна“, с всички гарнитури. На дивана в дневната сме, хапваме пица, а татко внезапно казва:
	— Момичета, има нещо, за което искам да поговорим. — Прочиства гърлото си, както прави, когато е нервен. Двете с Кити си разменяме любопитни погледи, после той изтърсва: — Искам да помоля Трина да се омъжи за мен.
	Притискам длани към устата си.
	— О, мили боже!
	Очите на Кити ще изхвръкнат, челюстта й увисва, тя захвърля пицата си настрани и изпищява толкова силно, че Джейми Фокс-Пикъл подскача. Хвърля се към татко, който се засмива. Аз скачам и го прегръщам.
	Не мога да спра да се усмихвам. Докато не поглеждам Марго, чието лице е абсолютно безизразно. Татко също я гледа, нервен и с надежда в очите.
	— Марго? Там ли си още? Какво мислиш, скъпа?
	— Мисля, че е фантастично.
	— Наистина ли?
	Тя кима.
	— Абсолютно. Мисля, че Трина е страхотна. А и Кити я обожава, нали? — Кити е прекалено заета да пищи и да подскача на дивана с Джейми, че да отговори. Марго тихо казва: — Радвам се за теб, татко. Наистина.
	Издава я думата _абсолютно_. Татко изпитва прекалено силно облекчение, че да забележи, но не и аз. Разбира се, това е странно за нея. Тя все още свиква с това да вижда госпожица Ротсчайлд в нашата кухня. Не е виждала често нея и татко заедно. За Марго тя все още е нашата съседка, която полива моравата по къси панталонки от хавлиен плат и горнище на бански.
	— Ще имам нужда от помощта ви за предложението — казва татко. — Лара Джийн, сигурен съм, че имаш идеи, нали?
	Уверено казвам:
	— О, да. Хората непрекъснато правят предложения за бала, така че има откъде да черпя вдъхновение.
	Марго се обръща към мен и се засмива и смехът й прозвучава почти искрен.
	— Сигурна съм, че татко ще иска нещо по-достойно от „Ще се омъжиш ли за мен“, написано с крем за бръснене върху капака на нечия кола, Лара Джийн.
	— Предложенията за бала вече са много по-изтънчени, отколкото по твое време, Гого — казвам. Заяждам се с нея, за да може отново да се почувства нормално след бомбата, която татко пусна.
	— _Моето_ време? Аз съм само две години по-голяма от теб. — Опитва се да демонстрира веселост, но усещам напрежението в гласа й.
	— Две години са като кучешки години, когато става въпрос за гимназията. Не е ли така, Кити? — Дръпвам я към себе си и я притискам здраво до гърдите си. Тя се изтръгва.
	— Да, и двете сте много стари — казва Кити. — Може ли аз също да бъда част от предложението, татко?
	— Разбира се. Не мога да се оженя без вас. — Изглежда готов да заплаче. — Ние сме екип, нали?
	Кити подскача нагоре-надолу като малко дете.
	— Да! — вика весело. На върха на щастието е и Марго също го вижда, както и това колко е важно за нея.
	— Кога ще й предложиш? — пита Марго.
	— Тази вечер! — извиква Кити.
	Аз я поглеждам втренчено.
	— Не! Нямаме достатъчно време да измислим перфектното предложение. Имаме нужда поне от седмица. Освен това, нямаме пръстен. Чакай малко, имаш ли пръстен, татко?
	Татко сваля очилата си и избърсва очите си.
	— Разбира се, че не. Исках първо да говоря с вас. Искам и трите да сте тук за предложението, така че ще го направя, като си дойдеш за лятото, Марго.
	— Дотогава има много време — възразява Кити.
	— Да, не чакай толкова, татко — казва Марго.
	— Е, ще трябва поне да ми помогнете да избера пръстена — казва татко.
	— Лара Джийн има по-добро око за такива неща — казва искрено Марго. — Освен това, едва познавам госпожица Ротсчайлд. Нямам представа какъв пръстен ще й хареса.
	През лицето на татко преминава сянка. Заради думите „Едва познавам госпожица Ротсчайлд“.
	Имитирам гласа на Хърмаяни:
	— Нямаш представа? — заяждам се с нея. — Знаеш ли, че си все още американка, Гого? В Америка не говорим така стилно.
	Тя се засмива, всички се засмиваме. После тя казва, вероятно също видяла онази сянка да минава през лицето на татко:
	— Погрижете се да направите тонове снимки, които да разгледам.
	Татко с благодарност казва:
	— Ще направим. Ще направим и видео. Господи, надявам се да каже „да“!
	— Ще каже „да“. Разбира се, че ще каже „да“ — казваме всички в хор.

	* * *

	Двете с Марго увиваме останалите парчета пица в хартия, после — във фолио.
	— Казах ви, че две пици ще са прекалено много — казва тя.
	— Кити ще я изяде за следучилищна закуска — казвам. — Питър също ще хапне. — Хвърлям поглед към дневната, където Кити и татко са сгушени на дивана и гледат телевизия. Прошепвам: — Какви са истинските ти чувства относно предложението на татко към госпожица Ротсчайлд?
	— Мисля, че е лудост — прошепва тя в отговор. — Тя живее отсреща, за бога. Могат просто да се срещат като двама възрастни. Какъв е смисълът да се женят?
	— Може би просто искат връзката им да е официална. Или може би е заради Кити.
	— Те дори не излизат толкова отдавна! Колко време стана, шест месеца?
	— Малко повече. Но, Гого, познават се от години.
	Тя прибира парчетата пица и казва:
	— Можеш ли да си представиш колко ще е странно да живее тук?
	Въпросът й ме кара да се замисля. Госпожица Ротсчайлд често е в къщата, но не е същото, като да живее тук. Тя прави нещата по свой си начин, пие — също. Например тя носи обувки у дома си, но ние — не, затова тя се събува, като идва у дома. И сега, като се замисля, досега не е спала тук, винаги се прибира в края на вечерта. Наистина може да е странно. Също, тя държи хляба си в хладилника, което мразя, и за да бъдем откровени, известно е, че кучето Симон пикае върху килима. Но след като няма да отида във Вирджинския университет, няма да съм често тук — ще бъда в колежа.
	— Нито една от двете ни няма да живее тук — казвам накрая. — Само Кити, а тя е очарована до смърт.
	Марго не отговаря веднага.
	— Да, те двете наистина изглеждат близки. — Отива до фризера и прави място за пицата. И казва с гръб към мен: — Не забравяй, че трябва да купим роклята ти за бала, преди да си замина.
	— Ооо, окей!
	Сякаш само преди две секунди купувахме роклята на Марго, а сега е моят ред. Не съм осъзнала, че татко е влязъл в кухнята, но той се присъединява с:
	— Хей, може би Трина също може да дойде с вас?
	Поглежда ме с надежда. Но не мен трябва да гледа. Аз вече обичам госпожица Ротсчайлд. Той трябва да спечели Марго.
	Хвърлям поглед на Марго, която ме гледа с широко отворени очи, в които виждам паника.
	— Хм… — казвам. — Мисля, че този път трябва да бъдем само двете.
	Татко кима, сякаш разбира.
	— А. Разбрах. — После казва на Марго: — Може ли двамата да прекараме малко време като баща и дъщеря, преди да заминеш? Може би да покараме велосипеди?
	— Звучи добре — казва тя.
	Когато той обръща гръб, Марго оформя с устни думите: _Благодаря ти._ Чувствам, че съм предала госпожица Ротсчайлд, но Марго ми е сестра. Трябва да съм на нейна страна.

	* * *

	Мисля, че Марго се чувства виновна, задето не прие компанията на госпожица Ротсчайлд в обиколката ни по магазините за рокля, защото се опитва да компенсира по други начини. Когато на следващия ден след училище отиваме в мола, тя заявява, че всяка от нас ще избере по две рокли и ще трябва да ги пробвам всичките, а после ще преценим. Дори е нарисувала емотикони с палец нагоре и надолу, които да използваме.
	В пробната е много тясно, роклите са навсякъде. Марго е определила за Кити работата по окачането им на закачалките и организацията, но Кити вече се е отказала и играе Кенди краш на телефона на Марго.
	Марго ми подава първо една от избраните от нея рокли — красиво падаща рокля, с ръкави, които едва покриват раменете ми.
	— Можеш да вдигнеш косата си за тази рокля.
	Без да вдига поглед, Кити казва:
	— Аз бих я облякла с плажни къдри.
	Марго й прави гримаса в огледалото.
	— Но подходящ ли е за мен черният цвят? — чудя се.
	— Трябва да се опиташ по-често да обличаш черно — казва Марго. — Наистина ти отива.
	Кити разчопва коричката, покрила раната на крака й.
	— На моя бал ще отида с прилепнала кожена рокля — казва.
	— Може да е много горещо през май във Вирджиния — казвам, а Марго ме закопчава. — Можеш да носиш кожена рокля за срещата на класа обаче, тъй като е през октомври.
	Изучаваме отражението ми в огледалото. Роклята ми е прекалено широка, а черното ме прави да изглеждам като вещица, макар и вещица в хубава рокля.
	— Мисля, че имаш нужда от по-големи гърди за тази рокля — казва Кити. И вдига картонче с палеца надолу.
	Смръщвам вежди. Права е.
	— Да, мисля, че си права.
	— Мама имаше ли големи гърди? — пита внезапно Кити.
	— Хмм. Мисля, че бяха по-скоро малки — казва Марго. — Чашка А.
	— Ти какъв размер носиш? — пита тя.
	— АВ.
	Кити ме оглежда и казва:
	— А на Лара Джийн са малки като на мама.
	— Хей, аз нося чашка В! — възразявам. — Аз съм от големите А. Почти В. Някой да разкопчае ципа ми.
	— Трий има големи гърди — казва Кити.
	— Истински ли са? — пита Марго и дръпва ципа ми.
	Събличам роклята и я подавам на Кити да я закачи на закачалката.
	— Така мисля.
	— Истински са. Виждала съм я по бански и падат встрани, когато легне, ето как разбрах. Фалшивите остават по местата си, подобни на фунийки сладолед. — Кити отново взема телефона на Марго. — И също така я питах.
	— Съмнявам се, че щеше да ти каже, ако бяха фалшиви — казва Марго.
	Кити смръщва вежди.
	— Трий не ме лъже.
	— Не казах, че ще излъже. Исках само да кажа, че може би няма да иска да знаеш, ако си е правила пластична операция! Което си е нейно право! — Кити само свива хладно рамене.
	Бързо обличам следващата рокля, за да сложа край на темата за гърдите на госпожица Ротсчайлд.
	— Какво мислите за тази, момичета?
	И двете поклащат глави и едновременно протягат ръце към картончетата с палец надолу. Поне и двете не харесват избраната от мен рокля.
	— Къде са избраните от мен? Облечи моята след това. — Кити е избрала прилепнала по тялото бяла рокля със смъкнати рамене, която няма да облека и след милион години и тя го знае. — Просто искам да я видя на теб.
	Обличам я, за да й доставя удоволствие, а Кити настоява, че тази е най-хубавата от всички, защото иска да спечели. Накрая се оказва, че нито една от роклите не е моят стил, но това не ме тревожи. До бала има още месец и искам да обиколя скъпите магазини, преди да си купя нещо от евтин. Харесва ми идеята за вече обличана рокля, такава, която е посетила разни места, видяла е разни неща, рокля, каквато момиче като Сторми би могла да облече за бала си.
	На следващата сутрин, преди да тръгне за Шотландия, Марго ме кара да обещая да й изпращам снимки на потенциалните рокли, за да може да си каже думата. Не казва нито дума повече за госпожица Ротсчайлд, което не е изненадващо, защото това не е в стила й.


>	13

	Лукас казва:
	— Мисля, че балът много прилича на Бъдни вечер. — Той, Крис и аз сме в кабинета на сестрата, защото тя е на обяд и няма нищо против да лежим на кушетката. Тъй като вече сме почти завършили, всички учители са великодушни.
	— Бъдни вечер е вечер на традициите — ухилва се Крис, като си играе с ноктите си.
	— Ще ме оставиш ли да довърша? — Лукас въздъхва и започва отново. — Както _казвах_, и балът за завършването се огъва под тежестта на очакванията, които имаме. Съвършената нощ, която всеки американски тийнейджър трябва да има. Пропиляват се толкова време и пари и се чувстваш длъжен — да, _трябва_ да имаш епична нощ. Как е възможно да се оцелее под такова напрежение?
	Според мен съвършената нощ ще завърши така, както никой не е планирал или очаквал; тя просто се случва. Мисля, че вече съм имала дванайсет съвършени нощи с Питър, така че нямам нужда тази на бала да бъде епична. Когато си представям нощта на бала, виждам Питър в смокинг, учтив с татко, да поставя корсет на Кити. И всички си правим снимка до камината. Напомням си мислено да кажа на Питър да вземе допълнителен венец за нея.
	— Това означава ли, че няма да отидеш? — питам Лукас.
	Той отново въздъхва.
	— Не знам. Дори няма момиче, с което искам да отида.
	— Щях да те поканя, ако нямаше да съм с Питър — казвам. После поглеждам първо Лукас, после — Крис. — Хей, защо не отидете заедно?
	— Аз няма да отида — казва Крис. — Вероятно ще отида до Вашингтон с другите от „Епълбий“.
	— Крис, не може да не отидеш на бала. Винаги можеш да отидеш до Вашингтон с приятелите си от „Епълбий“. А балът е само веднъж.
	Рожденият ми ден е в деня след бала и съм леко наранена, че Крис, изглежда, е забравила. Ако отиде във Вашингтон, вероятно ще остане цяла седмица и няма да я видя на рождения си ден.
	— Балът ще е скучен. Не се обиждай. Искам да кажа, сигурна съм, че ще се забавляваш, Лара Джийн, все пак ще бъдеш с краля на бала. Как се казваше момичето, с което сте приятелки сега? Тами?
	— Пами — казвам. — Но няма да е забавно, ако ти не си там.
	Тя ме прегръща.
	— Ауу.
	— Винаги сме казвали, че ще сме заедно на бала и ще гледаме как слънцето изгрява над игрището на основното училище!
	— Можеш да гледаш изгрева с Кавински.
	— Не е същото!
	— Успокой се — казва Крис. — Сигурно ще изгубиш девствеността си тогава, така че ще бъда последното, за което ще мислиш.
	— Не съм планирала да правя секс в нощта на бала! — изсъсквам.
	Погледът ми се стрелва към Лукас, който ме гледа, ококорил очи.
	— Лара Джийн… двамата с Кавински още не сте правили секс?
	Поглеждам в коридора, за да се уверя, че никой не ни чува.
	— Не сме, но, моля те, не казвай на никого. Не че се срамувам или нещо такова. Просто не искам всички да знаят за работите ми.
	— Схванах, очевидно, но… леле! — казва той, все още шокиран. — Това е… леле.
	— Защо е толкова „леле“? — питам го. Усещам, че бузите ми горят.
	— Той е толкова… секси.
	Засмивам се.
	— Вярно е.
	— Има причина сексът в нощта на бала да е нещо — казва Крис. — Искам да кажа, да, традиция е, но също така всички са облечени красиво, трябва да си навън цялата нощ… Повечето от хората никога няма да изглеждат така добре, както в нощта на бала, а това е тъжно. Всичките тези глупачки с техните маникюри и педикюри и продуханите коси. Толкова елементарно.
	— Ти не си ли продухваш косата? — пита Лукас.
	Крис извива очи нагоре.
	— Разбира се.
	Казвам:
	— Защо тогава съдиш другите за…
	— Виж, не това исках да кажа. Исках да кажа… — Смръщва вежди. — Чакай, за какво говорехме?
	— Продухани коси, маникюри и педикюри? — подсказва Лукас.
	— Преди това.
	— Секс? — казвам аз.
	— Точно така! Да изгубиш девствеността си в нощта на бала, е клише, но за това си има причина. Практично е. Трябва да си навън цялата вечер, изглеждаш страхотно и така нататък, и така нататък. Просто има смисъл.
	— Няма да правя секс за първи път, защото е удобно и косата ми изглежда страхотно, Крис.
	— Добре.
	Не знам със сигурност, но си представям, че първият ми път ще бъде в колежа, в моята стая, като възрастна. Трудно ми е да си го представя да стане сега, у дома, когато съм Лара Джийн, сестрата и дъщерята. В колежа ще бъда просто Лара Джийн.


>	14

	Решено е, че татко ще предложи на госпожица Ротсчайлд в събота, след като са се разхождали в планината по една от любимите им пътеки. Ще го направи до водопада. Планът е аз, Кити и Питър да се скрием сред дърветата и да направим запис, после да се появим с романтична кошница за пикник. Татко беше нервен заради записа, в случай че госпожица Ротсчайлд не каже „да“, но Кити го помоли.
	— За Марго е — все повтаряше тя, но просто е любопитна и иска да види всичко. Разбира се, аз също. Питър се чувства като нас. Той ще ни закара дотам.
	Въпросната сутрин, преди да отиде да вземе госпожица Ротсчайлд, татко казва:
	— Момичета, ако ви се стори, че тя няма да каже „да“, спрете да записвате, окей?
	Аз внимателно завивам в хартия сандвичи с печено говеждо.
	— Ще каже „да“.
	— Просто ми обещайте, че тихо ще се отдалечите — казва той. И поглежда многозначително Кити.
	— Дадено, доктор Кови — казва Питър и вдига ръка за „дай пет“.
	Удрят дланите си една в друга, а аз казвам:
	— Взе ли пръстена, татко?
	— Да! — После смръщва вежди. — Чакайте, взех ли го? — Потупва се по джобовете и дърпа ципа на вътрешния джоб на якето си. — По дяволите, забравил съм го! — И изтичва горе.
	Двамата с Питър разменяме погледи.
	— Никога не съм виждал баща ти така нервен — казва той и поставя зърно грозде в устата си. — Обикновено е спокоен.
	Пляскам Питър по ръката, за да не яде от гроздето.
	Кити също си открадва зърно грозде й казва:
	— Цяла седмица е така.
	Татко изтичва обратно долу с пръстена. Двете с Кити му помогнахме да го избере. Той е от бяло злато с квадратен камък, ограден с дребни диаманти. Аз бях сигурна за квадратния камък, а Кити бе сигурна за диамантите.
	Татко отива да вземе госпожица Ротсчайлд, а аз довършвам приготвянето на кошницата за пикник. Радвам се, че имам извинение да я използвам. Купих я преди години на дворна разпродажба и нито веднъж не съм я използвала. Опаковам бутилка шампанско, съвършената чепка грозде, сандвичите, сирене бри, крекери.
	— Вземи и бутилка вода — казва Питър. — Ще са обезводнени от изкачването.
	— И вероятно от сълзите, които ще пролеят, след като тя каже „да“ — казва Кити.
	— Да пуснем ли музика, когато той падне на едно коляно? — предлага Питър.
	— Не сме обсъждали тази част от плана, а татко и бездруго е достатъчно нервен — казвам. — Не може да мисли за нас в храстите, как чакаме да пуснем музика. Ще се разконцентрира.
	— Освен това, може да добавим музиката по-късно — казва Кити. — Трябва да чуваме диалога.
	Поглеждам я.
	— Катрин, това не е филм, а истинският живот.
	Оставям ги, за да отида в тоалетната на долния етаж, и след като си измивам ръцете, завъртам кранчето и чувам Кити да казва:
	— Ще идваш ли понякога при мен, след като Лара Джийн няма да е вече тук, Питър?
	— Разбира се.
	— Дори да се разделите?
	Пауза.
	— Няма да се разделим.
	— Но ако се разделите? — настоява тя.
	— Няма.
	Тя не обръща внимание.
	— Джош също каза, че ще идва, но не го видяхме повече.
	Питър казва с насмешка:
	— Шегуваш ли се с мен? Мислиш, че съм същият като Сандерсън? _Аз?_ Аз съм съвсем различна класа от него. Дори сравнението с него ме обижда.
	Кити се засмива от облекчение — онзи смях, който звучи по-скоро като въздишка.
	— Да, прав си.
	— Имай ми доверие, дете. Двамата с теб си имаме собствени отношения.
	Обичам го толкова много заради това че мога да заплача. Знам, че ще се грижи за Кити вместо мен.

	* * *

	Татко казва, че ще са при водопада около обяд, така че ние трябва да сме там в дванайсет без петнайсет, за да заемем позиция. Отиваме малко по-рано, просто за всеки случай, по настояване на Кити.
	Намираме къде да се скрием достатъчно далеч, че госпожица Ротсчайлд да не ни види, но достатъчно близо, че ние да виждаме. Двете с Кити се скриваме зад дърво, а Питър кляка зад друго наблизо с телефон в ръка, готов да записва. Кити искаше да прави записа, но аз реших, че трябва да е Питър, защото за него моментът няма да е така емоционален и ръката му ще е твърда.
	Виждаме ги да идват по пътеката малко след дванайсет. Госпожица Ротсчайлд се смее, а татко се усмихва като робот, лицето му издава нервност. Странно е да ги наблюдаваме, след като тя не знае за присъствието ни. Кити беше права, прилича малко на гледането на филм. Татко изглежда някак си по-млад до нея — може би защото е влюбен. Отиват до водопада и госпожица Ротсчайлд въздъхва от щастие.
	— Господи, тук е прекрасно — казва тя.
	— Почти нищо не чувам — прошепва ми Кити. — Шумът от падащата вода е прекалено силен.
	— Шшшт. Вдигаш много шум.
	— Да направим снимка — казва татко и бърка в джоба на якето си.
	— Мислех, че моралът ти е против селфитата! — засмива се тя. — Почакай, ще се опитам да оправя косата си. — Освобождава косата си от конската опашка и се опитва да я бухне. После лапа нещо, което прилича на бонбон против кашлица.
	Татко се бави и за миг се страхувам, че е изгубил или пръстена, или смелостта си, но ето че пада на едно коляно. Прочиства гърлото си. Случва се. Хващам ръката на Кити и я стискам. Очите й блестят. Моето сърце ще изхвръкне.
	— Трина, не очаквах отново да се влюбя. Мислех, че никога повече няма да се случи и нямах нищо против, защото имам момичетата си. Не осъзнавах, че нещо ми липсва. После се появи ти.
	Госпожица Ротсчайлд е покрила устата си с длани. В очите й има сълзи.
	— Искам да прекарам остатъка от живота си с теб, Трина.
	Госпожица Ротсчайлд се задавя с бонбона, татко се изправя и започва да я потупва по гърба. Тя кашля ужасно.
	Питър прошепва:
	— Да отида ли да й приложа Хеймлич? Знам как се прави.
	— Питър, баща ми е лекар! — прошепвам в отговор. — Ще се справи.
	Кашлицата й утихва, тя изправя гръб и изтрива очи.
	— Чакай. Молеше ме да се омъжа за теб?
	— Опитвах се — казва татко. — Добре ли си?
	— Да! — Тя пляска с ръце по бузите си.
	— Да, добре си, или да, ще се омъжиш за мен? — пита татко и това само наполовина е шега.
	— Да, ще се омъжа за теб! — изпищява тя, татко протяга ръце към нея и се целуват.
	— Този момент като че ли е личен — прошепвам на Кити.
	— Всичко е част от шоуто — прошепва тя в отговор.
	Татко подава на госпожица Ротсчайлд кутийката с пръстена. Не чувам ясно следващите й думи, но, каквито и да са, те я карат да се смее.
	— Какво казва той? — пита ме Кити и Питър повтаря:
	— Какво казва той?
	— Не чувам! Млъкнете и двамата! Съсипвате видеото!
	И тогава госпожица Ротсчайлд поглежда към нас.
	Снимка.
	Излизаме иззад дърветата и чувам гласа на татко:
	— Можете да се покажете! Тя каза „да“!
	Тичаме към тях, Кити се хвърля в прегръдките на госпожица Ротсчайлд. Падат на тревата, госпожица Ротсчайлд се смее, докато не й остава дъх, и смехът й отеква в гората. Прегръщам татко, а Питър продължава да записва като доброто момче, каквото е.
	— Щастлив ли си? — питам и вдигам поглед към татко.
	В очите му има сълзи, той кима и ме прегръща.
	И ето така семейството ни става по-голямо.


>	15

	За първи път сме заедно за вечеря след предложението. Татко е в кухнята и приготвя салата. Ние, момичетата, просто седим в дневната. Кити си пише домашните, госпожица Ротсчайлд пие бяло вино. Спокойно е и сега е моментът да повдигна въпроса за сватбата. През последната седмица работя върху настроението за сватбата на татко и госпожица Ротсчайлд: филмът „Гордост и предразсъдъци“, цяла стена рози за фотопавилиона, „Обречени да умрат“, бутилка вино насред цветя като поклон пред винарните на Шарлътсвил.
	Показвам всичко на госпожица Ротсчайлд на лаптопа си, а тя добива леко тревожен вид. Оставя чашата си с вино и поглежда екрана по-отблизо.
	— Красиво е, Лара Джийн. Наистина прекрасно. Отделила си много време!
	Всъщност толкова много време, че пропускам мача на Питър тази седмица, както и филмовата вечер у Пами. Но това е важно. Разбира се, не казвам нищо от това, само се усмихвам пленително.
	— В тон ли е с твоите идеи?
	— Е… ако трябва да бъда откровена, мислех, че ще направим всичко в името на спокойствието. Да продам къщата си и да сместя нещата си тук, е достатъчно главоболие.
	Появява се татко с дървената купа със салата в ръце. Казва сухо:
	— Значи казваш, че да се омъжиш за мен, е главоболие?
	Тя извива очи към тавана.
	— Знаеш какво казвам, Дан! Ти също нямаш време да планираш голяма сватба. — Отпива от виното си и се обръща към мен. — И двамата с баща ти сме били женени преди, затова и нито един от двама ни не иска това да е голяма гюрултия. Вероятно ще облека рокля, която вече имам.
	— _Разбира се_, че трябва да е голяма гюрултия. Знаеш ли колко години бяха необходими на татко да намери някой, който ще яде сготвеното от него и ще гледа документалните му филми? — Поклащам глава. — Госпожица Ротсчайлд, ти си чудо. И _ние_ трябва да празнуваме. — Извиквам на татко, който отново се е скрил в кухнята. — Чу ли това, татко? Госпожица Ротсчайлд иска да се венчае в _общината_. Моля те, избий й тази мисъл от главата.
	— Моля те, ще престанеш ли да ме наричаш „госпожица Ротсчайлд“? Сега, след като ще съм злата мащеха за теб, трябва да ме наричаш поне Трина. Или Трий. Както ти се струва правилно.
	— А какво ще кажеш за „мащеха“? — предлагам, цялата самата невинност. — Това ми се струва правилно.
	Тя замахва към мен.
	— Момиче! Ще те нарежа.
	Кикотейки се, се отдръпвам от нея.
	— Да се върнем на сватбата. Не знам дали това е чувствителен въпрос, или не, но пазиш ли стари сватбени снимки? Искам да видя какъв е булчинският ти стил.
	Госпожица Ротсчайлд прави гримаса.
	— Мисля, че изхвърлих всичко. Може и да има някоя останала снимка в някой албум. Слава богу, че се омъжих преди появата на социалните мрежи. Можеш ли да си представиш например да се разведеш и да трябва да свалиш всичките си сватбени снимки?
	— Не е ли на лош късмет, ако говориш за развод, докато планираш сватбата си?
	Тя се засмива.
	— Е, в такъв случай вече сме обречени. — Тревогата ми сигурно е проличала, защото тя казва: — Шегувам се! Ще потърся сватбена снимка, щом искаш, но, да си призная, не се гордея с тях. Тогава на мода бяха „опушените очи“ и „посинелите от студ устни“ и мисля, че малко прекалих с ефекта.
	Опитвам се изражението ми да остане неутрално.
	— Добре. А роклята?
	— С една презрамка и поли тип русалка. В нея дупето ми изглеждаше удивително.
	— Разбирам.
	— Престани да ме съдиш!
	Татко поставя длани на раменете на госпожица Ротсчайлд.
	— А какво ще кажете да направим сватбата тук, в къщата?
	— Например в задния двор? — Тя се замисля. — Мисля, че може да е хубаво. Малко барбекю, само семейството и няколко приятели?
	— Татко няма приятели — казва Кити от другия край на дневната с учебника по математика в скута.
	Татко смръщва вежди.
	— Имам приятели. Доктор Кенг от болницата, Марджъри и леля Д. Но, да, гостите от моя страна ще са малко.
	— Плюс баба — казва Кити. И татко, и госпожица Ротсчайлд изглеждат нервни при споменаването й. Майката на татко не е точно най-милият човек.
	— Не забравяй и другата ни баба — намесвам се.
	Майката на майка и госпожица Ротсчайлд се срещнаха в Деня на благодарността и макар че татко не я представи като своя приятелка, баба е проницателна и нищо не пропуска. Тя запита госпожица Ротсчайлд дали има деца, откога е разведена и дали има студентски заем, който да изплаща. Госпожица Ротсчайлд се държа достатъчно добре и когато изпратих баба до колата, за да се сбогуваме, тя каза, че госпожица Ротсчайлд „не е лоша“. Каза, че се облича младежки за възрастта си, но също така каза, че има много енергия и лъчезарност в нея.
	— Вече съм имала голяма сватба — казва госпожица Ротсчайлд. — Гостите и от моя страна ще бъдат малко. Няколко приятели от колежа, колежката ми Шели. Сестра ми Джийни и приятелите от фитнес клуба.
	— Може ли да ти бъдем шаферки? — пита Кити и госпожица Ротсчайлд се засмива.
	— Кити! Не може просто така да питаш. — Но се обръщам към госпожица Ротсчайлд в очакване какво ще каже.
	— Разбира се — казва тя. — Лара Джийн, ти имаш ли нещо против?
	— За мен ще бъде чест — казвам.
	— Значи вие, трите момичета, и приятелката ми Кристен, защото ще ме убие, ако не я помоля.
	Плясвам с ръце.
	— Сега, когато това е уредено, се връщаме на роклята. Ако ще е сватба в задния двор, роклята ти трябва да отразява това.
	— Само да има ръкави, че да не се виждат крилете ми на прилеп — казва тя.
	— Госпожице Рот… искам да кажа, Трина, ти нямаш криле на прилеп — казвам. Тя е в много добра форма от всичките упражнения пилатес и карането на велоергометър.
	Очите на Кити светват.
	— Какво е криле на прилеп? Звучи ужасно.
	— Ела и ще ти покажа. — Кити се подчинява, госпожица Ротсчайлд вдига ръце и ги протяга, после, в последната секунда, сграбчва Кити и започва да я гъделичка. Кити си умира да се смее, а също и госпожица Ротсчайлд.
	Останала без дъх, казва:
	— Ужасно? Това ще те научи как да говориш, когато става въпрос за мащехата ти!
	Татко никога не е изглеждал по-щастлив.

	* * *

	По-късно същата вечер Кити мие зъбите си в банята, а аз втривам в лицето си нов ексфолиант, който съм поръчала от корейски сайт за красота. Той е с черупки от орехи и синя боровинка.
	— Буркани „Мейсън“ и евтин ленен плат на квадрати или райета, но елегантен — разсъждавам на глас.
	— Бурканите „Мейсън“ са банални — казва Кити. — Погледни в пинтерест. Почти всички ги купуват.
	В думите й има истина.
	— Е, аз определено ще нося корона от цветя на главата си. И пет пари не давам дали е банална.
	Тя безизразно казва:
	— Не можеш да носиш корона от цветя.
	— Защо?
	Тя изплюва пастата за зъби.
	— Прекалено си голяма. Това е за малки момиченца.
	— Не, не си представяш нещата правилно. Не мислех за гипсофила или, както е по-известно, бебешки дъх. Мислех за малки розови и прасковени рози с много зеленина. Светлозелена зеленина, нали знаеш?
	Тя поклаща глава, твърдо решена.
	— Ние не сме горски феи. Прекалено сладникаво е. И знам, че Гого ще се съгласи с мен.
	Аз имам потискащото чувство, че е права. Решавам засега да се откажа от спора. Няма да го спечеля днес.
	— А за роклите, трябва да са висша мода. Не чисто бели, а като оцветени с чай. Подобни на нощници. Много ефирно — не като горски феи, а по-скоро като божествени същества.
	— Аз ще облека смокинг.
	Едва не се задавям.
	— Какво!
	— Смокинг. С подходящи обувки марка „Конвърс“.
	— Само през трупа ми!
	Кити свива рамене.
	— Кити, тази сватба не е от онези, на които трябва да се носят черни вратовръзки. Смокингът няма да изглежда подходящ за сватба в задния двор! И трите трябва да сме облечени в тон, като едно цяло! Момичетата Сонг!
	— Вече казах на Трий и татко и идеята за смокинг се хареса и на двамата, така че го приеми. — На лицето й е изписано онова упорито изражение, както винаги, когато е твърдо решена да отстоява своето. Като бик.
	— В такъв случай трябва да облечеш поне летен костюм. Ще е прекалено горещо за смокинг, а с летния костюм ще можеш да дишаш. — Чувствам, че съм направила компромис, така че тя също трябва да направи, но не.
	— Не ти решаваш всичко, Лара Джийн. Не е твоята сватба.
	— Знам!
	— Е, просто го помни.
	Протягам ръка да я разтърся, но тя се отдръпва прекалено бързо. И извиква над рамото си:
	— Тревожи се за собствения си живот!


>	16

	Днес ни освободиха по-рано и бързам по коридора да сваря Питър пред шкафчето му, но госпожа Дювал ме спира.
	— Лара Джийн! Ще дойдеш ли на срещата тази вечер?
	— Хм… — Не си спомням да съм чула нищо за никаква среща.
	Тя казва:
	— Изпратих ти напомнящ имейл миналата седмица! Малка среща на местните ученици, които са приети в „Уилям енд Мери“. Ще има няколко от нашето училище и много от други училища. Добра възможност да се срещнете, преди да сте отишли там.
	— О… — Видях онзи имейл, но съвсем съм забравила за него. — Бих искала да отида, но не мога, защото имам… хм, семейни задължения.
	Което, технически, е вярно. Двамата с Питър ще ходим на една разпродажба в Ричмънд — той трябва да избере помощни масички за антикварния магазин на майка си, а аз — маса за тортата за сватбата на татко и Трина.
	Госпожа Дювал дълго ме гледа и казва:
	— Е, сигурна съм, че ще има и друга среща. Много хора биха убили, за да са на твое място, Лара Джийн, но съм сигурна, че ти вече го знаеш.
	— Знам го — уверявам я и бързам да се срещна с Питър.
	Разпродажбата се превръща във фиаско — е, поне за мен. Питър си намира помощни масички, но аз не виждам нищо подходящо за ефирна сватба в задния двор. Има един скрин, който е възможност, ако се боядиса, може би, или се украси с рози, но струва триста долара, а аз имам чувството, че тази цена няма да се хареса на татко и Трина. Снимам го за всеки случай. После двамата с Питър отиваме на място, за което съм прочела в интернет, наречено Мястото на черногледците, и хапваме пържена риба и маслени царевични питки в сладък сос.
	— В Ричмънд е страхотно — казва той и избърсва соса от брадичката си. — Много лошо, че „Уилям енд Мери“ не е в Ричмънд. Също така, по-близо е до Вирджинския университет.
	— Само с трийсет минути — казвам. — Както и да е, мислих за това. Дори няма да мине цяла година и ще се прехвърля във Вирджинския. — Започвам да броя месеците на пръсти. — Струва ми се, че ще мога да се прехвърля след девет месеца. И ще съм си у дома за зимната ваканция, а после ще дойде и пролетната ваканция.
	— Точно така — казва той.

	* * *

	Прибирам се у дома по тъмно. Татко, Трина и Кити са около масата в кухнята и довършват вечерята си. Татко тъкмо става, когато влизам.
	— Седни, ще ти приготвя чиния — казва той. Намигва ми и казва: — Трина приготви пиле с лимон.
	Пилето с лимон на Трина са просто пилешки гърди с лимонов дресинг, но това е специалитетът й и наистина е вкусно. Сядам на мястото си и казвам:
	— Не, благодаря, ядох много.
	— Сервираха ли вечеря на срещата? — пита татко и сяда отново. — Как беше?
	— Откъде знаеш за срещата? — питам и се навеждам да погаля кучето на Трина, Симон, което ме е последвало в кухнята и седи в краката ми, надявайки се на някоя хапка.
	— Изпратиха покана по пощата. И я залепих на хладилника!
	— О! Не отидох. Бях в Ричмънд с Питър, за да търсим маса за торта за сватбата.
	Татко смръщва вежди.
	— Ходили сте чак в Ричмънд и то през седмицата? За маса за тортата?
	Уф! Бързо изваждам телефона си, за да им покажа.
	— Малко е скъп, но можем да оставим чекмеджетата наполовина отворени и от тях да се подават рози. Дори да не вземем точно този, ако ви харесва, сигурна съм, че мога да намеря нещо подобно.
	Татко се навежда да погледне.
	— Рози, които се подават от чекмеджетата? Струва ми се много скъпо и не точно екологично съобразно.
	— Е, предполагам, че може да използваме и маргаритки, но ефектът няма да е същият. — Хвърлям поглед на Кити преди да продължа. — Искам отново да поговорим за роклите на шаферките.
	— Чакай минутка, аз искам да поговорим за това, че не си отишла на срещата, за да отидеш в Ричмънд — прекъсва ме татко.
	— Не се тревожи, татко, сигурна съм, че ще има още милион преди да дойде есента — казвам. — Кити, относно роклите на шаферките…
	Без дори да вдигне поглед, Кити казва:
	— Ти просто си облечи подобна на нощница рокля.
	Решавам да не обърна внимание на сравнението с нощница и казвам:
	— Няма да изглежда правилно, ако само аз съм облечена така. Красотата е в това всички да сме облечени еднакво. Всичките ние вървим, много ефирни, като ангели. Само тогава това се превръща в момент. Няма да се получи, ако само аз нося такава рокля. Трябва и трите да сме облечени така.
	Не знам колко още пъти ще се наложи да кажа думата „ефирни“, за да ги накарам да усетят духа на сватбата.
	Кити казва:
	— Ако искаш трите да сме еднакви, ти също можеш да облечеш смокинг. Аз нямам нищо против.
	Поемам си дълбоко дъх, за да не й се разкрещя.
	— Е, да видим какво ще каже Марго.
	— Марго няма да има нищо против, каквото и да решим.
	Кити става, за да остави чинията си в мивката, и когато се обръща с гръб към мен, вдигам ръце, сякаш ще я удуша.
	— Видях това — казва тя.
	Кълна се, има очи и на тила.
	— Трина, ти какво мислиш? — питам.
	— Честно, би могло да ме интересува по-малко какво ще облечете, но трябва да сте в тон с Марго и Кристен. Те може да имат свои собствени идеи.
	Деликатно казвам:
	— Казва се „не би могло да ме интересува по-малко“. Защото, както се изразяваш ти, всъщност те интересува.
	Тя извива очи към тавана, а Кити сяда на мястото си и казва:
	— Защо се държиш така, Лара Джийн?
	Не й обръщам внимание. А на Трина казвам:
	— Кристен е възрастна жена, така че, сигурна съм, ще е съгласна, каквото и да решим ние, децата. Тя е възрастна, все пак.
	Трина не изглежда толкова сигурна.
	— Няма да е съгласна с нищо, което да излага на показ ръцете й. Ще се опита да ви убеди да носите подходящи жилетки.
	— Хм, не.
	Трина вдига ръце.
	— Ще трябва да се съобразите с Кристен. Както казах, би могло да ме интересува и по-малко. — Хвърля ми поглед, аз се засмивам, Кити също.
	— Чакай минутка, може ли да поговорим още малко за срещата, на която не си отишла? — пита татко, сбърчил чело. — На мен ми се струва като приятно събитие.
	— Ще отида на следващата — обещавам. Разбира се, не съм искрена.
	Няма смисъл да ходя на срещи и да се привързвам към хора, с които ще бъда само девет месеца.

	* * *

	След като си напълвам купа със сладолед, се качвам горе и пиша съобщение на Марго, за да видя дали е будна. Будна е и аз веднага искам от нея да подкрепи идеята за роклите. Кити се оказва права — на Марго й е все едно.
	— Ще се съглася с вас — казва тя.
	— Най-горещото място в Ада е запазено за хора, които са неутрални в момент на криза — казвам и облизвам лъжичката си.
	Тя се засмива.
	— Мислех, че най-горещото място в Ада е запазено за жените, които не помагат на други жени.
	— Е, предполагам, че там има много стаи. Честно, не мислиш ли, че Кити ще изглежда глупаво в смокинг? Това е сватба в задния двор. Идеята е за ефирност!
	— Не мисля, че ще изглежда по-глупаво от теб с корона от цветя на главата. Остави я да облече, каквото иска, а ти си носи короната. Аз ще остана неутрална. Честно, дори не виждам смисъл да съм шаферка, след като едва познавам госпожица Ротсчайлд. Искам да кажа, знам, че се опитва да бъде мила, но не е необходимо. Малко е прекалено.
	Сега съжалявам, че съм размътила водата и съм повдигнала въпроса за облеклото. Последното, което искам, е Марго да се откаже от сватбата. В най-добрия случай тя е равнодушна към Трина. Бързо казвам:
	— Е, не е необходимо да носим корони от цветя. Двете с теб можем да облечем обикновени рокли, а Кити може да облече смокинг. Пак ще изглеждаме добре.
	— Как беше срещата на приетите в „Уилям енд Мери“ днес? Срещна ли някои страхотни хора?
	— Как така всички знаят за срещата!
	— Поканата беше залепена на хладилника.
	— О! Не отидох.
	Пауза.
	— Лара Джийн, изпрати ли вече депозита за „Уилям енд Мери“?
	— Каня се! Срокът е едва първи май.
	— Мислиш ли да промениш решението си?
	— Не! Просто още не съм го направила. Тук нещата са истинска лудост с планирането на сватбата и всичко друго.
	— Сватбата, изглежда, ще е наистина голямо събитие. А аз мислех, че искат нещо просто.
	— Претегляме възможностите. Пак ще е нещо просто. Аз само мисля, че денят трябва наистина да е специален, нещо, което ще се запомни.
	След като прекъсваме връзката, слизам долу да оставя купата в мивката и на път обратно за горе, се отбивам в дневната, където сватбената снимка на мама и татко виси над камината. Роклята й е копринена, полата й пада свободно и на дипли, ръкавите едва покриват раменете й. Косата й е прибрана в страничен кок, няколко кичура са се изплъзнали. Носи диамантени обеци, които никога не съм я виждала да носи във всекидневието. Тя почти не носеше бижута, нито пък се гримираше често. Татко е в сив костюм, но в косата му още няма сиви косми; бузите му са гладки като ябълки, няма набола брада. Тя изглежда така, както я помня, но той — много по-млад.
	Хрумва ми, че ще трябва да приберем снимката. За Трина ще бъде неловко да я гледа всеки ден. Изглежда, това не я тревожи сега, но след като ще живее тук и са женени, вероятно ще се чувства различно. Мога да я окача в стаята си, макар че е възможно Марго също да я иска. Предполагам, че трябва да я питам, когато дойде.

	* * *

	Приятелката на Трина, Кристен, идва след вечеря по-късно през седмицата, носи бутилка розе и куп сватбени списания. По думите на Трина за Кристен, си представях страховита висока жена, но Кристен е с моя ръст. Има късо подстригана кестенява коса, мургава кожа. Впечатлена съм от колекцията й _„Сватбите на Марта Стюарт“_ — има и такива броеве, които датират от много години.
	— Моля ви, не подгъвайте ъгълчетата — казва тя, което ме кара да смръщя вежди. Като че ли бих ги подгънала.
	— Мисля, че първо трябва да обсъдим булчинското парти, на което булката ще получи подаръците си — казва тя. Погалва Джейми Фокс-Пикъл, главата му е в скута й. Никога преди не съм го виждала да свиква така бързо с непознат, което вземам за добър знак.
	Казвам:
	— Мислех, че чаено парти може да се окаже забавно. Ще приготвя малки сандвичи без кората на хляба и малки, колкото хапка, кифлички. И сметана.
	— А аз мислех за парти в „Соул Сайкъл“ — казва Кристен. — Ще облечем неонови потничета, на които ще пише „Екип Трина“. Можем да вземем назаем за всички!
	Опитвам се да не изглеждам разочарована, само кимам и казвам:
	— _Хмм._
	— Момичета, и двете идеи изглеждат страхотни, но мисля да няма парти с подаръци — намесва се Трина. Кристен ахва, аз — също. Тя се усмихва извинително и обяснява: — И бездруго имаме много работа. Идеята на партито с подаръци е да се засипе булката с всичко, което ще й е необходимо за къщата, а не мога да се сетя дори за едно нещо, от което да имаме нужда.
	— Нямаме машина за сладолед — казвам. От известно време искам да експериментирам със сладоледи, но машината, която искам, струва повече от четиристотин долара. — А татко непрекъснато говори за машина за паста.
	— Можем и сами да си ги купим. Възрастни сме все пак. — Кристен отваря уста да спори, но Трина казва: — Крис, категорична съм. Без парти с подаръци. Прехвърлила съм четиридесетте, за бога. Била съм булка и преди.
	Кристен сковано казва:
	— Не виждам това какво общо има. Идеята на партито с подаръци е булката да се почувства специална и обичана. Но добре. Щом е толкова важно за теб, няма да има парти.
	— Благодаря — казва Трина. Навежда се и прегръща Кристен, която й хвърля строг поглед.
	— Няма да преговарям обаче за ергенското парти. Такова трябва да има. Точка.
	Усмихната, Трина казва:
	— Няма да споря с теб за това. Може би ще използваме идеята ти за парти в клуба.
	— Няма начин. Трябва да се развихрим. И така, Вегас, права ли съм? Ти обожаваш Вегас. Довечера ще изпратя имейли на момичетата, за да може съпругът на Сара да наеме апартамент в „Беладжио“…
	— Казвам „не“ на Вегас — казва Трина. — Партито трябва да е тук, за да могат момичетата да дойдат.
	— Какви момичета? — пита Кристен.
	Трина сочи към мен.
	— Моите момичета — усмихва ми се срамежливо и аз й се усмихвам в отговор. Чувствам топлина.
	— Какво ще кажеш за караоке? — предлагам и Трина плесва очаровано с ръце.
	Челюстта на Кристен увисва.
	— Не се обиждай, Лара Джийн, но какво става тук, Трина! Не може бъдещите ти доведени деца да са на партито. Не е правилно. Няма да се получи такова ергенско парти, каквото би трябвало да бъде. Като едно време — като например да има голи мъже, за да изживееш последния си момент като свободна жена.
	Трина ме поглежда и поклаща глава.
	— Само казвам, никога не сме имали голи мъже. — А на Кристен обяснява: — Крис, не мисля за тях като за мои бъдещи доведени деца. Те са просто… момичетата. Но не се тревожи. Ще се забавляваме. Марго е в колежа, практически, Лара Джийн — също. Могат да пият сангрия и шардоне.
	— Ти обичаш бяло вино — казвам и Трина ме потупва по рамото.
	Кристен шумно издиша.
	— Е, а малката?
	— Кити е много зряла за годините си — казва Трина.
	Кристен кръстосва ръце.
	— Настоявам. Не може дете да присъства на ергенско парти. Не е правилно.
	— Крис!
	Чувствам, че трябва да кажа нещо.
	— По този въпрос съм съгласна с Кристен. Кити няма да може да дойде на караокето. Прекалено е млада. Няма да допуснат единайсетгодишно дете.
	— Но тя ще бъде силно разочарована.
	— Ще го преживее — казвам.
	Кристен отпива от розето си и казва:
	— Разочарованието е добро за децата, подготвя ги за реалния свят, в който невинаги става въпрос за тях и техните чувства.
	Трина извива очи към тавана.
	— Щом ти настояваш Кити да не присъства на ергенското парти, аз забранявам пенисите. И говоря сериозно, Крис. Никаква торта във формата на пенис, нито сламки, нито паста. Никакви пениси, точка.
	Изчервявам се. Има такова нещо като паста във формата на пенис?
	— Чудесно. — Кристен издава напред долната си устна.
	— Добре, тогава. Може ли да се заемем със сватбата, моля?
	Изтичвам и вземам лаптопа си и дъската, на която представям идеите си, и точно тогава Кити решава да ни удостои с присъствието си. Дотогава беше в дневната да гледа телевизия.
	— Докъде стигнахме с планирането? — иска да знае.
	Кристен я поглежда, преди да каже:
	— Да говорим за храната.
	— Какво ще кажете за камиони, които да предлагат определена храна? Като например камион за вафли?
	Кристен свива устни.
	— Аз си мислех за барбекю. Трина обожава барбекюто.
	— Хмм — казвам. — Но много хора правят барбекю, нали? Малко е…
	— Банално? — предлага Кити.
	— Щях да кажа „обикновено“. Но, да.
	— Но Трина обожава барбекю!
	— Може ли, моля ви, да престанете да говорите за мен така, сякаш не съм тук? — казва Трина. — Обожавам барбекю. И може ли да имаме буркани „Мейсън“?
	Очаквам Кити отново да охули бурканите „Мейсън“, но тя не казва нищо подобно. Казва:
	— Какво ще кажете за ядивни цветя в напитките?
	Сигурна съм, че идеята е моя и тя просто я е откраднала.
	Трина потръпва.
	— Да! Харесва ми!
	Бързам да добавя:
	— Можем да приготвим купа пунш и отгоре да плават цветя.
	Кристен ме поглежда одобрително.
	Окуражена, величествено казвам:
	— А колкото до тортите, ще имаме нужда от сватбена торта и торта на младоженеца.
	— Наистина ли имаме нужда от две торти? — пита Трина, като гризе нокътя си. — Няма да има толкова много хора.
	— Това тук е Югът, трябва да имаме торта на младоженеца. Мисля твоята да е жълта с ванилово-маслена глазура. — Трина ми се усмихва лъчезарно. Тази, съвсем обикновена, е любимата й торта. Не е точно вълнуваща, но е любимата й. — А за татко, мислех… бисквитена ментова торта! Шоколадова с ментова глазура и натрошени бисквити отгоре. — Представям си я съвсем ясно.
	Този път Кити кимва одобрително. Чувствам се в стихията си, не съм се чувствала така от седмици.


>	17

	Кити смесва различни цветове лакове в хартиена чиния, а аз преглеждам „прически на знаменитости“ за сватбената прическа на Трина. Лежа на дивана, подпряна на възглавници, а Кити е на пода и навсякъде около нея има шишенца с лакове. Внезапно ме пита:
	— Мислила ли си някога, че татко и Трина могат да имат бебе и то да прилича на татко?
	Кити мисли за какви ли не неща, които никога няма да ми хрумнат. Нито веднъж не съм се сетила за това — че могат да имат бебе и че е възможно то да не прилича на нас. Детето ще е на татко и Трина. На никого няма да се наложи да се чуди чие дете е или да изчислява кой на кого принадлежи. Просто ще предположат.
	— Но те и двамата са толкова стари — казвам.
	— Трина е на четиридесет и три. Жената може да забременее на четиридесет и три. Майката на Мади току-що роди, а е на толкова.
	— Вярно е…
	— Ами ако е момче?
	Татко със син. Мисълта е стряскаща. Татко не обича спорта, не и в традиционния мъжки смисъл. Искам да кажа, обича да кара велосипед и да играе тенис по двойки през пролетта. Сигурна съм обаче, че ще има неща, които ще иска да прави със сина си, които не прави с нас, защото нито една от нас не се интересува от тях. Риболов може би? Той не се интересува от футбол. Трина се интересува повече от него.
	Когато мама беше бременна с Кити, Марго искаше още една сестра, но аз исках момче. Момичетата Сонг и братчето им. Ще е хубаво да имаме братче все пак. Особено след като няма да съм у дома и няма да се наложи да го слушам как плаче посред нощ. Ще трябва просто да му купя терлички и пуловери с червени лисици или зайчета.
	— Ако го кръстят Тейт, ще можем да му викаме Тейтър Тот — размишлявам.
	Две червени петна се появяват на бузите на Кити и ей така, изведнъж, тя изглежда така, както винаги си я представям: малко дете.
	— Не искам да имат дете. Ако имат, ще съм по средата. Ще бъда нищо.
	— Хей! — възразявам. — Аз съм в средата сега!
	— Марго е най-голямата и най-умната, а ти си най-красивата.
	_Аз съм най-красивата? Кити мисли, че аз съм най-красивата?_ Опитвам се да не изглеждам прекалено щастлива, защото тя продължава да говори:
	— Аз съм най-малката. Ако имат бебе, няма да съм дори това.
	Оставям компютъра.
	— Кити, ти си много повече от най-малкото от момичетата Сонг. Ти си дивото момиче Сонг. Хитрото. Упоритото. — Кити е стиснала устни и се опитва да не се усмихне. Добавям: И независимо от всичко, Трина те обича и винаги ще те обича, дори да има бебе. Но аз не мисля, че ще има. — Млъквам. — Чакай, наистина ли мислиш, че съм най-красивата?
	— Не, вземам си думите обратно. Вероятно ще съм най-красивата, като стигна възрастта за гимназия.
	Скачам от дивана и я сграбчвам за раменете, като че ли ще я разтърся, а тя се кикоти.
	— Не искам да бъда най-хубавата — казвам.
	— Обаче си. — Казва го не точно като обида, но не точно и като комплимент. — Какво от моите качества искаш да имаш?
	— Смелостта ти.
	— Какво друго?
	— Носът ти. Ти имаш малко като копче носле. — Потупвам го. — А ти какви мои качества искаш да имаш?
	Кити свива рамене.
	— Не знам. — После се усмихва, а аз я разтърсвам, хванала я за раменете.
	Все още мисля за това по-късно същата вечер. Не бях мислила, че татко и Трина могат да имат бебе. Но Трина няма деца, само „бебето с козината“, голдън ретривъра Симон. Може да иска да има дете. Татко не е споменавал нищо, но дали е възможно да иска да опита още веднъж за момче? Детето ще е с осемнайсет години по-малко от мен. Каква странна мисъл. А ето и една още по-странна: аз съм достатъчно голяма да имам собствено дете.
	Какво ще правим с Питър, ако забременея? Дори не мога да си представя. Виждам само изражението на лицето на татко, когато му казвам новината, по-далеч не мога да стигна.

	* * *

	На следващата сутрин, на път за училище в колата на Питър, хвърлям крадешком поглед към профила му.
	— Харесва ми колко гладки са бузите ти — казвам. — Като на бебе.
	— Мога да си пусна брада, ако искам — казва той и докосва брадичката си. — Гъста.
	Казвам с обич:
	— Не, не можеш. Но може би един ден, когато си мъж.
	Той смръщва вежди.
	— Аз _съм_ мъж. На осемнайсет съм!
	Присмивам му се:
	— Дори не приготвяш обяда си сам. А знаеш ли въобще как се пере?
	— Аз съм мъж във всички отношения, които имат значение — хвали се той, а аз извивам очи нагоре.
	— А какво щеше да направиш, ако беше изпратен да воюваш? — питам.
	— Хм… тези, които са приети в колежа, не са ли освободени от военна служба? А и съществува ли още военната повинност?
	Не знам отговора на този въпрос, затова просто продължавам:
	— А какво ще направиш, ако забременея сега?
	— Лара Джийн, ние дори не правим секс. Това ще бъде непорочно зачатие.
	— Но ако стане? — настоявам.
	Той изстенва.
	— Ти и твоите въпроси! Не знам. Откъде да знам какво ще направя?
	— А какво _мислиш_, че ще направиш?
	Питър не се поколебава.
	— Каквото ти кажеш.
	— Няма ли да искаш да решим заедно? — Изпробвам го, защо и аз не знам.
	— Не аз ще трябва да нося бебето. Това е твоето тяло, не моето.
	Отговорът му ми харесва, но пак продължавам.
	— Ами ако кажа… да родя бебето и да се оженим?
	Питър отново не се поколебава.
	— Ще кажа „разбира се“. Да!
	Сега аз смръщвам вежди.
	— Разбира се? Само толкова? Най-важното решение в живота ти и ще кажеш само „разбира се“?
	— Да. Защото съм сигурен.
	Навеждам се към него и поставям длани на гладките му бузи.
	— Ето как разбирам, че си още момче. Защото си толкова сигурен.
	Той смръщва вежди.
	— Защо го казваш така, сякаш е нещо лошо.
	Изплювам камъчето.
	— Винаги си толкова сигурен за всичко, що се отнася до теб. Никога не проявяваш несигурност.
	— Е, за едно нещо съм абсолютно сигурен — казва той, като гледа право напред. — Сигурен съм, че никога няма да бъда типът баща, какъвто е моят, независимо на колко години съм.
	Замълчавам, защото се чувствам виновна, че се заяждам с него и предизвиквам лоши чувства. Иска ми се да запитам дали баща му все още се старае да поправи нещата, но лицето му е затворено и ме спира. Иска ми се двамата с баща му да можеха да изгладят отношенията си, преди той да отиде в колежа. Защото Питър _е_ все още момче и дълбоко в себе си, мисля, всички момчета искат да опознаят бащите си, независимо какъв тип мъже са те.

	* * *

	След училище минаваме да си вземем нещо за хапване и още преди да сме излезли от паркинга, Питър вече разкъсва опаковката на сандвича си. Помежду хапките от сандвича с пържено пиле казва:
	— Сериозно ли говореше, когато каза, че ти е трудно да си представиш да си омъжена за мен?
	— Не съм казвала такова нещо!
	— Каза нещо подобно. Каза, че съм още момче, а не можеш да се омъжиш за момче.
	Ето че съм наранила чувствата му.
	— Не исках да кажа това. А че в момента не мога да си представя да съм омъжена за когото и да било. И двамата сме още бебета. Как бихме могли да имаме бебе? — Без да помисля, казвам: — Както и да е, татко ми даде комплект за предпазване от бременност за колежа, така че дори не трябва да се тревожа за това.
	Питър едва не се задавя със сандвича си.
	— Комплект за предпазване от бременност?
	— Разбира се. Презервативи и… — Предпазни дентални мембрани. — Питър, знаеш ли какво е предпазна дентална мембрана?
	— Какво? Това, което използват зъболекарите, за да стои устата ти отворена, докато я почистват ли?
	Кикотя се.
	— Не. За орален секс е. А аз мислех, че ти си големият експерт и ще ме научиш на всичко в колежа!
	Сърцето ми препуска лудо, докато го чакам да се пошегува за това как двамата най-после ще правим секс в колежа, но той смръщва вежди и казва:
	— Не ми харесва идеята, че според баща ти го правим, след като не го правим.
	— Той просто иска да внимаваме. Той е професионалист, помниш ли? — Потупвам го по коляното. — Както и да е, няма да забременея, така че всичко е наред.
	Той смачква салфетката си и я хвърля в кесията, като не откъсва очи от пътя.
	— Родителите ти са се срещнали в колежа, нали?
	Изненадана съм, че помни. Не си спомням да съм му казвала.
	— Да.
	— На колко години са били? Осемнайсет? Деветнайсет? — Питър определено цели нещо с въпросите си.
	— Двайсет, мисля.
	Лицето му помръква, но едва забележимо.
	— Добре, двайсет. Аз съм на осемнайсет, а ти ще ги навършиш следващия месец. До двайсет ни остават само две години. И какво значение имат две години на фона на целия замисъл на нещата? — усмихва ми се лъчезарно. — Родителите ти са се срещнали на двайсет, а ние на…
	— Дванайсет — подсказвам.
	Питър смръщва вежди, раздразнен, че съм го прекъснала.
	— Добре, срещнали се, когато сме били още деца, но започнахме да излизаме на седемнайсет…
	— Аз бях на шестнайсет.
	— Не излизахме _истински_, преди и двамата да сме навършили седемнайсет. Което е, в основни линии, същото като на осемнайсет, което е, в основни линии, същото като на двайсет. — Има самодоволния вид на адвокат, току-що произнесъл финалната реч, която ще му донесе победа.
	— Доста дълго увъртане и изкривена логика — казвам. — Мислил ли си някога да станеш адвокат?
	— Не, но сега може би мисля.
	— Вирджинският университет предлага страхотно юридическо образование — казвам и сърцето ми се свива, защото в училище е едно, а в университета — съвсем друго. Толкова е далеч, а кой може да каже какво ще се случи за толкова време? Дотогава ние ще бъдем съвсем различни хора. Като мисля за Питър в годините между двайсет и трийсет, изпитвам копнеж за мъжа, когото може никога да не срещна. Сега, днес, той е още момче и го познавам по-добре от всеки друг, но ако невинаги е така? Пътищата ни вече се разделят, малко повече с всеки ден, с приближаването до август.


>	18

	Трина обяви къщата си за продажба две седмици след като с татко се сгодиха. Кристен е агент по недвижими имоти и й каза, че сега е моментът да продава, защото всички обожават да си купуват къщи през пролетта. Оказа се, че е права. Една двойка направи предложение още същата седмица, по-скоро, отколкото който и да е от нас си бе мислил. Татко и Трина мислеха, че къщата ще стои на пазара поне месец, но сега работниците от фирмата по преместване стоварват кашони у дома със светкавична скорост.
	Никога не е имало спор кой при кого ще се премести, просто се подразбираше, че Трина ще дойде тук. Нашата къща е по-голяма, но също така е по-лесно да се премести един човек, отколкото четирима. Човек би се замислил. За сама, Трина има прекалено много неща. Десетки кашони с дрехи и кутии за обувки, спортното й оборудване, някоя и друга мебел и огромна тапицирана табла за легло, от която, знам, татко се ужасява.
	— Ако ставаше въпрос за мен, не бих искала да се преместя в къщата на друга жена — казва Крис. Тя стои до прозореца ми и гледа как Трина упътва работниците. Отби се на път за работа, за да вземе назаем чифт обувки от мен.
	— Каква друга жена? — питам.
	— Майка ти! Ще се чувствам така, сякаш къщата е все още нейна. Например тя е избрала мебелите и тапетите.
	— Всъщност много от нещата избрахме аз и Марго — казвам. — Аз избрах тапетите за трапезарията, тя избра цвета за банята на горния етаж.
	Помня как аз, Марго и мама седяхме на пода в дневната с всичките мостри за тапети и килими около нас. Разгледахме внимателно всички мостри, двете с Марго спорихме ожесточено за това точно кой нюанс на синия цвят е подходящ за банята на горния етаж, която щяхме да споделяме. Аз се бях спряла на цвета на яйцето на червеношийката, а Марго — на небесносиньо. Накрая мама ни накара да играем на камък, ножица, хартия и Марго спечели. Мусех се, докато не спечели моят избор за тапети.
	— Казвам само, че ако бях на мястото на Трина, щях да искам ново начало — казва Крис.
	— Е, това е невъзможно, след като бъдещият й съпруг има три деца.
	— Знаеш какво искам да кажа. Толкова ново, колкото е възможно.
	— Ще купят поне ново легло. Ще пристигне утре.
	Крис се оживява малко. Отпуска се на леглото ми и казва:
	— О, не е ли странно да мислиш за това, че баща ти ще прави секс с нея?
	Шляпвам я по крака.
	— Не мисля за това! Така че, моля те, не повдигай въпроса.
	Тя подръпва връвта на късите си панталонки и казва:
	— Трина има страхотно тяло.
	— Не се шегувам, Крис!
	— Само казвам, че когато съм на нейната възраст, ще съм готова да убия за такова тяло.
	— Не е толкова стара.
	— Все пак — казва Крис сприхаво. — Може ли да пуша тук, ако отворя прозореца?
	— Мисля, че знаеш отговора на този въпрос, Кристина.
	Тя се нацупва, но това е само за показ, защото знаеше, че няма да се съглася.
	— Уф. Законите за пушенето в Америка са толкова досадни. Елементарно.
	Сега, след като е решила да отиде в Коста Рика, Крис гледа отвисоко на всичко в Америка. Все още не мога да повярвам, че ще замине.
	— Наистина ли няма да отидеш на бала за завършването?
	— Наистина.
	— Ще съжаляваш — предупреждавам я. — Докато работиш във фермата в Коста Рика, изведнъж ще се сещаш, че не си отишла на бала, и ще изпитваш силно съжаление. И няма да има кого да обвиняваш, освен себе си.
	Тя казва със смях:
	— Много се съмнявам!
	След като Крис тръгва за работа, аз сядам пред компютъра си в кухнята, за да търся булчински и бални рокли, а татко и Трина влизат, след като са били навън с работниците. Опитвам се да изглеждам заета, преструвам се, че уча, в случай че помолят за помощ. Умната малка Кити не се вижда никаква през последните няколко дни и съжалявам, че не следвам нейното поведение.
	Татко си налива чаша вода и избърсва потта от челото си.
	— Наистина ли трябваше да донесеш пътечката си за бягане? — пита той Трина. — Не работи както трябва.
	— Достатъчно добре работи.
	Той изгълтва водата и казва:
	— Никога не съм те виждал да я използваш.
	Тя смръщва вежди.
	— Това не означава, че не я използвам. Означава, че не я използвам пред _теб_.
	— Добре. Кога я използва за последен път?
	Тя присвива очи.
	— Не е твоя работа.
	— Трина!
	— _Дан!_
	Това е татко в нова светлина — заядлив и едва забележимо изгубил търпение. Трина предизвиква тази негова страна и знам, че звучи странно, но това ме радва. Никога не съм го познавала такъв. Живееш спокойно, без големи възходи и спадове в настроението, а после идват търканията и бурите на любовта. Необходима й е цяла вечност, за да се приготви, което го подлудява, тя се подиграва на хобитата му — наблюдаването на птици и документалните филми. Но двамата си подхождат.


>	19

	Питър има мач вечерта, а Пами не може да отиде, защото трябва да работи, а Крис, разбира се, никога няма да се унижи да гледа лакрос, затова вземам Кити със себе си. Тя се преструва, че мисли, казва на глас, че може би ще е скучно, но когато казвам: „Няма значение, тогава“, бързо се съгласява с мен.
	Срещаме майката на Питър и по-малкия му брат, Оуен, и сядаме до тях. Той и Кити се преструват, че другият не съществува — той играе игри на телефона си, а тя — на нейния. Оуен е висок, но седи прегърбен и косата му влиза в очите.
	Разговаряме за годежа на татко и Трина известно време и аз споделям с нея идеите си за сватбата. Тя кима през цялото време, а после неочаквано казва:
	— Чувам, че трябва да има поздравления и за теб.
	Объркана, казвам:
	— За какво?
	— За „Уилям енд Мери“!
	— О! Благодаря.
	— Знам, надяваше се да отидеш във Вирджинския университет, но може би това е за добро. — Усмихва ми се със съчувствие.
	Усмихвам се в отговор, несигурна. Несигурна какво точно означава „за добро“. Радва се, че няма да отида във Вирджинския с Питър? Мисли, че това означава скъсване? Затова всичко, което казвам, е:
	— Уилямсбърг не е чак толкова далеч от Шарлътсвил.
	Нейният отговор е:
	— Хм, да, вярно е. — Тогава Питър отбелязва точка и двете ставаме на крака и го приветстваме.
	Когато отново сядам, Кити ме пита:
	— Може ли да си вземем пуканки?
	— Разбира се — казвам, радостна, че имам извинение да стана. И питам майката и брата на Питър: — Вие искате ли нещо?
	Без да вдигне поглед, Оуен казва:
	— Пуканки.
	— Можете да си ги разделите — казва майката на Питър.
	Вървя между редовете към снекбара, когато забелязвам мъж, застанал встрани с кръстосани ръце, да наблюдава играта. Висок е и има кестенява коса. Красив е. Когато обръща глава и виждам профила му, разбирам кой е, защото познавам това лице. Познавам тази брадичка, тези очи. Бащата на Питър. Сякаш съм видяла Призрака на бъдещата Коледа и замръзвам на място, смаяна.
	Той ме улавя да го гледам втренчено и ми се усмихва дружелюбно. Чувствам се така, сякаш нямам друг избор, освен да пристъпя напред и да кажа:
	— Извинете… вие сте бащата на Питър?
	Изненадан, той кима.
	— А ти си негова приятелка?
	— Аз съм Лара Джийн Кови. Неговото, хм, гадже. — Той изглежда изненадан, но после се съвзема и ми подава ръка. Аз я стискам здраво, за да направя добро впечатление. — Господи, изглеждате също като него.
	Той се засмива и аз отново съм удивена колко много си приличат двамата с Питър.
	— Искаш да кажеш, че той изглежда точно като мен.
	Аз също се засмивам.
	— Точно така. Все пак вие сте роден първи.
	Настъпва неловка тишина, после той прочиства гърлото си и пита:
	— Как е той?
	— О, добре е. Дори страхотно. Чухте ли, че получи стипендия за Вирджинския университет благодарение на това че е спортист?
	Той кима и се усмихва.
	— Научих от майка му. Гордея се с него. Не че съм допринесъл с нещо, но все пак. Наистина се гордея с него. — Погледът му отново се насочва към игрището, към Питър. — Просто исках пак да го видя как играе. Това ми липсва. — Поколебава се, преди да каже: — Моля те, не казвай на Питър, че съм бил тук.
	Толкова силно съм изненадана, че казвам само:
	— О… окей.
	— Благодаря ти, оценявам го. Беше хубаво, че се срещнахме, Лара Джийн.
	— Да, и аз се радвам, че се видяхме, господин Кавински.
	Тръгвам обратно към мястото си и едва когато съм почти стигнала, се сещам, че съм забравила пуканките, и се връщам. Като стигам до снекбара, бащата на Питър вече си е отишъл.
	Нашият отбор загубва играта, но Питър отбелязва три точки и за него мачът е добър. Радвам се, че баща му го гледа как играе, но ми се иска да не бях се съгласявала да пазя тайна. Тази мисъл кара стомаха ми да се свива.
	Вече сме в колата, а аз продължавам да мисля за баща му. Кити казва:
	— Странно е това, че според майката на Питър е добре, че няма да учиш във Вирджинския.
	— Знам! И ти си го приела така?
	— Няма как по друг начин да го приемеш — казва Кити.
	Поглеждам в страничните огледала, преди да изляза от паркинга на училището.
	— Не мисля, че тя искаше да каже нещо _лошо_. Просто не иска да види Питър наранен, това е всичко. — Както и аз, така че може би е по-добре, че не казвам нищо на Питър за срещата с баща му. Какво ще стане, ако се развълнува от възможната близост, а после баща му го нарани отново? Рязко казвам: — Искаш ли да спрем и да вземем замразено кисело мляко? — И разбира се, Кити казва „да“.

	* * *

	Питър идва у дома веднага след като взема душ и като виждам колко е щастлив, решавам нищо да не му кажа.
	Лежим на пода в дневната и си правим маски за лице. Ако другите от училището можеха да го видят сега! Пита през стиснати зъби:
	— Какво трябва да е действието на тази?
	— Прави кожата по-сияйна.
	Той се извърта и казва:
	— Здравей, Кларис.
	— Какви ги говориш?
	— Това е от „Мълчанието на агнетата“!
	— О, не съм го гледала. Струва ми се страшен.
	Питър сяда, с изправен гръб. Не може да седи неподвижен.
	— Трябва да го гледаме сега. Това е смешно. Не мога да съм с някого, който не е гледал „Мълчанието на агнетата“.
	— Хм, сигурна съм, че е мой ред да избирам.
	— Кови, хайде! Филмът е класика — казва Питър и точно тогава телефонът му иззвънява. Той отговаря и чувам гласа на майка му: — Здравей, мамо… У Лара Джийн съм. Ще се върна у дома скоро… Аз също те обичам.
	Когато затваря, казвам:
	— Хей, забравих да ти кажа по-рано, но тази вечер по време на мача майка ти каза, че може би е за добро, дето няма да уча във Вирджинския.
	— _Какво?_ — Сяда и сваля маската от лицето си.
	— Е, не го каза точно с тези думи, но мисля, че това имаше предвид.
	— Какви бяха точните й думи?
	Аз също свалям маската си.
	— Поздрави ме, че съм приета в „Уилям енд Мери“, а после каза, мисля: „Знам, че се надяваше да те приемат във Вирджинския, но може би това е за добро“.
	Питър се отпуска.
	— О, тя винаги говори така. Търси хубавото в нещата. Като теб е.
	На мен не ми изглежда така, но не настоявам, защото Питър винаги защитава майка си. Предполагам, че трябва да е така, тъй като са само тримата. Но какво, ако не трябваше да е така? Какво, ако Питър имаше истински шанс да установи отношения с баща си? Ако тази вечер е доказателство? Питам го, уж между другото:
	— Хей, за колко съобщения за завършването се записа?
	— Десет. Семейството ми е малко. Защо?
	— Просто се чудех. Аз се записах за петдесет, за да може баба да изпрати и на роднините в Корея. — Поколебавам се, преди да запитам: — Мислиш ли да изпратиш и на баща си?
	Той смръщва вежди:
	— Не. Защо да го правя? — Взема телефона си. — Да видим какви филми са ни останали. Щом не искаш да гледаме „Мълчанието на агнетата“, можем да гледаме „Трейнспотинг“ или „Умирай трудно“.
	Не казвам нищо известно време, после вземам телефона от ръцете му.
	— Мой ред е да избирам! И избирам… „Амели“!

	* * *

	За човек, който толкова се гордее, че не гледа романтични комедии, Питър страшно много харесва „Амели“. Във филма се говори за момиче французойка, която се страхува от реалния живот, затова винаги си фантазира разни неща като говорещи лампи, движещи се картини и крепирана хартия, която изглежда като грамофонни плочи. Кара ме да искам да живея във Франция.
	— Питам се как ли ще изглеждаш с бретон — чуди се Питър. — Обзалагам се, че ще си сладка. — В края на филма, когато тя пече сливова торта, той се обръща към мен и казва: — Ти можеш ли да изпечеш сливова торта? Струва ми се вкусно.
	— Знаеш ли, мини сливови тортички ще са чудесни за десерт. — И започвам да търся рецепти в интернет.
	— Само не забравяй да ми се обадиш, когато приключиш с първия опит — казва Питър и се прозява.


>	20

	Двете с Трина седим на дивана и пием чай. Показвам й снимки на аранжирани цветя, а татко влиза и се отпуска на дивана до нас.
	— Дълъг ден? — пита го Трина.
	— Най-дългият — казва той и затваря очи.
	— Въпрос — казвам.
	Той отваря очи.
	— Да, моя средна дъщеричке?
	— Какво мислите за първия танц?
	Той изстенва.
	— В момента съм прекалено уморен да мисля за танци.
	— Моля те. Това е твоята сватба! Бъди тук, татко.
	Трина се засмива и го побутва отстрани с крак.
	— Бъди тук, Дан!
	— Добре, добре. Е, Трина е голяма почитателка на Шаная Туейн. — Усмихват се един на друг. — И така, какво ще кажете за „От този момент нататък“?
	— Ауу — казва тя. — Ти наистина ме познаваш.
	— Шаная Туейн — повтарям. — Не е ли нейна песента „Човече, чувствам се като жена“?
	Трина хваща чашата си така, сякаш е микрофон, и накланя глава.
	— От този момент ще те обичам — изпява фалшиво.
	— Не мисля, че знам тази песен — казвам, като се опитвам да изглеждам неутрална.
	— Пусни я на телефона си за нея — казва тя на татко.
	— Не съди — предупреждава ме той и я пуска.
	Не съм чувала песен, която да е по-несвойствена за него. Но на лицето му има глупава усмивка през цялото време и тя само става по-голяма, когато Трина го прегръща през раменете и го кара да се люлее с нея в такт с ритъма.
	— Съвършена е — казвам и изведнъж ми се доплаква. Прочиствам гърлото си. — Сега, когато песента е избрана, можем да започнем да мислим и за други неща от списъка. Говорих с „Тилис Трийте“ да приготвят мини бананови пудинги в малки бурканчета, а те казват, че не могат да ги направят за по-малко от седем долара за брой.
	На челото на татко се появяват тревожни бръчки.
	— Струва ми се скъпо.
	— Не се тревожи, имам номера на пекарна в Ричмънд и ако цената за доставката не е прекалено висока, може би това е начинът. — Прелиствам страница. — Бях толкова заета с десертите, че още не съм се срещнала с музикалната група, с която се свързах. Ще свирят в Кесуик този уикенд, може да се опитам да отида да ги чуя.
	Татко ме гледа със загриженост в очите.
	— Скъпа, изглежда, си заменила печенето с планирането на сватбата и го използваш като облекчение за стреса. Това е малко прекалено.
	— Групата не е точно _група_ — казвам бързо. — Певец и китарист. Току-що започват, така че е разумно да ги наемем. Ще знам повече, когато ги видя на живо.
	— Нямат ли видео записи, които би могла да гледаш? — пита Трина.
	— Разбира се, но не е същото, като да ги гледаш на живо.
	— Не мисля, че имаме нужда от група — казва татко и двамата с Трина разменят погледи. — Мисля, че ще сме доволни просто да пускаме музика на компютъра.
	— Чудесно, но ще трябва да наемем оборудване — казвам и отново прелиствам списъка си, а Трина поставя длан върху ръката ми.
	— Сладката ми, харесва ми, че искаш да помогнеш, и съм толкова благодарна. Но, честно, предпочитам да не се стресираш толкова. С баща ти наистина не се интересуваме от подробностите. Искаме просто да се оженим. Нямаме нужда от камион за храна, нито от мини бананови пудинги. Ще сме също толкова щастливи да поръчаме барбекю от „Барбекю Иксчейндж“. — Понечвам да кажа нещо, но тя ме спира. — Има само една последна година в гимназията и искам да й се насладиш. Имаш секси гадже и учиш в страхотно училище. Рожденият ти ден ще дойде скоро. Сега е времето просто да бъдеш млада и да се наслаждаваш на всичко!
	— Да, в рамките на разумното, разбира се — побързва да каже татко.
	— Но това не ме стресира — възразявам. — Концентрирането върху сватбата ме успокоява! Много ме успокоява.
	— И ни помагаш много, но мисля, че има и други неща, върху които можеш да се концентрираш, и заслужават повече да им отделиш от времето си. Като например да завършиш и да се подготвиш за колежа. — На лицето на татко е изписано онова твърдо изражение, което рядко виждам.
	Смръщвам вежди.
	— Значи не искате повече да ви помагам със сватбата?
	Трина казва:
	— Все още искам да отговаряш за роклите на шаферките и ще се радвам да изпечеш сватбената ни торта…
	— А тортата за младоженеца? — прекъсвам я.
	— Разбира се. Но ние ще се погрижим за останалото. Кълна се, казвам го за твое добро, Лара Джийн. Няма повече да се пазариш с търговците.
	— И никакви ненавременни пътувания до Ричмънд за масички за тортата — добавя татко.
	Въздъхвам неохотно.
	— Ако сте сигурни…
	Тя кима.
	— Просто се наслаждавай на младостта си. Концентрирай се върху роклята си за бала. Започна ли вече да търсиш?
	— Нещо такова. — Сега ми хрумва, че до бала остава по-малко от месец, а аз все още нямам рокля. — Ако наистина сте сигурни…
	— Сигурни сме — казва татко, а Трина кима.
	Тръгвам нагоре по стълбите и чувам татко да й шепне:
	— Защо, за бога, я окуражаваш да се наслаждава на секси гаджето си?
	Едва не се засмивам на глас.
	— Не това исках да кажа! — казва Трина.
	Той издава някакъв неопределен звук.
	— Но прозвуча така.
	— О, мили боже, не приемай всичко толкова буквално, Дан. Освен това, гаджето й _наистина_ е секси.

	* * *

	Разглеждам бални рокли на компютъра си и се смея на глас всеки път, когато се сетя как татко нарече Питър „секси гадже“. След час търсене съм сигурна, че съм открила роклята си. Тя е в стил балерина, с горна част, украсена с диагонално пресичащи се ленти с метален ефект и поли от тюл — в уебсайта пише, че е в пепеляворозово. Сторми ще бъде доволна.
	След това влизам в уебсайта на „Уилям енд Мери“ и плащам депозита за записването, както трябваше да направя преди седмици.

	* * *

	По-късно тази седмица, на път за училище, Питър казва, че се е измъкнал от доставките за майка си и може да дойде с мен в Кесуик, за да гледаме изпълнението на групата.
	Спокойно отговарям:
	— Оказва се, че татко и Трина не искат група. Всъщност не искат почти нищо. Искат сватбата да бъде съвсем обикновена. Просто ще вземат назаем оборудване и ще пуснат музика на компютъра. Познай коя песен избраха за първия си танц.
	— Каква?
	— „От този момент нататък“ на Шаная Туейн.
	Той смръщва вежди.
	— Не съм дори чувал за нея.
	— И според мен не подхожда, но на тях очевидно им харесва. Осъзнаваш ли, че ние си нямаме наша песен?
	— Добре, да си изберем тогава.
	— Не става така. Не просто _избираш_ песента си. Песента те избира. Като Разпределителната шапка.
	Питър мъдро кима. Най-после прочете всичките книги за Хари Потър и е нетърпелив да докаже, че разбира за какво говоря.
	— Схванах.
	— Трябва просто… да се случи. Момент. И песента улавя момента, нали разбираш? Песента на мама и Татко беше „Ти си прекрасна тази вечер“ на Ерик Клептън. Танцуваха на нея на сватбата си.
	— Как тогава е станала тяхна песен?
	— Била първата песен, на която танцували блус в колежа. Било скоро след първата им среща. Татко бил облечен в прекалено голям за него костюм, а косата на мама била сплетена на френска плитка.
	— Какво ще кажеш, която и да е следващата песен, да бъде нашата. Ще бъде съдба.
	— Не можем сами да правим съдбата си.
	— Разбира се, че можем. — Питър протяга ръка да пусне радиото.
	— Чакай! Просто радиостанция? Ами ако не е бавна?
	— Добре, тогава ще се спрем на Хитове 101. — Питър натиска бутона.
	— Мечо Пух не знае какво да прави, а на носа му има мед — припява женски глас.
	Питър казва:
	— Какво е това, по дяволите?
	А аз казвам:
	— Това не може да е нашата песен.
	— Най-добрата от първите три? — предлага той.
	— Да не насилваме нещата. Ще разберем, когато я чуем, мисля.
	— Може би ще я чуем на бала — казва Питър. — О, това ми напомня. Какъв цвят е роклята ти? Майка ми ще помоли приятелката си цветарка да ти направи венеца.
	— Пепеляворозово. — Роклята дойде по пощата предния ден. Облякох я, за да я видят всички, и Трина каза, че тази е „роклята, която най-много подхожда на Лара Джийн“. Изпратих снимка на Сторми, която написа в отговор: „О-ла-ла“ с емотикони на танцуващи жени.
	— Какво, по дяволите, е пепеляворозово? — иска да знае Питър.
	— Като розово-златно. — Питър все още има объркан вид, затова въздъхвам и казвам: — Просто кажи на майка си. Тя ще знае. Мислиш ли, че можеш да донесеш и малък венец за Кити и да представиш нещата така, все едно идеята е била твоя.
	— Разбира се, но можеше и сам да се сетя — изръмжава недоволно. — Трябва поне да ми дадеш шанса да имам идеи.
	Потупвам го по коляното.
	— Само не забравяй, моля те.


>	21

	Късно е. В леглото съм и преглеждам пакета за приемането от „Уилям енд Мери“. Оказва се, че университетът не позволява първокурсниците да държат автомобилите си в кампуса, и се каня да се обадя на Питър и да му кажа, когато получавам съобщение от Джон Амброуз Макларън. Първо се изненадвам, защото мина толкова много време от последния ни разговор. После прочитам съобщението.
C>
	Сторми почина в съня си снощи. Погребението ще се състои в Роуд Айлънд в сряда. Просто помислих, че ще искаш да знаеш.
C$
	Седя така известно време, изумена. Как е възможно? Беше добре, когато я видях за последен път. Беше в страхотна форма. Беше си Сторми. Не можеше да си отиде. Не и моята Сторми. Сторми, която беше вряла и кипяла, която ме научи как да си слагам червено червило, „което да трае дори след цяла вечер целувки и шампанско“.
	Плача и не мога да спра. Не ми стига въздух. Едва виждам от сълзите. Те продължават да капят върху телефона ми, а аз ги бърша с опакото на дланта си. Какво да кажа на Джон? Тя му беше баба, а той беше любимият й внук. Бяха толкова близки.
	Накрая написвам: „Много съжалявам. Мога ли да направя нещо?“. После го изтривам, защото, с какво бих могла да помогна?
C>
	Много съжалявам. Тя притежаваше най-силния дух на света. Много ще ми липсва.
	Благодаря. Знам, че тя обичаше и теб.
C$
	Съобщението му извиква нови сълзи.
	Сторми винаги казваше, че все още се чувства като на двайсет. Че понякога сънува, че е още момиче и че ще види бившия си съпруг, и че двамата ще бъдат стари, но тя пак ще си бъде Сторми. Каза, че когато се събуди сутрин, се изненадва да види старото си тяло и старите кости. „Все още имам хубави крака обаче“, казваше. И беше така.
	Едва ли не е облекчение, че погребението е в Роуд Айлънд — прекалено далеч, за да отида. Не съм била на погребение от смъртта на мама. Бях на девет, Марго беше на единайсет, а Кити — само на две. Най-ясният спомен, който имам за онзи ден, е как седя до татко, Кити е в ръцете му и усещам тялото му да се тресе до моето, докато плаче мълчаливо. Кити не разбираше нищо, освен че татко е тъжен. Непрекъснато повтаряше: „Не плачи, татенце“. И той се опитваше да се усмихне заради нея, но усмивката му беше като сняг на слънце. Никога преди не се бях чувствала така, сякаш в света вече нямаше сигурност, нито щеше някога отново да има.
	И сега отново плача — за Сторми, за мама, за всичко.
	Тя искаше да запиша мемоарите й за нея. Искаше да се казват _„Буреносно време“_. Така и не успяхме да го направим. Дори не започнахме. Как сега хората ще узнаят историята й?
	Питър се обажда, но съм прекалено тъжна, за да говоря с него, затова просто оставям гласовата поща да се включи. Струва ми се, че трябва да се обадя на Джон, но нямам право. Сторми му беше баба, а аз бях просто доброволка в старческия дом. Единственият човек, с когото искам да разговарям, е сестра ми, защото тя също познаваше Сторми и защото тя винаги ме кара да се чувствам по-добре, но сега в Шотландия е посред нощ.

	* * *

	Обаждам се на Марго на следващия ден веднага щом се събуждам. Плача, докато й съобщавам новината, и тя плаче с мен. Идеята за паметна служба в нейна чест в „Белвю“ е на Марго.
	— Можеш да кажеш няколко думи, да поднесеш сладки и хората ще могат да споделят спомените си за нея. Сигурна съм, че това ще се хареса на приятелите й, защото няма да могат да отидат на погребението.
	Издухвам си носа.
	— Сигурна съм, че и на Сторми щеше да й хареса.
	— Иска ми се да можех да съм там.
	— На мен също — казвам и гласът ми трепери. Винаги се чувствам по-силна, когато Марго е до мен.
	— Но Питър ще бъде там — казва тя.
	Преди да тръгна за училище, се обаждам на бившата си шефка Джанет в „Белвю“ и споделям с нея идеята за паметната служба. Тя веднага се съгласява и казва, че можем да я направим в четвъртък следобед, преди бингото.
	Отивам на училище, казвам на Питър за паметната служба и лицето му помръква.
	— По дяволите. Трябва да отида с майка си за Дните на поляната.
	Дните на поляната се нарича събитието, когато университетът отваря вратите си за първокурсниците и близките им. Отиваш с родителите си, седиш в учебните стаи, обикаляш спалните. Интересно е. Очаквах го с нетърпение, когато мислех, че ще уча във Вирджинския университет.
	Той предлага:
	— Може и да го пропусна.
	— Не можеш. Майка ти ще те убие. Трябва да отидеш.
	— На мен ми е все едно — казва той и аз му вярвам.
	— Наистина няма нищо. Ти не познаваше Сторми.
	— Знам. Просто исках да съм с теб.
	— Предложението е това, което се брои — казвам.

	* * *

	Вместо да облека черно, избирам слънчева лятна рокля, която Сторми ми бе казала, че харесва как ми стои. Бяла е, с царевичножълти и сини незабравки, избродирани по полите й, къси бухнали ръкави, спускащи се малко по раменете, и тясна талия. Обличала съм я само веднъж, защото я купих в края на лятото. Отбих се в „Белвю“ на път за киното, където щях да се срещна с Питър, и Сторми каза, че изглеждам като момиче от италиански филм. И така, обличам роклята и обувам белите сандали, които купих за завършването. Слагам и бели дантелени ръкавици, за които знам, че щяха да й харесат. Открих ги в луксозен бутик в Ричмънд на име „Миналото“ и като ги слагам, си представям как Сторми ги носи на танци в събота вечер. Не слагам пръстена с розовия диамант. Искам да го нося за първи път на бала, каквото щеше да бъде желанието на Сторми.
	Изваждам купата за пунш, кристална купа за фъстъци, салфетки с избродирани по тях череши, които открих на разпродажбата в Ричмънд, и покривката, която използваме за Деня на благодарността. Поставям няколко рози на пианото, където обикновено седеше Сторми. Приготвям пунш с джинджифилова бира и натурален плодов сок — никакъв алкохол, което Сторми нямаше да одобри, но не всички от живеещите тук могат да пият алкохол заради лекарствата. Оставям бутилка шампанско до купата с пунша, за да може, който иска, да добави в своя. И накрая пускам Франк Синатра, за който Сторми винаги казваше, че той е трябвало да бъде вторият й съпруг.
	Джон каза, че ще дойде, ако се върне навреме от Роуд Айлънд, и съм малко нервна, защото не съм го виждала почти година — от последния ми рожден ден. Не бяхме гаджета, но почти, което за мен е нещо.
	Събират се няколко души. Една от сестрите докарва с количката госпожа Амбръстър, която страда от деменция, но беше в доста добри приятелски отношения със Сторми. Господин Перели, Алиша, Шанис, рецепционистката, Джанет. Хубава малка група. Истината е, че хората, които познавам в „Белвю“, стават все по-малко и по-малко. Някои са се преместили при децата си, други са починали. Не са останали и много познати лица сред персонала. Мястото се е променило в мое отсъствие.
	Стоя в предната част на стаята и сърцето ми бие така силно, че ще изхвръкне. Нервна съм. Страхувам се, че няма да намеря подходящи думи и да я представя, както заслужава. Искам да се справя добре, да накарам Сторми да се гордее. Всички ме гледат с очакване, с изключение на госпожа Амбръстър, която плете и гледа в празното пространство. Коленете ми треперят. Поемам си дълбоко дъх и тъкмо ще кажа нещо, когато влиза Джон Амброуз Макларън, облечен в изгладена риза и панталон в цвят каки. Сяда на дивана до Алиша. Махвам му с ръка и в отговор Джон ми се усмихва окуражително.
	Поемам си дълбоко дъх.
	— Годината била 1952-ра. — Прочиствам гърлото си и свеждам поглед към бележките си. — Било лято и по радиото пеел Франк Синатра. Лана Търнър и Ава Гарднър били старлетките на деня. Сторми била на осемнайсет. Била в състава за маршируване, била обявена за притежателката на най-хубавите крака и винаги имала среща в събота вечер. Специално в онази нощ имала среща с момче на име Уолт. Предизвикана, се потопила гола в градското езеро. Сторми никога не можела да отхвърли предизвикателство.
	Господин Перели се засмива и казва:
	— Точно така, не можеше.
	Другите се съгласяват:
	— Не можеше.
	— Един фермер се обадил в полицията. Те осветили езерото с фенерите си, а Сторми им казала да се обърнат, за да може да излезе. Онази нощ се прибрала у дома с полицейска кола.
	— Не е било нито за първи, нито за последен път — извиква някой и всички се засмиват, а аз усещам как раменете ми започват да се отпускат.
	— Сторми изживявала за една нощ повече неща, отколкото някои хора за цял живот. Тя била природна сила. Тя ме научи, че любовта… — Очите ми се пълнят със сълзи и започвам отново. — Сторми ме научи, че любовта е да правиш смели избори всеки ден. Така е правела тя. И винаги избирала любовта, винаги избирала приключението. За нея те били едно и също. И сега тя пое на ново приключение и ние й желаем добро.
	Джон избърсва очи с ръкава си.
	Кимам на Джанет, тя включва стереото и в стаята зазвучава „Буреносно време“. „Не знам защо няма слънце на небето…“
	След това Джон си пробива път към мен с две чаши плодов пунш в ръце. Казва с горчивина:
	— Знам, тя щеше да ни каже да прибавим алкохол, но… — Подава ми едната чаша и се чукаме. — За Едит Синклеър Макларън Шиън, по-известна като Сторми.
	— Истинското й име е било Едит? Толкова е сериозно. Звучи подходящо за жена, която носи вълнени поли и плътни чорапи и пие чай от лайка вечер. Сторми пиеше коктейли!
	Джон се засмива.
	— Знам.
	— Откъде тогава е дошло името Сторми? Защо не Еди?
	— Кой знае? — казва Джон с горчива усмивка на устните. — Речта ти щеше да й хареса. — Гледа ме топло, с възхищение. — Ти си такова добро момиче, Лара Джийн.
	Смутена съм, не знам какво да кажа. Макар че така и не излязохме заедно, да видя Джон отново, е като да видя старо гадже. Нещо като копнеж. Познато, но и малко неловко, защото между нас останаха толкова много неизказани неща.
	Тогава той казва:
	— Сторми непрекъснато ме молеше да доведа приятелката си, за да я види, но аз не го направих. И сега съжалявам.
	Казвам, колкото мога по-небрежно:
	— О, излизаш ли с някого?
	Той се поколебава само за част от секундата, после кимва.
	— Казва се Дипти. Срещнахме се във Вирджинския университет на курса по дипломация и международни връзки. Тя ме избра за председател на нашия комитет.
	— Леле — казвам.
	— Да, тя е страхотна.
	Започваме едновременно да говорим.
	— Знаеш ли къде ще учиш?
	— Решил ли си…?
	Засмиваме се и между нас припламва искрата на разбирането. Той казва:
	— Още не съм решил. Колебая се между „Парк“ и „Уилям енд Мери“. „Парк“ предлага добро бизнес образование и е близо до Вашингтон. „Уилям енд Мери“ има по-висок рейтинг, но Уилямсбърг е сред пустошта. Така че още не знам. Татко е разочарован, защото искаше да уча в Университета на Северна Каролина, но не ме приеха.
	— Съжалявам. — Решавам да не споменавам, че съм в списъка с резервите за Северна Каролина.
	Джон свива рамене.
	— Може да опитам и да се прехвърля след първата година. Ще видим. А ти? Ще отидеш ли във Вирджинския?
	— Не ме приеха — признавам.
	— Леле, човече! Чух, че тази година било нечувано трудно да се влезе. Втората по успех във випуска от нашето училище не беше приета, а заявлението й беше убиец. Сигурен съм, че и твоето е било.
	Срамежливо казвам:
	— Благодаря, Джон.
	— И къде ще учиш, щом няма да е във Вирджинския?
	— „Уилям енд Мери“.
	Той се усмихва.
	— Сериозно? Страхотно! А Кавински?
	— Вирджинския.
	Той кима.
	— Заради спорта, нали?
	— Ами… Дипти? — Казвам го така, сякаш не си спомням името й, макар че го помня, защото го каза само преди две минути. — Тя къде ще учи?
	— Тя бе приета рано-рано в Мичиган.
	— Леле, това е толкова далеч.
	— Със сигурност е по-далеч от разстоянието между Вирджинския и „Уилям енд Мери“.
	— И ще останете ли… заедно?
	— Такъв е планът — казва Джон. — Поне ще опитаме да поддържаме връзка от разстояние. А ти и Питър?
	— И нашият план е такъв. Поне за първата година. Ще се опитам да се прехвърля след първата година.
	Джон чука чашата си в моята.
	— Късмет, Лара Джийн.
	— И на теб, Джон Амброуз Макларън.
	— Ще ти се обадя, ако отида в „Уилям енд Мери“.
	— По-добре го направи — казвам.
	Оставам в „Белвю“ по-дълго от очакваното. Някой носи старите си плочи, хората започват да танцуват и господин Перели настоява да ме научи как се танцува румба, въпреки болния си крак. Когато Джанет пуска песента на Глен Милър „В настроение“, погледът ми среща този на Джон и двамата споделяме тайна усмивка, спомнили си партито. Сега то ми се струва много отдавна и като излязло от филм.
	Странно е да се чувстваш щастлив на паметна служба за някого, когото си обичал, но точно така се чувствам. Радвам се, че денят мина добре и че изпратихме Сторми със стил. Добре е да се сбогуваш с някого, както трябва, ако имаш възможност.

	* * *

	Като се връщам от „Белвю“, Питър седи на предните стъпала с чашка от „Старбъкс“ в ръка.
	— Няма ли никого у дома? — питам, като бързам по тротоара. — Отдавна ли чакаш?
	— Не. — Все още седнал, той ме хваща през кръста и ме дръпва за прегръдка. — Седни до мен да поговорим за минутка, преди да влезем вътре — казва и заравя лице в стомаха ми. Сядам до него. Той пита: — Как беше паметната служба? И твоята реч.
	— Добре, но първо ми разкажи за Дните на поляната.
	Грабвам чашката му от „Старбъкс“ и отпивам от кафето, което е студено.
	— Ъъ, седнах в една класна стая. Срещнах някои хора. Не беше чак толкова вълнуващо. — После взема дясната ми ръка в неговата и проследява с пръст дантелата на ръкавицата ми. — Страхотни са.
	Нещо го тревожи, нещо, което не казва.
	— Какво има? Случи ли се нещо?
	Той извръща поглед.
	— Баща ми дойде тази сутрин и поиска да дойде с нас.
	Ококорвам очи.
	— И… вие разрешихте ли му?
	— Не. — Питър не казва нищо повече. Само едно „не“.
	Колебливо казвам:
	— Той като че ли се опитва да изгради отношения с теб, Питър.
	— Имаше много възможности, но сега вече е прекалено късно. Проклетият кораб отплава. Вече не съм дете. — Вирва брадичка. — Мъж съм и той няма нищо общо с това. Просто иска заслугите. Иска да се хвали на приятелите си от голф клуба със сина си, който е спортист във Вирджинския университет.
	Поколебавам се. После си спомням как изглеждаше баща му, когато го срещнах на стадиона. Имаше такава гордост в очите му… и любов.
	— Питър… ами ако… ако му дадеш шанс?
	Питър клати глава.
	— Лара Джийн, ти не разбираш. И имаш късмет, че не разбираш. Баща ти е страхотен. Готов е на всичко за вас. Баща ми не е такъв. Той се интересува само от себе си. Ако му позволя отново да стане част от живота ми, той пак ще прецака всичко. Не си струва.
	— А може би си струва. Човек никога не знае колко време има с хората. — Питър трепва. Никога преди не съм му казвала нещо подобно, не съм повдигала по този начин въпроса за мама, но след като изгубих Сторми, не мога да не го кажа. Трябва да го кажа, защото е вярно и защото ще съжалявам, ако премълча. — Не става въпрос за баща ти. А за теб. За това да не съжаляваш по-късно. Не наранявай себе си от омраза към него.
	— Не искам повече да говорим за това. Дойдох, за да те накарам да се почувстваш по-добре, не да говорим за баща ми.
	— Добре. Но първо ми обещай, че ще помислиш дали да не го поканиш на церемонията по завършването. — Той понечва да каже нещо, но аз го прекъсвам. — Просто помисли. Това е всичко. Дотогава има цял месец. Не трябва да решаваш нищо сега, така че не казвай „да“ или „не“.
	Питър въздъхва и съм сигурна, че ще каже „не“, но вместо това той казва:
	— Как мина речта ти?
	— Мисля, че добре. Мисля, че Сторми щеше да я хареса. Говорих за това как влязла гола в езерото и полицията дошла, и се прибрала у дома с полицейската кола. О, и Джон успя да дойде навреме.
	Питър кимва дипломатически. Казах му, че Джон може да дойде днес, а всичко, което той каза, беше: „Страхотно, страхотно“. Защото, разбира се, не можеше да каже нещо различно. Джон е внук на Сторми все пак.
	— И къде ще учи Макларън?
	— Още не е решил. Колебае се между Мериленд и „Уилям енд Мери“.
	Веждите на Питър се стрелват нагоре.
	— _Наистина ли?_ Е, това е страхотно.
	Казва го така, та става ясно, че въобще не го мисли за страхотно. Поглеждам го.
	— Какво?
	— Нищо. Чул ли е, че ти ще учиш там?
	— Не, днес му казах. Не че едното има нещо общо с другото. В момента се държиш странно, Питър.
	— Е, как щеше да се чувстваш, ако ти кажех, че Жен ще учи във Вирджинския?
	— Не знам. Не така загрижена? — Говорех съвсем искрено. Чувствата ми относно Питър и Женевив ми се струваха толкова отдавнашни. Двамата с Питър бяхме така далеч един от друг тогава. — Освен това, съвсем различно е. Ние с Джон не сме излизали. И не сме разговаряли от месеци. И той има гадже. Освен това, още не е решил дали ще учи там, или не.
	— А приятелката му къде ще учи?
	— „Ан Арбър“.
	Той издава пренебрежителен звук.
	— Връзката им няма да изтрае.
	Меко казвам:
	— Може би хората си мислят същото за теб и мен.
	— Буквално не е същото. Нас ще ни делят само два часа път, а после ти ще се прехвърлиш. Най-много една година. Ще идвам през уикендите. Буквално не е кой знае какво.
	— Току-що каза „буквално“ два пъти — казвам, за да го накарам да се усмихне. Той не се усмихва. Продължавам: — Ще имаш тренировките и мачовете. Няма да искаш всеки уикенд да идваш в „Уилям енд Мери“. — Тази мисъл ми хрумва за първи път.
	Питър изглежда наранен за миг, но после свива рамене и казва:
	— Добре, тогава ти ще идваш. Ще свикнеш с шофирането. Основно е по шосе I-64.
	— „Уилям енд Мери“ не разрешават на първокурсниците да имат автомобили. Нито Вирджинския. Проверих.
	Питър махва с ръка.
	— Ще карам мама да ми докарва колата, когато искам да те видя. Не е толкова далеч. А ти можеш да вземаш автобуса. Ще направим така, че да се получи. Не се тревожа за нас.
	Аз малко се тревожа, но не го казвам, защото Питър като че ли не иска да говорим за подробностите. Предполагам, че аз също не искам.
	Той се приближава до мен и пита:
	— Искаш ли да остана довечера? Мога да се върна, след като мама си легне. И да те разсея, ако си тъжна.
	— Добър опит — казвам и го ощипвам по бузата.
	— Прекарвал ли е Джош нощта тук? Със сестра ти имам предвид.
	Замислям се.
	— Не, доколкото знам. Искам да кажа, наистина се съмнявам. Говорим за сестра ми и Джош, все пак.
	— Да, говорим за тях — казва Питър, навежда глава и потрива бузата си в моята. Обожава колко меки са бузите ми, винаги го казва. — Ние не сме като тях.
	— Ти повдигна въпроса за тях — подхващам, но той ме целува и дори не мога да довърша мисълта си, още по-малко — изречението.


>	22

	Сутринта на бала Кити влиза в стаята ми, докато си лакирам ноктите на краката.
	— Какво мислиш за цвета, подхожда ли на роклята ми? — питам.
	— Сякаш си потопила ноктите си в пепто-бисмол.
	Свеждам поглед към ходилата си. Наистина е така. Може би трябва да ги лакирам в бежово.
	Постигнахме съгласие, че роклята изисква да вдигна косата си.
	— За да покажеш ключицата си — казва Трина. Никога не съм мислила за ключицата си като за нещо, което да показвам. Всъщност абсолютно никога не съм мислила за ключицата си.
	След обяда Кити идва с мен до фризьорския салон, за да наглежда прическата ми. Казва на стилистката:
	— Да не изглежда прекалено _направена_, разбирате ли какво искам да кажа?
	Стилистката ми хвърля нервен поглед в огледалото.
	— Искате да изглежда естествена? — Говори на Кити, не на мен, защото е очевидно кой командва. — Като например естествен кок?
	— Но не прекалено естествен. Мислете за Грейс Кели. — Кити отваря снимка на екрана на телефона си и я показва на стилистката. — Виждате ли, като това тук, но кокът да е от едната страна.
	— Само, моля ви, не използвайте прекалено много лак за коса — казвам едва чуто, а стилистката навива косата ми на кок на тила и го показва на Кити.
	— Страхотно — казва Кити на нея. А на мен: — Лара Джийн, трябва да използва лак, ако искаш косата ти да стои така.
	Изведнъж размислям относно вдигнатата коса.
	— Сигурна ли си за кока?
	— Да — казва Кити. А на стилистката казва: — Кокът ще остане.

	* * *

	Прическата ми е „по-направена“, отколкото съм свикнала. Кокът е на една страна, косата ми е прилепнала по главата. Красиво е, но не се познавам, когато се погледна в огледалото. Това е по-възрастна и по-изискана моя версия, която ще ходи на опера или на симфоничен концерт.
	Въпреки цялото време, което бе необходимо на стилистката да вдигне косата ми, аз я пускам, когато се прибирам у дома. Кити ми се развиква, докато вчесва косата ми, но аз изтърпявам. Искам тази вечер да се чувствам като себе си.
	— А как ще стане великото ти появяване? — пита ме Кити, докато прекарва за последен път четката през косата ми.
	— Велико появяване? — питам.
	— Когато Питър дойде тук. Как ще влезеш в стаята?
	Трина, която лежи на леглото ми и хапва „Попсикъл“, казва:
	— За моя бал бащите ни водеха надолу по стълбите, а някой обявяваше влизането ни.
	Поглеждам и двете, сякаш са полудели.
	— Трина, няма да се омъжвам. Ще ходя на бал.
	— Можем да изключим осветлението и да пуснем музика, а ти да застанеш в ефектна поза на върха на стълбището…
	— Не искам да правя това — прекъсвам я.
	Тя сбърчва чело.
	— Кое от всичкото?
	— Всичкото.
	— Но трябва да има момент, когато всички гледат теб и само теб — казва Кити.
	— Казва се „първи поглед“ — обяснява Трина. — Не се тревожи, ще запиша всичко на видео.
	— Ако бяхме помислили за това по-рано, можеше наистина да го направим и може би да качим видеото във фейсбук. — Кити поклаща недоволно глава към мен, сякаш вината е моя.
	— Последното, което искам, е мое видео във фейсбук — казвам. И многозначително добавям: — Помниш ли видеото с горещата вана?
	Поне за секунда тя изглежда засрамена.
	— Да не се връщаме към миналото — казва и бухва косата ми.
	— Хей, рожденичката — казва ми Трина, — планът за утре вечер все още ли е барбекю?
	— Да — казвам. Със смъртта на Сторми, балът и сватбата, не съм мислила много-много за рождения си ден. Трина искаше да има голямо парти, но аз й казах, че предпочитам вечеря със семейството навън и торта и сладолед, когато се върнем у дома. Трина и Кити ще приготвят тортата, докато съм на бала, така че ще видим как ще се получи!

	* * *

	Когато Питър и майка му пристигат, аз все още тичам наоколо, заета с неща в последната минута.
	— Момичета, Питър и майка му са тук! — вика татко отдолу.
	— Парфюм! — извиквам на Кити, която ме пръска. — Къде ми е чантичката?
	Трина ми я подхвърля.
	— Взе ли си червило?
	Отварям да проверя.
	— Да! Къде са ми обувките?
	— Ей там — казва Кити и ги вдига от пода. — Побързай, закопчай каишките. Ще сляза долу да им кажа, че идваш.
	— Ще отворя бутилка шампанско за възрастните — казва Трина и също излиза.
	Не знам защо съм толкова нервна. Това е само Питър. Предполагам, че балът за завършването наистина си има собствена магия. Последно слагам пръстена на Сторми и мисля за това как ме гледа отгоре, щастлива, че нося пръстена тази вечер в чест на нея и всички танци, на които е присъствала.
	Слизам долу, а Питър и майка му седят на дивана. Той е преметнал крак върху крак и люлее горния, което издава, че също е нервен. Веднага щом ме вижда, се изправя.
	Повдига вежди.
	— Изглеждаш… леле. — През последната седмица непрекъснато питаше каква е роклята ми, а аз пазех всичко в тайна заради изненадата и сега се радвам за това, защото си струва да се види изразът на лицето му.
	— Ти също изглеждаш леле. — Смокингът му стои чудесно, човек би помислил, че е шит по поръчка, но не е, взет е под наем от „Афтър Ауърс Формал Уеър“. Питам се дали госпожа Кавински не е направила някои подобрения. Тя умее чудеса с иглата и конеца. Иска ми се момчетата да обличаха смокинги по-често, макар че, предполагам, това ще отнеме част от вълнението.
	Питър слага венеца на китката ми, той е от лютичета и бебешки дъх и е точно венецът, който бих избрала. Вече мисля за това как ще го окача над леглото си да изсъхне.
	Кити също е облечена официално. Облякла е любимата си рокля, за да може да се снима с нас. За нея Питър е приготвил венец от маргаритки и лицето й порозовява от удоволствие, а той ми намига. Снимаме се двете, след това тримата, после тя казва по нейния заповеден начин:
	— А сега само аз и Питър. — И аз съм избутана настрана, при Трина, която се засмива.
	— Момчетата на нейната възраст не обичат да се снимат — казва тя на мен и майката на Питър, която също се усмихва.
	— Защо не съм на никоя от тези снимки? — чуди се татко, така че, разбира се, се снимаме и с него. Правим и няколко снимки с Трина и госпожа Кавински.
	После правим снимки навън, до кучешкия дрян, до колата на Питър, на предните стъпала, докато накрая Питър казва:
	— Ще пропуснем събитието. — Отиваме до колата му и той галантно ми отваря вратата.
	По пътя до бала непрекъснато ме гледа. Аз гледам право напред, но го виждам с периферното си зрение. Никога досега не са ми се възхищавали толкова. Сторми трябва да се е чувствала така непрекъснато.

	* * *

	Като стигаме, казвам на Питър, че трябва да се наредим на опашката за официалната си снимка, направена от професионален фотограф. Той казва, че просто трябва да изчакаме, докато опашката свърши, но аз настоявам. Искам хубава снимка за албума си, и то преди косата ми да се сплеска. Заемаме обичайната поза, Питър стои зад мен, поставил длани на хълбоците ми. Фотографът ни показва снимката и Питър пожелава да направим нова, защото не му харесва как изглежда косата му.
	След като сме приключили със снимката, намираме приятелите си на дансинга. Вратовръзката на Даръл е в тон с роклята на Пами — лавандула. Крис е облечена в прилепнала черна рокля, но не като тази, която Кити избра, когато трите отидохме да пазаруваме. Лукас прилича на англичанин конте в костюма си, който приляга красиво на тялото му. Най-после успях да ги убедя да дойдат, като предложих просто „да се отбият“. Крис каза, че ще излезе с колегите си, но, като гледам, няма да отиде никъде скоро. Привлича вниманието в прилепналата си рокля.
	Пускат „Стайл“ и ние полудяваме, крещим си в лицата един на друг и подскачаме нагоре-надолу. Питър е най-дивият от всички. Непрекъснато ме пита дали се забавлявам. Само веднъж ме попита на глас, но погледът му ме пита отново и отново. Очите му са ярки и изпълнени с надежда, а също и с очакване. А моите очи му казват: _„Да, да, да, забавлявам се“._
	Хващаме цаката и на бавните танци. Може би трябва да вземаме уроци по бални танци, когато се прехвърля във Вирджинския университет, за да сме наистина добри.
	Казвам му го и той отвръща с обич:
	— Винаги искаш да издигнеш нещата на следващото ниво. Следващото ниво шоколадови курабийки.
	— Отказах се от това.
	— Следващо ниво костюми за Хелоуин.
	— Обичам, когато нещата ти дават чувството за нещо специално.
	Питър се усмихва и казва:
	— Много лошо, че никога няма да танцуваме буза до буза.
	— Може би ще можем да поръчаме кокили.
	— О, искаш да кажеш високи обувки?
	Той се засмива.
	— Не мисля, че има обувки с двайсетсантиметрови токчета.
	Не му обръщам внимание.
	— Прекалено лошо, че не си достатъчно силен, за да ме вдигнеш.
	Питър надава рев като ранен лъв, вдига ме и танцува с мен точно както знаех, че ще направи. Рядкост е да познаваш някого толкова добре, та да знаеш дали ще се завърти надясно или наляво. Като се изключи семейството ми, той е човекът, когото познавам най-добре.

	* * *

	Разбира се, Питър е обявен за крал на бала. А за кралица е обявена Ашанти Диксън. Изпитвам облекчение, че не е Женевив там горе, да танцува с него блус с тиара на главата. Ашанти е висока почти колкото Питър, така че двамата могат да танцуват буза до буза, макар да не го правят. Питър ме поглежда и ми намига. Аз стоя отстрани с Маршон Хопкинс, гаджето на Ашанти. Той се навежда към мен и ми казва:
	— Когато се върнат, трябва да не им обърнем внимание, а да танцуваме двамата. — Това ме кара да се засмея.
	Гордея се с Питър, как танцува с изправен гръб. В края на песента Питър накланя Ашанти назад и всички викат и ръкопляскат и аз се гордея и с това. Всички са толкова искрени в обичта си към него, защото е мил и кара всички да се чувстват добре. Той придава на вечерта още малко блясък и всички се радват за това, аз — също. Щастлива съм, че получава цялото това внимание.

	* * *

	Един последен танц.
	И двамата мълчим. Още не е свършено. Все още имаме цялото лято пред себе си. Но гимназията, двамата ние заедно, Лара Джийн и Питър, каквито сме днес, с това е свършено. Никога няма да бъде същото отново.
	Чудя се дали той също е тъжен и тогава той прошепва:
	— Виж как Гейб се опитва уж случайно да сложи длан на задника на Кейша.
	Обръща ме леко, за да мога да видя. Ръката на Гейб наистина кръжи над долната половина на тялото на Кейша като нерешителна пеперуда, която търси къде да кацне. Изкикотвам се. Ето защо харесвам Питър толкова много. Той вижда неща, които аз не виждам.
	— Знам коя трябва да е нашата песен — казва той.
	— Каква?
	И тогава като магия гласът на Ал Грийн изпълва балната зала на хотела.
	— „Да останем заедно“.
	— Ти си ги накарал да я пуснат — обвинявам го и леко се отдръпвам.
	Той се ухилва.
	— Това е съдба.
	_Каквото и да направиш, нямам нищо против._
	Питър хваща дланта ми и я слага на сърцето си.
	— Да останем, да останем заедно — пее. Гласът му е чист и искрен. Обичам всичко в него.

	* * *

	По пътя за събитието след бала Питър казва, че е гладен, и моли първо да се отбием някъде и да вземем нещо за хапване.
	— Мислех, че ще има пица след бала — казвам. — Защо просто не хапнем там?
	— Но аз искам палачинки — проплаква той.
	Спираме на паркинга на заведението за хранене, той слиза и заобикаля колата, за да ми отвори вратата.
	— Какъв джентълмен си тази вечер — казвам и на лицето му се появява широка усмивка.
	Отиваме до заведението и той величествено ми отваря вратата.
	— Мога да свикна с тези царски обноски — казвам.
	— Хей, отварям врати за теб — възразява той.
	Влизаме и се заковавам на място. В сепарето, където винаги сядаме, са завързани светлорозови балони. В средата на масата има кръгла торта с тонове свещи, розова глазура и надпис: _Честит рожден ден, Лара Джийн._ Изведнъж виждам лицата на хората, надничащи от сепаретата и иззад менютата — всичките ни приятели, все още облечени, както бяха на бала: Лукас, Гейб, гаджето му Кейша, Даръл, Крис.
	— Изненада! — викат всички.
	Обръщам се.
	— О, мили боже, Питър!
	Той продължава да се усмихва широко. Поглежда часовника си.
	— Полунощ е. Честит рожден ден, Лара Джийн.
	Прегръщам го.
	— Точно това исках да правя на рождения си ден в нощта на бала, а дори не го осъзнавах.
	Пускам го и изтичвам до сепарето. Всички стават и ме прегръщат.
	— Дори не знаех, че знаете за рождения ми ден утре! Искам да кажа, днес! — казвам.
	Даръл казва:
	— Планираме това от седмици.
	— Толкова е мило — казва Пами. — Той ми се обади да пита каква да бъде тортата.
	Крис казва:
	— И на мен се обади. А аз казах: „Откъде да знам, по дяволите!“.
	— А ти! — Пляскам Крис по ръката. — Нали щеше да излизаш с колегите си!
	— Все още мога да изляза с тях, след като си открадна малко пържени картофки. Нощта ми едва сега започва, бейб. — Прегръща ме и ме целува по бузата. — Честит рожден ден, момиче.
	Обръщам се към Питър и казвам:
	— Не мога да повярвам, че си направил това за мен.
	— Сам направих тортата — хвали се той. — От предварително приготвена смес, но все пак. — Съблича сакото си, изважда запалка от джоба си и започва да пали свещите. Гейб взема от вече запалените и започва да му помага. После Питър сяда на масата.
	— Хайде.
	Оглеждам се.
	— Хм…
	И тогава чувам първите акорди на „Ако ти беше тук“ на „Томпсън Туинс“. Слагам длани върху бузите си. Не мога да повярвам. Питър пресъздава финалната сцена на _„Шестнайсет свещи“_, когато Моли Рингуолд и Джейк Райън сядат на масата с тортата за рождения ден помежду им. Когато преди няколко месеца гледахме филма, казах, че това е най-романтичната сцена, която съм виждала. И сега той я пресъздава за мен.
	— Побързай и сядай на масата, преди всички свещи да са се разтопили, Лара Джийн — извиква Крис.
	Даръл и Гейб ми помагат да седна на масата, като внимават роклята ми да не се подпали. Питър казва:
	— Добре, сега ме поглеждаш с обожание и аз се навеждам към теб.
	Крис пристъпва напред и бухва леко полите на роклята ми.
	— Навий ръкавите си малко по-високо — казва на Питър, като вдига поглед от телефона си към нас. Питър се подчинява и тя кима. — Изглежда добре, изглежда добре. — После изтичва обратно на мястото си и започва да снима. Не се изисква усилие от моя страна да гледам Питър с обожание тази вечер.
	Когато духвам свещите и си пожелавам нещо, то е винаги да изпитвам към Питър това, което изпитвам тази вечер.


>	23

	Басейнът в квартала винаги отваря за уикенда на Деня в памет на загиналите във войните. Когато бяхме малки, двете с Марго брояхме колко дни остават. Мама ни приготвяше сандвичи с шунка и сирене, завити във восъчна хартия, морковени пръчици и голям буркан ябълкова вода. Ябълковата вода е разреден ябълков сок без захар, но толкова разреден, че е предимно вода. Молех за газирана вода от машината или за плодов пунш, но не. Мама ни наплескваше със слънцезащитен крем по същия начин, както наплескваше пуйката с масло. Кити пищеше като луда, защото нямаше търпение да стои да я намажат. Кити винаги си е била нетърпелива, винаги е искала нещо, и то веднага. Странно, колко от характерните ни черти като възрастни се проявяват, докато сме още деца. Никога нямаше да науча това, ако не беше Кити. Тя все още прави същите разкривени гримаси.
	Кити не се занимава с отборно плуване тази година. Казва, че не е забавно, след като повечето от приятелките й са се отказали. Когато не знае, че я гледам, виждам изпълнения й с копнеж поглед, насочен към графика на дъската. Предполагам, че това също е част от израстването — да кажеш довиждане на нещата, които някога си обичал.
	Моравите на всички са прясно окосени и във въздуха се носи мирисът на детелина и зеленина. Първите щурци на лятото пеят. Това е озвучението на моето лято и на всяко лято. Двамата с Питър предявяваме правата си над шезлонгите, които са най-далеч от детския басейн, защото там е най-малко шумно. Уча за последния изпит по френски или поне се опитвам.
	— Ела тук да ти намажа раменете първо — викам на Кити, която стои до басейна с приятелката си Бриел.
	— Знаеш, че не изгарям — извиква тя в отговор и е вярно, раменете й вече са загорели и приличат на златист френски хляб. До края на лятото ще са тъмни като пълнозърнест хляб. Косата й е пригладена назад, около раменете й е преметната хавлия. Сега тя като че ли е само ръце и крака.
	— Просто ела тук — казвам.
	Кити дотичва до шезлонгите, на които седим двамата с Питър, и джапанките й шляпат по паважа.
	Изстисквам слънцезащитен крем и го втривам в кожата на раменете й.
	— Няма значение, че не изгаряш. Трябва да предпазваш кожата си, за да не изглеждаш като стара кожена чанта. — Обичайните думи на Сторми към мен.
	Кити се изкикотва на израза „стара кожена чанта“.
	— Като госпожа Лети. Кожата й е с цвета на кренвирш.
	— Е, не говорех за някого определено. Трябвало е да използва слънцезащитен крем, когато е била малка. Нека това ти е за урок, сестричке. — Госпожа Лети ни е съседка и кожата й виси.
	Питър си слага слънчевите очила.
	— Гадни сте.
	— Казва момчето, което веднъж застла моравата й с тоалетна хартия.
	Кити отново се изкикотва и си открадва глътка от колата ми.
	— Направил си това?
	— Всичко е само лъжи и пропаганда — казва Питър весело.
	Денят става все по-горещ и Питър ме убеждава да оставя учебника по френски и да скоча в басейна с него. Той е претъпкан с малки деца и няма други на нашата възраст. Стив Бледъл има басейн у дома си, но аз предпочетох да дойда тук заради добрите стари времена.
	— Да не си посмял да ме потопиш — предупреждавам го. Питър започва да обикаля около мен като акула, по-близо и по-близо. — Говоря сериозно!
	Той се спуска към мен и ме сграбчва през кръста, но не ме завлича в басейна, а ме целува. Кожата му е хладна и гладка, такива са и устните му.
	Отблъсквам го и прошепвам:
	— Не ме целувай, има деца наоколо!
	— И?
	— Никой не иска да вижда тийнейджъри да се целуват в басейна, където децата се опитват да играят. Не е правилно. — Знам, че звуча като превзета стара мома, но пет пари не давам. Когато бях малка и в басейна имаше тийнейджъри, винаги се чувствах нервна и несигурна дали да вляза, защото ми се струваше, че басейнът е техен.
	Питър избухва в смях.
	— Забавна си, Кови. — Като плува на една страна, казва: — Не е правилно — и избухва в смях.
	Спасителят надува свирката, което означава, че е време възрастните да поплуват и децата излизат от басейна, включително аз и Питър. Връщаме се на шезлонгите и Питър ги приближава един към друг.
	Обръщам се на една страна, примижавам на слънцето и го питам:
	— На колко трябва да си според теб, за да останеш в басейна с възрастните? Осемнайсет или двайсет и една?
	— Не знам. Двайсет и една? — Търси в телефона си.
	— Може би е осемнайсет. Трябва да питаме. — Слагам си слънчевите очила и запявам „На шестнайсет и вървя към седемнайсет“ от филма „Звукът на музиката“.
	— Имаш нужда от по-възрастно и по-умно гадже, за да ти казва какво да правиш. — И го потупвам по носа, за да подчертая думите си.
	— Хей, аз съм по-голям от теб — възразява той.
	Прокарвам длан по бузата му и пея:
	— _Аз съм на седемнайсет и скоро ще стана на осемнайсет. Аз ще се грижа за теб._
	— Обещаваш ли? — пита той.
	— Изпей го само веднъж за мен — настоявам. Питър ме поглежда. — Моля те! Харесва ми, когато пееш. Гласът ти е толкова чист.
	Не може да не се усмихне. Питър винаги приема комплиментите с усмивка.
	— Не знам думите — възразява.
	— Напротив, знаеш ги. — Преструвам се, че размахвам магическа пръчица под носа му. — _Империо!_ Чакай, знаеш ли какво означава това?
	— Това е… непростимо проклятие?
	— Да. Впечатлена съм, Питър К. И какво прави то?
	— Кара те да правиш неща, които не искаш.
	— Много добре, млади магьоснико. Има още надежда за теб. А сега пей!
	— Ти, малка вещице. — Оглежда се, за да види дали някой ни слуша, после запява тихо: — _Имам нужда от някой по-възрастен и по-мъдър да ми казва какво да правя… Ти си на седемнайсет и вървиш към осемнайсет… Ще завися от теб._
	Пляскам очаровано с ръце. Има ли нещо по-опияняващо от това да накараш момче да се подчини на волята ти? Приближавам се до него и го прегръщам през врата.
	— Сега ти показваш публично любовта си! — казва той.
	— Наистина имаш хубав глас, Питър. Не трябваше да напускаш хора.
	— Записах се в хора само заради момичетата, които пееха в него.
	— Е, в такъв случай забрави за хора на Вирджинския университет. Както и за групата, която пее без акомпанимент. — Намерението ми бе само да се пошегувам, но Питър добива разтревожен вид. — Шегувам се! Запиши се във всички певчески групи, които искаш! И бездруго „Халъбахус“ са само момчета.
	— Не искам да пея в група без акомпанимент. И не планирам да зяпам други момичета.
	О!
	— Разбира се, че ще гледаш момичетата. Имаш очи, нали? Кълна се, това е толкова глупаво, както когато хората казват, че не различават цветовете. Всички виждат всички. Не можеш да не виждаш.
	— Не това имах предвид!
	— Знам, знам. — Сядам и слагам учебника по френски в скута си. — Няма ли да учиш за последния си изпит по история в сряда?
	— На този етап трябва само да го взема — напомня ми той.
	— _Трябва да е хубаво, трябва да е хубаво_ — изпявам.
	— Хей, няма да изгубиш мястото си в „Уилям енд Мери“, ако получиш тройка на изпита по френски — казва Питър.
	— Не се тревожа за френския, а за изпита по висша математика в петък.
	— Е, добре, няма да те изхвърлят, ако получиш и тройка по висша математика.
	— Предполагам, но въпреки това искам да завърша с добри оценки — казвам. Вече броим дните до последния училищен час, сега, когато май почти е приключил. Само още седмица училище. Протягам ръце и крака, примижавам на слънцето и въздишам щастливо.
	— Хайде да идваме тук всеки ден до следващия уикенд — предлагам аз.
	— Не мога. Имаме тренировки през уикенда, забрави ли?
	— Вече?
	— Да. Странно е, че сезонът свърши и няма да имаме повече мачове заедно.
	Училищният ни отбор по лакрос не стана шампион на щата. Знаеха, че надеждата е прекалена, защото, както Питър обича да казва: „Аз съм само един“. Ха! Следващият уикенд е на тренировъчен лагер с новия си отбор, този на Вирджинския университет.
	— Вълнуваш ли се, че ще се запознаеш с останалите от отбора? — питам.
	— Вече познавам някои от момчетата, но да. Ще бъде страхотно. — Протяга ръце и започва да сплита косата ми. — Мисля, че ставам все по-добър в това.
	— Имаш цялото лято да се упражняваш — казвам и се навеждам напред, за да му осигуря по-добър достъп. Той не отговаря нищо.


>	24

	Краят на училищните занятия винаги е извиквал особени чувства у мен. Тази година чувството е същото, но по-силно, защото няма да има следваща година. Има нюанса на край. Учителите са с тениски и къси панталони. Ние гледаме филми, докато те разчистват бюрата си. Никой вече няма енергия да се интересува. Броим дните, убиваме времето. Всички знаят къде ще учат и гледаме на всичко в ретроспекция. Изведнъж животът ни се струва едновременно забързан и бавен. То е, като да си на две места едновременно.
	Изпитите минават добре — дори този по висша математика е по-добре, отколкото се надявах. И ей така идва краят на кариерата ми в гимназията. Питър замина за тренировъчния лагер. Минал е само един ден, а вече копнея за него така, както през юли копнея за Коледата. Питър е какаото в чашата ми, моята червена ръкавица, сутрешното ми усещане в деня на Коледа.
	Каза, че ще се обади веднага след тренировката и аз държа телефона до себе си, а звукът е увеличен докрай. Той се обади по-рано сутринта, когато бях под душа, и докато видя обаждането, вече бе свършило. Такова ли ще е бъдещето? Ще е различно, когато имам лекции и свой собствен график, но сега сякаш седя върху маяк и чакам завръщането на отдавна заминал кораб. Чувството не е неприятно за отдаден на романтиката човек, поне още не. Няма да е така, когато не е така ново, когато да не го виждам всеки ден, ще се превърне в новата нормалност, но засега, само засега, копнежът също е наслада.
	Късен следобед. Слизам долу по дългата бяла нощница, в която, както казва Марго, изглеждам като героиня от „Малка къща в прерията“, а според Кити приличам на призрак. Сядам до плота, като мятам крак върху крак, отварям консерва праскови и ги ям с вилица направо от кутията.
	Въздъхвам. Кити вдига поглед от компютъра и казва:
	— Защо въздишаш толкова тежко?
	— Липсва ми… Коледа. — Захапвам поредната праскова.
	Тя засиява.
	— И на мен! Мисля, че трябва да сложим няколко сърни в предния двор тази година. Не от евтините, а от класическите, дето са покрити със светлини.
	Аз отново въздъхвам и оставям консервата.
	— Разбира се. — Сиропът започва да тежи в стомаха ми.
	— Престани да въздишаш!
	— Защо ми е толкова хубаво да въздишам? — чудя се.
	Кити изпуска дълга въздишка.
	— Е, то е, в основни линии, като дишането. А е хубаво да дишаш. Въздухът е прекрасен.
	— Нали? — Хапвам още едно парче праскова. — Питам се откъде се купуват тези сърни. В „Таргет“ вероятно има.
	— Трябва да отидем до онзи магазин, „Коледна мишка“. Можем да купим много неща оттам. Няма ли такъв в Уилямсбърг?
	— Да, на път за мола. Знаеш ли, можем да купим и нов венец. И ако имат лилави светлини, ще бъде страхотно. Това ще ни даде усещане за вълшебна приказна зима. Може би цялото дърво трябва да бъде в пастелни цветове.
	Тя сухо казва:
	— Да не прекаляваме.
	Ни й обръщам внимание.
	— Не забравяй, че Трина има много нейни коледни украшения. Тя има цяло коледно село, помниш ли? И всичко е в кутиите в гаража. — Селото на Трина не е малко, не е просто сцена, представяща Рождество Христово. То разполага с бръснарски салон, пекарна и магазин за играчки, създава нужното впечатление. — Дори не знам къде ще го сложим.
	Тя свива рамене.
	— Вероятно ще трябва да изхвърлим някои от нашите неща. — Господи, Кити няма и грам сантименталност! Със същия практичен тон добавя: — И бездруго не всичко, което имаме, е страхотно. Полата за елхата ни е оръфана по краищата и изглежда като сдъвкана. Защо да пазим нещо само защото е старо? Новото е почти толкова хубаво, колкото и старото.
	Извръщам поглед. Мама купи тази пола от коледния панаир в основното училище, където учех. Една от майките, членове на родитело-учителската организация, плетеше. Двете с Марго се скарахме коя да изберем. Тя харесваше червената, украсена с кариран вълнен плат, а аз — бялата, защото си мислех, че елхата ще изглежда като посипана със сняг. Мама купи червената, защото, както каза, бялата ще се изцапа по-бързо. Червената издържа дълго време, но Кити е права — може би е време да я „пенсионираме“. Никога няма да й разреша да я изхвърли, Марго — също. В най-лошия случай ще изрежа квадратче от нея и ще го прибера в кутията си за шапки.
	— Трина има хубава пола за елхата — казвам. — От бяла козина е. Джейми Фокс-Пикъл ще обожава да се гуши в нея.
	Телефонът ми издава сигнал за получено съобщение и скачам да видя дали е Питър, но е само татко, който казва, че ще вземе тайландска храна за вечеря и дали искаме пад тай или пад си ю. Отново въздъхвам.
	— Кълна се, Лара Джийн, ако въздъхнеш още веднъж… — заплашва ме Кити. Поглежда ме и казва: — Знам, че всъщност не ти липсва Коледа. Питър го няма един ден и ти се държиш така, сякаш е отишъл на война или нещо подобно.
	Не й обръщам внимание и отговарям „пад си ю“ от чиста злоба, защото знам, че Кити предпочита пад тай.
	И тогава получавам известие за имейл. От Университета на Северна Каролина е. Молбата ми е била разгледана. Кликам на линка. _Поздравления…_
	Вече не съм в резервите.
	Какво, по дяволите?
	Седя там, изумена, и прочитам имейла отново и отново. Аз, Лара Джийн Сонг Кови, съм приета в Университета на Северна Каролина. Не мога да повярвам. Не съм мислила, че ще ме приемат. Но съм вътре.
	— Лара Джийн? Ехо?
	Изненадана, вдигам поглед.
	— Зададох ти три пъти един и същи въпрос. Какво ти става?
	— Хм… мисля, че току-що съм приета в Университета на Северна Каролина.
	Челюстта на Кити увисва.
	— Уха!
	— Странно, нали? — Поклащам учудено глава. Кой би помислил? Не и аз. Бях забравила за Университета на Северна Каролина, след като ми съобщиха, че съм в резервите.
	— Там наистина е трудно да се влезе, Лара Джийн!
	— Знам. Все още съм замаяна. След като не ме приеха във Вирджинския, изгубих настроение, чувствах се така, сякаш не съм достатъчно добра да уча там. Но Университетът на Северна Каролина! Да влезеш в университет извън щата, е дори още по-трудно.
	Усмивката на Кити помръква леко.
	— Но няма ли да учиш в „Уилям енд Мери“? Не изпрати ли вече депозита? И няма ли да се прехвърлиш във Вирджинския за втората година?
	Вирджинския. В тези няколко секунди забравих за прехвърлянето, бях просто щастлива за Университета на Северна Каролина.
	— Такъв е планът — казвам. Телефонът отново избибипква и сърцето ми подскача, защото мисля, че е Питър, но не е той. Съобщението е от Крис.
C>
	Искаш ли да отидем в „Старбъкс“?
C$
	В отговор пиша: __Познай какво. Приета съм в Северна Каролина!__
C>
	Мили боже! Обаждам ти се.
C$
	Секунда по-късно телефонът ми звънва и Крис изпищява:
	— Света Дево!
	— Благодаря ти! Искам да кажа, леле. Аз само… това е страхотно училище. Мислех…
	— И какво ще правиш? — пита тя.
	— О! — Хвърлям поглед на Кити, която ме наблюдава зорко. — Нищо. Все още се придържам към „Уилям енд Мери“.
	— Но Университетът на Северна Каролина не е ли по-добър?
	— Има по-висок статут. Не знам. Никога не съм била там.
	— Да вървим — казва тя.
	— На посещение? Кога?
	— Веднага! Спонтанно пътуване!
	— Ти луда ли си? Дотам са четири часа път!
	— Не. Само три часа и двайсет и пет минути. Току-що проверих.
	— Докато стигнем там, ще бъде…
	— Шест часът. Голяма работа. Ще се разходим, ще вечеряме и после ще се върнем. Защо не? Млада си. И трябва да знаеш на какво казваш „не“. — Преди отново да съм възразила, тя казва: — Ще те взема след десет минути. Вземи нещо за хапване. — И затваря.
	Кити продължава да ме гледа.
	— Ще отидеш до Северна Каролина? Сега?
	В момента съм завладяна от еуфория. Засмивам се и казвам:
	— Предполагам.
	— Това означава ли, че ще отидеш там, а не в „Уилям енд Мери“?
	— Не, само… ще отида да разгледам. Нищо не се е променило. Не казвай на татко.
	— Защо?
	— Просто… така. Можеш да му кажеш, че съм с Крис и няма да съм вкъщи за вечеря, но не споменавай нищо за Северна Каролина.
	Обличам се, щурам се наоколо като банши, хвърлям разни неща в чантата. Вода, сушено уасаби, шоколадови пръчици. Двете с Крис не сме ходили никъде заедно досега, а винаги съм го искала. И какво лошо има да отидем да разгледаме? Няма да уча там, но ми е забавно да мисля за възможността.
	Преполовили сме пътя, когато забелязвам, че телефонът ми няма батерия, а съм забравила да си взема зарядното.
	— Имаш ли зарядно? — питам я.
	Тя пее с радиото.
	— Не.
	— Господи!
	И нейната батерия е наполовина, защото използваме GPS. Неспокойна съм, защото пътувам извън щата без батерия. Освен това, казах на Кити да не казва на татко къде съм. А ако се случи нещо?
	— По кое време мислиш, че ще се върнем?
	— Престани да се тревожиш, бабо Лара Джийн. Всичко ще бъде наред. — Сваля нейния и моя прозорец и започва да търси чантата си. Вдигам я от пода пред задната седалка и изваждам цигарите й, преди да е опустошила колата. Спираме на червен светофар, тя запалва цигара и вдишва дълбоко.
	— Ще бъдем като пионери. Това е просто добавка към приключението. Нашите бащи основатели не са имали мобилни телефони.
	— Помни, че само ще разгледаме. Все още съм решена да отида в „Уилям енд Мери“.
	— Ти пък помни, че възможностите са всичко — казва Крис.
	И Марго винаги казва така. Те двете имат много повече общо, отколкото мислят.
	През останалата част от пътуването сменяме станциите по радиото и пеем с него, разговаряме за това дали Крис да боядиса или не косата си в розово отпред. Изненадана съм колко бързо минава времето. Стигаме до Чапъл Хил за малко по-малко от три часа и половина. Точно както каза Крис. Намираме място за паркиране на „Франклин Стрийт“, за която предполагам, че е главната улица. Първото, което ми прави впечатление, е колко много си приличат кампусите на Университета на Северна Каролина и на Вирджинския университет. Много кленови дървета, много зеленина, много тухлени сгради.
	— Толкова е красиво, нали? — Спирам, за да се възхитя на разцъфнал в розово кучешки дрян. — Изненадана съм, че има толкова много кучешки дрянове, тъй като това е символът на Вирджиния. Какъв според теб е символът на Северна Каролина?
	— Нямам представа. Моля те, може ли да хапнем нещо? Умирам от глад.
	Крис не може да задържа дълго вниманието си върху едно нещо и е по-добре всички да внимават, когато е гладна. Прегръщам я през кръста. Изведнъж изпитвам силна нежност към нея за това, че ме доведе тук да видя какво можеше да бъде.
	— Да напълним този стомах тогава. Какво искаш? Пица? Сандвич багета? Китайска храна?
	Тя ме прегръща през раменете. Настроението й вече се повишава при споменаването на различните кухни.
	— Ти избери. Всичко, с изключение на китайска храна. Или пица. Знаеш ли какво, да си вземем суши.
	По улицата минават две момчета и Крис извиква:
	— Хей!
	Те се обръщат.
	— Какво става? — казва едното. Той е чернокож, красив, висок, с мускулести ръце и тениска, на която пише: ОТБОРЪТ ПО БОРБА НА КАРОЛИНА.
	— Къде предлагат най-доброто суши? — пита Крис.
	— Не ям суши, така че не мога да кажа. — Поглежда червенокосия си приятел, който не е толкова красив, но пак е хубав. — Ти знаеш ли?
	— „Спайси найн“ — казва той и оглежда Крис. — Надолу по „Франклин“ и ще го видите. — Намига й и те продължават по пътя си.
	— Не трябва ли да вървим след тях? — пита тя и погледът й ги проследява. — Да видим какво са намислили за вечерта?
	Повеждам я в указаната от тях посока.
	— Мислех, че си гладна — напомням й.
	— О, да — казва тя. — Това е точка за Университета на Северна Каролина, права ли съм? Секси момчета.
	— Сигурна съм, че в „Уилям енд Мери“ също има красиви момчета. — Бързо добавям: — Не че това има значение за мен, защото очевидно имам гадже. — Което още не се е обадило, забележете. Батерията ми е спаднала до пет процента, така че, когато се обади, ще бъде прекалено късно.

	* * *

	След като хапваме суши, се разхождаме по „Франклин Стрийт“ и спираме пред магазините. Чудя се дали да не купя баскетболна шапка с надпис на отбора на Университета на Северна Каролина за Питър, но той вероятно няма да я носи, тъй като ще бъде „уаху“*.
	[* Неофициален прякор на играчите от спортните отбори на Вирджинския университет. — Б.пр.]
	Докато минаваме покрай един стълб, Крис изведнъж се заковава на място. Посочва плакат върху стълба, рекламиращ музикален клуб на име „Котешката люлка“. Тази вечер там ще свири група, носеща името „Мяу микс“.
	— Да отидем! — казва Крис.
	— Чувала ли си някога досега за „Мяу микс“? — питам. — Каква музика свирят?
	— На кого му пука. Нека просто да отидем! — Сграбчва ме за ръката. Засмени, хукваме надолу по улицата.
	Има опашка, а групата вече е започнала да свири. Акорди танцова музика се прокрадват през вратата. Пред нас на опашката има две момичета. Крис ме прегръща и им казва:
	— Най-добрата ми приятелка току-що бе приета в Университета на Северна Каролина.
	Залива ме топлина, като чувам Крис да ме нарича най-добрата си приятелка, макар че тя има колегите си, а аз — Питър. Това ме кара да се чувствам сигурна, че когато е в Коста Рика или Испания, или където и да е, пак ще сме близки.
	Едно от момичетата ме прегръща и казва:
	— Поздравления! Там ще ти хареса. — Косата й е сплетена на плитки, на тениската й пише: ХИЛЪРИ Е МОЯТ ПРЕЗИДЕНТ.
	Като намества фуркета си във формата на близалка, приятелката й казва:
	— Сложи в стаята си плакати на „Ехаус“ или „Крейг“. Те са най-забавни.
	Чувствам се глупаво, когато казвам:
	— Всъщност няма да уча тук, дойдохме само да разгледаме. За забавление.
	— О, а къде ще учиш? — пита ме момичето, а веждите на луничавото му лице са леко смръщени.
	— В „Уилям енд Мери“ — казвам.
	— Не е сигурно обаче — намесва се Крис.
	— Съвсем сигурно е — казвам.
	— Аз избрах тук пред „Принстън“ — казва ми момичето с плитките. — Толкова ми хареса, когато разгледах. Ще видиш. Аз съм Холис, между другото.
	Запознаваме се и момичетата ми разказват за кабинета по английски, за баскетболните мачове в Дийн Доум и други места по „Франклин Стрийт“, за които не са необходими членски карти. Крис, която не внимава в разговора, докато говорим за кабинета по английски език, изведнъж цялата е слух. Преди да влезем, Холи ми дава телефонния си номер.
	— Просто в случай че дойдеш да учиш тук — казва.
	Влизаме, мястото е претъпкано, много хора стоят прави до сцената, пият бира и танцуват. Групата „Мяу микс“ се състои всъщност от две момчета с китари и лаптоп, музиката е нещо като електронен поп. Изпълва цялото помещение. Публиката е смесена: има мъже с бради, облечени с тениски на рок групи, които са по-близо до възрастта на баща ми, но има и много студенти. Крис се опитва да изчисти марката на ръката си и да ни вземе бири, но не успява. На мен ми е все едно, защото не обичам бира, освен това тя трябва да шофира по обратния път. Разпитвам наоколо дали някой има зарядно, но Крис ме плясва по ръката.
	— Ние сме на приключение! — извиква. — Нямаме нужда от мобилни телефони за приключението!
	После ме сграбчва за ръката и ме задърпва към дансинга. Танцуваме, докато стигнем в средата, подскачаме в такт с музиката, макар да не знаем нито една от песните. Едно от момчетата учи в Университета на Северна Каролина и по средата на представлението запява:
	— _Аз съм роден в Северна Каролина, израснал съм тук и когато умра, ще бъда погребан тук!_
	Тълпата полудява, цялото помещение се тресе. Аз и Крис не знаем думите, но крещим: „Върви по дяволите, човече!“ с останалите. Косата ми се вее, потна съм, но изведнъж ми хрумва, че не съм си прекарвала по-добре.
	— Толкова ми е забавно! — крещя в лицето на Крис.
	— На мен също! — крещи тя в отговор.
	След малко Крис заявява, че е гладна, и отново излизаме в нощта.
	Вървим по улицата цяла вечност, както ми се струва, и откриваме заведение, което се казва „Космическа кръчма“. Заведението е малко, предлага мексиканска кухня, а опашката е голяма, за което Крис казва, че храната или е много хубава, или е много евтина. Двете с Крис вдъхваме аромата на своите бурито, те са пълни с ориз и боб, топящо се сирене и домашно приготвено пико де гало*. Вкусът е семпъл, ако се изключи лютивият сос. Толкова е лютив, че устните ми горят. Ако телефонът ми не беше мъртъв, а този на Крис — почти, щях да потърся в интернет къде предлагат най-добрите бурито в Чапъл Хил. Но пък бе възможно да не успеем да открием мястото. По някаква причина, това са най-вкусните бурито в живота ми.
	[* Ястия от мексиканската кухня. — Б.пр.]
	След като ги изяждаме, казвам:
	— Колко е часът? Трябва да тръгнем скоро, ако искаме да се приберем преди един.
	— Но ти почти не си разгледала кампуса — казва Крис. — Няма ли нещо специално, което искаш да видиш? Като например, не знам, някоя скучна библиотека или нещо друго?
	— Никой не ме познава като теб, Крис — казвам, а тя пърха с мигли. — Има едно място, което искам да видя… То е във всички брошури. Старият кладенец.
	— Тогава да вървим — казва тя.
	Питам я, докато вървим:
	— Прилича ли ти Чапъл Хил на Шарлътсвил?
	— Не, изглежда по-добре.
	— Ти си като Кити. Мислиш, че всичко ново е по-добро — казвам.
	— А ти мислиш, че всичко старо е по-добро — отговаря тя.
	Права е. Изминаваме останалата част от пътя в приятно мълчание. Мисля за това с какво Университетът на Северна Каролина ми напомня на Вирджинския и с какво — не. В кампуса е тихо, предполагам, защото повечето деца са си отишли у дома за лятната ваканция. Все пак има хора: момичета в къси летни рокли и сандали и момчета по къси панталони и бейзболни шапки с логото на университета.
	Прекосяваме зелената морава и ето го — Старият кладенец. Разположен е между две тухлени сгради. Представлява малка ротонда като мини версия на този във Вирджинския университет, в средата има фонтан, от който може да се пие. Зад него има огромен бял дъб, а наоколо растат азалии, розови като червилото, което използваше Сторми. Очарователно е.
	— Трябва ли да си пожелаеш нещо? — пита Крис и пристъпва към фонтана.
	— Мисля, чух, че в първия учебен ден отпиват вода от фонтана за късмет — казвам. — За късмет или за отлични оценки.
	Крис се навежда за глътка, но две минаващи покрай нас момичета ни предупреждават:
	— Не пийте! Момчетата непрекъснато пикаят във фонтана.
	Тя се изправя рязко и отскача назад.
	— Пфу! — После казва: — Да си направим селфи.
	— Не можем. Телефоните ни са мъртви, забрави ли? Ще трябва просто да запазим спомена. Като едно време.
	— Добре казано — казва Крис. — Да поемаме ли обратно?
	Колебая се. Не знам защо, но още не съм готова да тръгна. Ами ако не пожелая да тръгна? Виждам пейка, която гледа към една от тухлените сгради, отивам до нея и сядам.
	— Да останем още малко.
	Притискам колене към гърдите си и ги обхващам с ръце, а Крис седи до мен. Играе си с гривните на ръката си и казва:
	— Иска ми се да можех да дойда тук с теб.
	— В колежа изобщо или тук?
	Замислеността в гласа й ме хваща неподготвена и не я поправям, не й напомням, че няма да уча тук.
	— И двете. Не ме разбирай погрешно. Луда съм по Коста Рика. Просто… Не знам. Ами ако пропусна нещо, ако не отида в колежа по същото време като всички останали? — И ме поглежда въпросително.
	Казвам:
	— Колежът ще е тук и ще те чака, Крис. Следващата година или по-следващата. Когато пожелаеш.
	Крис се обръща и поглежда към моравата.
	— Може би. Ще видим. Мога да си те представя тук, Лара Джийн. А ти?
	Преглъщам.
	— Имам план. Една година в „Уилям енд Мери“, после прехвърляне във Вирджинския.
	— Искаш да кажеш, че двамата с Питър имате план. Затова не искаш да учиш тук.
	— Окей, двамата с Питър имаме план. Но това не е единствената причина.
	— Но е главната.
	Не мога да отрека. Това, което ще ми липсва, независимо дали ще уча в „Уилям енд Мери“, или тук, е Питър.
	— Защо да не учиш една година тук, тогава? — пита Крис. — Каква е разликата дали тук, или в „Уилям енд Мери“? Час? Пак няма да си във Вирджинския. Защо не тук? — Не изчаква да й отговоря, скача и изтичва на моравата, събува се и прави серия от цигански колела.
	Ами ако дойда тук и ми хареса? Ако не искам да се прехвърля след година? Тогава какво? Но няма ли да е страхотно, ако ми хареса? Не е ли в това смисълът? Защо да учиш в колеж, който не ти харесва? Защо да не се възползваш от възможността и да заложиш на щастието?
	Лягам на тревата, качвам крака на пейката и гледам към небето. Високо над главата ми има корона от клони — едно от дърветата е съвсем близо до сградата, а другото е на моравата. Клоните им се съединяват над алеята, по средата. Можем ли с Питър да сме като тези дървета — разделени и все пак докосващи се? Защото мисля, че мога да бъда щастлива тук. Може би аз също се виждам тук.
	Какво бе казала Сторми в последния ден, когато я видях, деня, в който ми даде пръстена? _Никога не казвай „не“, когато искаш да кажеш „да“._

	* * *

	Когато Крис спира пред вкъщи е малко след три часа след полунощ и всички лампи светят. Преглъщам. Обръщам се към Крис.
	— Ще влезеш ли с мен? — моля.
	— Няма начин. Трябва сама да се справиш. Аз трябва да се прибера и да се справя с моята майка.
	Прегръщам Крис за довиждане, слизам от колата и тътря крака по предните стъпала. Вратата се отваря веднага щом започвам да търся ключовете в чантата си. Кити е, облечена в прекалено голямата за нея тениска, с която спи.
	— Загазила си — прошепва.
	Влизам, татко е зад нея, все още с работните си дрехи. Трина е на дивана и погледът й казва: _В беда си и ти съчувствам, но, също така, можеше поне да се обадиш._
	— Къде беше цяла нощ! — крещи татко. — И защо не вдигаш телефона си?
	Свивам се.
	— Свърши ми батерията. Съжалявам. Не съм разбрала, че е станало толкова късно. — За миг се замислям дали да не се пошегувам, за да разведря обстановката, с нещо от сорта на „Ето защо старите хора носят часовници…“, но не мисля, че шегата ще помогне този път.
	Татко започва да крачи из дневната.
	— Защо не използва телефона на Крис?
	— На нея също й свърши батерията…
	— Тревожехме се до смърт! Кити каза, че си тръгнала с Крис, без дори да кажеш къде отиваш… — При тези думи Кити ме поглежда. — Още пет секунди и щях да се обадя в полицията, Лара Джийн! Ако не се беше върнала…
	— Съжалявам — подхващам. — Наистина съжалявам.
	— Това е такава безотговорност — мърмори татко на себе си, дори не ме слуша. — Лара Джийн, може и да си осемнайсет, но…
	Трина казва:
	— Дан, моля те, не казвай „Но още живееш под покрива ми“. Това е такова клише.
	— И има причина да е клише! Добре казано! Много добре казано.
	— Лара Джийн, просто им кажи къде беше — казва Кити, изгубила търпение.
	Татко й хвърля обвинителен поглед.
	— Кити, знаеш ли къде е била?
	— Тя ме накара да се закълна, че няма да кажа!
	Преди татко да е успял да отговори, казвам:
	— Бях в Северна Каролина с Крис.
	Той вдига ръце.
	— В Северна Каролина! Какво, по дяволите… Защо? Прекосила си границата на щата, без дори да ми кажеш? Без батерия!
	Призлява ми, защото разбирам колко съм го разтревожила. Не знам защо не се обадих. Можех да взема телефон от някого. Предполагам, че просто се бях увлякла, бях се поддала на настроението. Не исках да мисля за дома или за реалния живот.
	— Съжалявам — прошепвам. — Наистина, наистина съжалявам. Трябваше да се обадя.
	Татко поклаща глава.
	— Защо си ходила до Северна Каролина?
	— Защото… — Правя пауза. Ако го кажа сега, това е. — Защото ме приеха в Университета на Северна Каролина.
	Татко ококорва очи.
	— Така ли? Това е… това е чудесно. Ами „Уилям енд Мери“?
	Усмихната, свивам рамене.
	Трина изпищява и скача от дивана, изпуска одеялото, в което се бе увила, и едва не се спъва в него. Татко ме сграбчва в прегръдка, Трина се присъединява към нас.
	— О, мили боже, Лара Джийн! — казва и ме потупва по гърба. — Ще станеш една от Тар Хийл*!
	[* Прозвище на жителите на Северна Каролина, както и на обучаващите се в Университета на Северна Каролина. — Б.пр.]
	— Щастлив съм, че ти си щастлива — казва татко. Избърсва сълза. — Все още съм бесен, че не се обади. Но също така съм и щастлив.
	— Значи наистина ще отидеш там? — пита Кити, седнала на стълбите.
	Поглеждам я. Усмихвам се колебливо и казвам:
	— Да, ще отида. — Двамата с Питър ще намерим начин. Ще направим така, че връзката ни да се получи.
	Разказвам й всяка, дори най-дребната, подробност от вечерта: за представлението в „Котешката люлка“, за това как хапнахме бурито в „Космическата кръчма“, за Стария кладенец. Трина прави пуканки и вече се зазорява, когато си лягаме. Татко тръгва към спалнята, а Трина ми прошепва:
	— Татко ти се състари с десет години за една нощ. Виж го, върви, сякаш има нужда от бастун. Благодарение на теб ще се омъжа за старец.
	И двете започваме да се смеем и не можем да спрем. Трина ляга по гръб и рита с крака във въздуха, толкова силно се смее. Кити, която е заспала на дивана, се събужда и казва:
	— Какво е толкова смешно?
	Това само ни кара да се смеем още по-силно. Татко, който се качва по стълбите, спира по средата, обръща се и поклаща глава.
	— Вече се съюзявате срещу мен — казва.
	— Признай, татко. Винаги си живял в матриархат. — Давам му въздушна целувка.
	Той смръщва вежди.
	— Хей, не мисли, че съм забравил, задето те нямаше през нощта и дори не се обади.
	Опа. Може би е прекалено рано за такава веселост. Той продължава нагоре по стълбите, а аз извиквам:
	— Наистина съжалявам!
	Съжалявам, че не се обадих, но не съжалявам, че отидох.


>	25

	Събуждам се, но не ставам веднага, протягам ръце и крака във всички посоки. Предната нощ ми се струва като сън. Истина ли е? Наистина ли ще уча в Университета на Северна Каролина?
	Да, да, наистина. Каква лудост, колко вълнуващо, че животът ти може да се промени само за една нощ. Винаги съм се страхувала от промяната, но сега не изпитвам страх. Вълнувам се. Сега разбирам каква привилегия е да се вълнуваш за колежа, в който ще учиш. Питър, Крис и Лукас ще отидат, където искат, но моето бъдеще ми изглеждаше като втори избор, защото беше втори избор, независимо колко страхотен е университетът „Уилям енд Мери“. Този в Северна Каролина е избор, какъвто дори не знаех, че имам, като магически появила се врата — врата, която може да води навсякъде.
	Като приключвам с размислите, поглеждам часовника на стената и виждам, че съм проспала целия ден. Сядам, включвам телефона си и виждам пропуснатите обаждания и гласовата поща от татко и Кити от предната вечер. Изтривам съобщенията, без да ги прослушам, за да не чувам гнева в гласа на татко, после виждам, че Питър също ми е оставил гласова поща. Като виждам името му, сърцето ми сякаш се спуска в стомаха. Има и текстови съобщения, които питат къде съм. Обаждам му се, но той не вдига и предполагам, че е на тренировки. Оставям му съобщение да се отбие у дома, когато се прибере. Тази вечер трябва да отидем на партито на Стив Бледъл. Нервна съм, защото трябва да кажа новината на Питър. Имахме план, а сега аз променям всичко. Но нали не знаех, че тази врата ще се отвори за мен. Той ще разбере. Знам, че ще разбере.
	Сядам на леглото и се обаждам по Фейстайм на Марго. Тя е навън, отива някъде.
	— Какво има? — пита.
	— Познай.
	— Какво!
	— Приеха ме в Университета на Северна Каролина!
	Тя изпищява и изпуска телефона. За щастие, той пада в тревата. Тя се навежда да го вдигне. И продължава да пищи от радост.
	— О, мили боже! Това е удивително! Най-добрата новина! Кога разбра?
	Лягам по корем.
	— Вчера! Двете с Крис отидохме снощи да разгледаме и, Гого, беше толкова забавно. Отидохме да слушаме една група, танцувахме и викахме до насита. Гърлото ме боли!
	— Чакай… ще отидеш там, нали?
	— Да!
	Марго отново започва да пищи и аз се засмивам.
	— Какъв е кампусът? — пита тя.
	— Ами много прилича на този на Вирджинския университет.
	— Чух. Чух, че кампусите си приличат. Градовете също. И двата града са либерални, но Чапъл Хил може би малко повече. Там има много страхотни умове. Нямам търпение да разгледам учебниците с теб. — Отново закрачва. — Там ще ти хареса. Маги Кохън, която е с година по-голяма от мен, го _обожава_. Трябва да говориш с нея. — Усмихната лъчезарно, Марго казва: — Всичко започва сега, Лара Джийн. Ще видиш.

	* * *

	След като приключвам разговора с Марго, вземам вана и извършвам всичките ритуали: маска за лице, луфа, изтъркване на кожата с кафява захар и лавандула. Докато съм във ваната, репетирам какво ще кажа на Питър. _„Има две дървета, които растат на противоположни страни, а клоните им се срещат по средата…“_ Стоя във ваната толкова дълго, че Кити ми вика да побързам. Подсушавам косата си, после я навивам, лакирам ноктите си и дори си слагам от лимоновия крем за омекотяване на кожички, който купих, но досега не съм използвала.
	Татко, Трина и Кити са отишли на кино и съм сама в къщата, когато, около осем, идва Питър. Облечен е в нов пуловер с логото на Вирджинския университет, косата му е току-що измита, все още влажна. Мирише на сапун „Дав“, което обожавам у него. Прегръща ме, притиска се в мен.
	— Уморен съм — казва и се отпуска на дивана в дневната. — Може ли да не ходим на партито у Стив? Искам просто да стоя тук с теб и да не разговарям с други хора. Изтощен съм.
	— Разбира се — казвам и си поемам дълбоко дъх, за да му кажа новината, а той ме поглежда уморено.
	— Момчетата от отбора са в страхотна форма. Трудно ми е да поддържам темпото им.
	Смръщвам вежди.
	— Хей, ти също си в добра форма.
	— Не колкото тях. Трябва да наваксвам. — Разтрива тила си. — Ще ми кажеш ли най-после къде беше снощи?
	Сядам на дивана с лице към него и подвити под тялото крака. Притискам опакото на дланите към бузите си, защото усещам, че са горещи. След това отпускам ръце в скута си.
	— Е, добре. — Правя пауза. — Готов ли си за това?
	Той се засмива.
	— Да, готов съм.
	— Добре. Лудост е, но бях в Северна Каролина с Крис.
	Питър повдига вежди.
	— Странно. Добре. Продължавай.
	— Бях там, защото… Приеха ме в Университета на Северна Каролина!
	Той премигва.
	— Леле. Това е… леле. Страхотно.
	Отново си поемам дълбоко дъх.
	— Не мислех, че ще пожелая да отида там, но градът е наистина очарователен, хората — мили, а я има и онази пейка до Стария кладенец, където, ако легнеш и вдигнеш поглед, се срещат клоните на двете дървета, растящи на противоположните страни. Клоните им се докосват ето така. — Понечвам да покажа, но спирам, защото осъзнавам, че Питър не ме слуша. Гледа в пространството. — За какво мислиш?
	— Това означава ли, че ще учиш там, а не в „Уилям енд Мери“?
	Поколебавам се.
	— Да.
	Той кима.
	— Радвам се за теб, наистина. Но ми е мъчно, че ще си толкова далеч. Ако сега скоча в колата и тръгна нататък, ще заспя на кормилото. Колко е от Шарлътсвил до Чапъл Хил? Четири часа?
	Стомахът ми се свива.
	— Три часа и двайсет и пет минути. Знам, че изглежда много време, но минава бързо!
	— Това е двойно повече, отколкото е нужно, за да стигнеш от Шарлътсвил до „Уилям енд Мери“. И то без да се вземе под внимание трафикът. — Отпуска глава на облегалката на дивана.
	— Не е двойно — казвам тихо. — Само час и половина повече.
	Той ме поглежда и виждам съжалението в очите му.
	— Съжалявам. Наистина съм изтощен. Ще бъде много по-трудно, отколкото мислех. Не връзката ни, а колежът. Ще трябва да уча по двайсет и четири часа седем дни в седмицата, а когато не уча, ще тренирам, ще съм в клас или ще спя. Ще бъде наистина натоварено. И… не мислех, че ще си толкова далеч.
	Не съм го виждала такъв преди. Изглежда победен. Когато става въпрос за спорта или за училище, той е винаги толкова безгрижен и уверен. За него винаги всичко е лесно.
	— Питър, ще се справиш страхотно. Едва започваш. Щом свикнеш, ще бъде както винаги. — Срамежливо казвам: — И… ние също ще свикнем.
	Той рязко изправя гръб.
	— Знаеш ли какво? Да отидем на партито.
	— Сигурен ли си?
	— Да. Приготвила си се. Да не пращаме прическата ти на вятъра. — Дръпва ме към себе си. — Да празнуваме приемането ти.
	Прегръщам го и го притискам към себе си. Раменете му са стегнати, усещам напрежението в гърба му. Повечето момчета няма да забележат, че съм навила косата си и съм облякла блуза. Опитвам се да се концентрирам върху това, а не върху факта, че всъщност не ме поздрави за приемането.


>	26

	В дневната на Стив Бледъл се е събрала групичка, която пуши марихуана и гледа футбол на огромния телевизор с плосък екран, закрепен за стената. Лукас е тук и когато му казвам голямата новина, ме вдига и ме завърта.
	— Ти също ще се измъкнеш оттук! — вика.
	— Е, ще съм само в съседния щат — казвам със смях. Произнасянето на думите на глас събужда у мен непознато вълнение. — Не е чак толкова далеч.
	— Но не е _тук_. — Лукас ме оставя обратно на пода и поставя длани на бузите ми. — Това ще е много добре за теб, Лара Джийн.
	— Така ли мислиш?
	— Сигурен съм.
	В кухнята съм и си вземам кола, когато влиза Женевив, боса, облечена в суитшърт на Техническия университет на Вирджиния и носеща бира в охладителен калъф, отново с логото на университета. Залюлява се на пети и казва:
	— Чух, че си приета в Чапъл Хил. Поздравления.
	Чакам подигравка или някой удар под кръста, но нищо такова не последва. Тя просто стои там, леко подпийнала, но все пак достатъчно трезвена.
	— Благодаря — казвам. — Поздравления за Техническия. Знам, че винаги си искала да учиш там. Майка ти трябва да е щастлива.
	— Да. Чу ли, че Криси ще отиде в Коста Рика? Щастлива кучка. — Отпива от бирата. — Чапъл Хил е доста далеч оттук, а?
	— Не чак толкова. Само три часа — излъгвам.
	— Е, късмет тогава. Надявам се той да ти е така верен, какъвто е днес. Но като го познавам, сериозно се съмнявам. — Оригва се шумно, а изражението на изненада върху лицето й е така смешно, че едва не се засмивам с глас. За секунда изглежда, че тя също ще се разсмее, но се овладява, поглежда ме втренчено и излиза от кухнята.
	През цялата вечер Питър разговаря оживено с другите. Изглежда в по-добро настроение. Усмихва се, лицето му е леко зачервено от алкохола. Пие много повече, отколкото съм го виждала.
	Като наближава един, търся Питър из цялата къща и го намирам да играе на бутилка на масата за пинг-понг в гаража. Всички се смеят на нещо, което току-що е казал. Той ме вижда да стоя на върха на стълбите и ми маха.
	— Ела да играеш с нас, Кови — казва прекалено високо.
	Оставам твърдо на мястото си.
	— Не мога. Трябва да се прибирам.
	Усмивката му се стопява.
	— Добре, ще те закарам.
	— Не, няма нищо, някой ще ме закара или ще си взема Uber* такси. — Обръщам се и тръгвам, а Питър ме последва.
	[* Компания за споделено пътуване. — Б.пр.]
	— Не. Аз ще те закарам — казва.
	— Не можеш. Пиян си. — Опитвам се думите ми да не прозвучат укорително, но истината е такава, каквато е.
	Той се засмива.
	— Не съм пиян. Изпил съм само три бири за, колко, три часа? Добре съм. Ти не пиеш и затова не знаеш, но това е нищо. Уверявам те.
	— Е, помирисвам дъха ти и знам, че няма да издържиш на проверка.
	Питър ме поглежда внимателно.
	— Ти луда ли си?
	— Не. Просто не искам ти да ме закараш у дома. Не трябва да шофираш и до вас. Трябва да прекараш нощта тук.
	— Леле, луда си. — Навежда се по-близо към мен и се оглежда, преди да каже: — Съжалявам за преди. Трябваше да се развълнувам повече за теб. Просто бях уморен.
	— Всичко е наред — казвам, макар че не е, поне не съвсем.
	Сторми си имаше принцип: Тръгвай си с този, с когото си дошла, освен ако не е пиян — ако е така, намери начин да се прибереш сама. Накрая Лукас ме закарва до дома и успявам да се прибера малко преди вечерния си час. След предната нощ не мога да насилвам късмета си.
	Питър непрекъснато ми пише съобщения, а аз съм достатъчно подразнена, за да се радвам, че вече не му е забавно. Карам го да чака дълги минути, преди да му напиша отговор да не шофира тази вечер, а той ми изпраща снимка как лежи на дивана на Стив, завит с нечие яке.
	Не мога да заспя, затова слизам долу и си приготвям сандвич с печено сирене. Кити също е долу, гледа телевизия и играе на телефона си.
	— Искаш ли сандвич с печено сирене? — питам я.
	— Разбира се — отговаря тя и вдига поглед от телефона си.
	Приготвям сандвич първо на Кити. Притискам го непрекъснато към дъното на тигана, за да стане хрупкав и да се сплеска. Отрязвам още малко масло и го гледам как се разтопява като все още се чувствам малко разстроена от вечерта, когато мисълта ме връхлита от нищото. Директен контакт. Хлябът има нужда от директен контакт с горещия тиган, за да стане точно толкова хрупкав, колкото трябва.
	Това е. Това е отговорът на проблема с моите шоколадови сладки. През цялото време използвах хартия за печене, за да не залепват сладките за тавата. Оризова хартия е отговорът. Тя е по-тънка и тестото ще има по-добър контакт с горещата повърхност и следователно ще се разстеле повече! Воала, по-тънки сладки.
	Обзета съм от такава решителност, че започвам да вадя продуктите от шкафовете. Ако приготвя тестото веднага, то ще може да почива цяла нощ и ще мога да изпробвам теорията си утре.

	* * *

	Отново спя до късно, защото не сме на училище благодарение на срещата на учителите и защото бях будна до три часа след полунощ — приготвих тестото и гледах телевизия с Кити. Когато се събуждам, има съобщения от Питър — точно както и предния ден.
C>
	Съжалявам.
	Аз съм простак.
	Не бъди бясна.
C$
	Чета ги отново и отново. Изпратени са само през няколко минути, което ми показва, че се тревожи дали съм му ядосана. Не искам да съм му сърдита. Просто искам нещата да са такива, каквито бяха преди.
	Пиша в отговор:
C>
	Искаш ли да дойдеш за изненада?
C$
	Той отговаря веднага:
C>
	Идвам.
C$
	— Съвършените шоколадови сладки — казвам — трябва да имат три пръстена. Трябва да са меки в средата и леко лепкави. Средният пръстен трябва да бъде по-твърд. А външният трябва да е хрупкав.
	— Не мога да слушам тази реч отново — казва Кити на Питър. — Просто не мога.
	— Бъди търпелива — казва той и я стиска за рамото. — Речта е почти към края си, а после ще хапнем сладки.
	— Съвършената сладка трябва да се яде, докато е още топла, но не гореща, трябва да е със стайна температура.
	— Ако не спреш да говориш, вече няма да са топли — изръмжава недоволно Кити. Хвърлям й поглед, но истината е, че се радвам, задето е тук и е буфер между мен и Питър. Нейното присъствие ме кара да усещам нещата отново като нормални.
	— В света на печенето универсална и призната от всички истина е, че Жак Торес е постигнал съвършената шоколадова курабийка. Питър, двамата с теб я опитахме само преди няколко месеца. — Нарочно разтеглям речта си, за да ги накарам да страдат. — Какво мислиш за моята курабийка? Сега ще разкрия тайната. Удивителна е.
	Кити става от стола си.
	— Това е. Махам се. Шоколадовата курабийка не си струва всичко това.
	Погалвам я по главата.
	— О, наивна малка Кити. Скъпо глупаво момиче. Струва си всичко това и дори повече. Седни или няма да вземеш участие.
	Тя извърта очи към тавана и сяда.
	— Приятели мои, най-после я открих. Моят бял кит. Моят златен пръстен. Курабийката, която ги управлява всичките. — С грациозно движение махам кърпата и им представям моите сплескани, не много бухнали курабийки, подредени артистично в чинията.
	За мое удивление, Питър лапва една, както е цяла. И с пълна уста казва:
	— Превъзходно!
	Все още се тревожи дали не съм му сърдита, така че е готов да каже какво ли не.
	— Яж бавно. Наслади й се, Питър.
	— Наслаждавам се, повярвай ми.
	Истинският критик е Кити, на която е трудно да се угоди. Нетърпеливо казвам:
	— Използвах захар от сока на захарна тръстика. Усещате ли привкуса на меласа?
	Кити дъвче замислено.
	— Не мога да усетя разликата между тази и онази, която направи преди два опита.
	— Този път използвах шоколадови пръчици, а не парченца. Виждаш ли как шоколадът се е разтопил на ивици?
	— Татко не се ли разбесня, задето похарчи трийсет долара за шоколад?
	— Не бих казала, че се е _разбеснял_. Може би се ядоса. Но мисля, ще се съгласи, че си струваше. — Кити ми хвърля поглед, който казва: _„Да, точно така“._ Смотолевям: — Шоколадът е „Валрхона“, а той не е евтин. Две лири опаковката! Виж, не това ме интересува. Не можеш ли да кажеш колко по-хрупкави са краищата и колко по-мека е в средата? Трябва ли отново да ви обяснявам какви са предимствата на оризовата хартия пред тази за печене?
	— Разбрахме — казва Кити.
	Питър слага пръст в колана на дънките ми и ме дръпва към себе си.
	— Най-добрите курабийки в живота ми — заявява. Наистина се старае, но аз все още съм малко ядосана.
	— Вие двамата сте така разгонени — казва Кити. — Вземам си моя дял от курабийките и изчезвам оттук. — Започва бързо да слага курабийки в една салфетка.
	— Вземи само три!
	Тя оставя две обратно и се качва горе.
	Питър изчаква да излезе и пита:
	— Още ли си ми ядосана? Обещавам, няма повече да пия, когато трябва да те прибера у дома. — И ми се усмихва подкупващо.
	— Наистина ли нямаш нищо против да уча в Университета на Северна Каролина? — питам.
	Усмивката му се стопява и усещам леко колебание, преди да кимне.
	— Както ти каза, ще направим така, че връзката ни да проработи, независимо от всичко. — За части от секундата очите му ме гледат въпросително и разбирам, че търси уверение. Прегръщам го и го притискам към себе си — достатъчно силно, за да знае, че чувствата ми са сериозни.


>	27

	Сега, след като реших да отида в Университета на Северна Каролина, изведнъж се появяват неща, които трябва да свърша, и то веднага. Информирам „Уилям енд Мери“, че няма да се запиша, и изпращам депозита си в Университета на Северна Каролина. Казвам на педагогическия съветник, госпожа Дювал, която е на седмото небе. Тя ми казва, че от нашия клас аз съм единствената приета там и тя няма търпение да прибави университета към списъка на училища, в които са приети наши ученици.
	— Знаех, че ще ме накараш да се гордея с теб — казва и кима. — Знаех.
	Шапките и тогите ни са пристигнали и двамата с Питър бързаме към физкултурния салон да вземем нашите, както и съобщенията за завършването.
	Сядаме на пейките, за да пробваме шапките, Питър накланя моята на една страна и казва:
	— Хубава си.
	Давам му въздушна целувка.
	— Дай да видя съобщенията ти. — Искам да видя името му, изписано калиграфически.
	Той ми подава кутията и аз я отварям. Прокарвам пръсти по релефните букви. _Питър Грант Кавински_. Казвам:
	— Размисли ли дали да не поканиш баща си?
	Питър се оглежда да види дали някой ни слуша и отговаря тихо:
	— Защо все повдигаш този въпрос?
	Протягам ръка и докосвам шапката му.
	— Защото дълбоко в себе си мисля, че искаш той да бъде там. Дори само за да види какво си постигнал и какво е пропуснал.
	— Ще видим — казва Питър и аз оставям нещата така. Решението е негово.

	* * *

	По пътя от училище към вкъщи Питър ме пита:
	— Искаш ли да гледаме филм довечера?
	— Не мога — казвам. — Кристен, приятелката на Трина, ще дойде, за да обсъдим последните подробности за моминското парти.
	Той ми хвърля лукав поглед.
	— Ще отидете ли в стриптийз клуб?
	— Не! Пфу. Като че ли някога бих пожелала да видя нещо такова.
	— Какво? — пита той.
	— Намазани с масло мускули. — Потрепервам. — Щастлива съм, че нямаш големи мускули.
	Питър смръщва вежди.
	— Хей, аз съм мускулест.
	Стискам бицепса му и той автоматично се разтяга под пръстите ми.
	— Ти си строен и с малки, стегнати мускули.
	— Наистина знаеш как да кастрираш един мъж, Кови — казва, когато поемаме по нашата улица.
	Става ми неприятно, защото се сещам за думите му от онзи ден, че не е в същата форма като останалите от отбора.
	— Харесвам те точно такъв, какъвто си — бързам да кажа и той се засмива, така че не може да е наранен.
	— А какво ще бъде ергенското парти на баща ти?
	Засмивам се.
	— Виждал ли си баща ми? Той е последният, който ще има ергенско парти. Той дори няма приятели, които да покани! — Млъквам и се замислям над казаното. — Е, предполагам, че Джош може да се брои за негов приятел. Не го виждаме много често, откакто замина да учи, но с баща ми често си разменят имейли.
	— Не разбирам какво вижда семейството ти в него — казва Питър кисело. — Какво му е толкова страхотното?
	Въпросът е щекотлив. Питър страда от мисълта, че татко харесва Джош повече от него, а аз се опитвам да му обясня, че това не е състезание — и то определено не е. Татко познава Джош от дете. Те си разменят комикси, за бога. Така че няма съревнование. Очевидно, татко харесва Джош повече. Но само защото го познава по-добре. И само защото двамата имат повече общо: никой от тях не е страхотен. А Питър определено е страхотен. Подобно качество смущава баща ми.
	— Джош обожава готвенето на татко.
	— Аз също!
	— Имат един и същи вкус за филми.
	Питър подхвърля:
	— И Джош не е записан на видео във вана с никоя от дъщерите му.
	— О, мили боже, остави вече това! Татко вече забрави. — „Забрави“ може би е прекалено силна дума. Но не е повдигал въпроса и се надявам никога да не го повдигне.
	— Трудно ми е да го повярвам.
	— Е, повярвай. Баща ми бързо прощава и бързо забравя.
	Спираме на алеята и Питър внезапно казва:
	— Ами ако организирам ергенско парти за баща ти? Можем да си направим пържоли, може би пури…
	— Баща ми не пуши пури.
	— Е, само пържоли тогава. Господи!
	— Пържоли и никакъв стриптийз клуб.
	— О, боже, имай ми поне малко доверие, Кови! Освен това, още не съм на двайсет и една. Съмнявам се, че мога да вляза.
	Хвърлям му строг поглед.
	Той побързва да каже:
	— Не че искам. И определено не бих пожелал да отида с бащата на гаджето си. — Потреперва. — Това е гадост.
	— Какъв е планът тогава? Да си изпечете пържоли?
	— Не. Ще се издокараме и ще отидем в заведение. Ще бъде истинска нощ навън. Може дори да облечем костюми.
	Потискам усмивка. Питър никога няма да признае, но обича да се издокарва. Толкова е суетен.
	— Звучи добре.
	— Ще го питаш ли? — пита той.
	— Мисля, че _ти_ трябва да го питаш.
	— Кого трябва да поканя, ако каже „да“?
	— Джош? — предлагам с половин уста, защото знам, че няма да се съгласи.
	— Няма начин. Няма ли приятели сред колегите си?
	— Не и толкова близки — казвам. — Само доктор Кенг… Можеш да поканиш чичо ми Виктор. Понякога кара велосипед с господин Шаш, който живее по-надолу по улицата.
	— Можеш ли възможно най-скоро да ми дадеш имейлите им? — пита Питър. — Искам да ги поканя веднага щом баща ти се съгласи. Кога ще е моминското парти? По-следващия уикенд?
	Сърцето ми се извисява. Толкова ми е приятно, че Питър иска да впечатли баща ми.
	— Третият петък от месеца. Чакаме Марго да си дойде у дома.

	* * *

	Кити е подозрително безразлична към това, че не е поканена на моминското парти на Трина, а аз си мисля: „Еха, Кити наистина е пораснала. Разбира, че не става въпрос за нея, че вечерта е на Трина“.
	Но, разбира се, Кити винаги има дългосрочен план.
	За първи път от известно време тя пътува до училището с нас. Искаше Питър да я закара с аудито си, но аз тропнах с крак и казах, че аз също трябва да отида на училище. И така, всички сме в минивана на майка му — като едно време.
	Само дето Кити е на предната седалка, а аз — на задната.
	Кити въздиша тежко и подпира глава на прозореца.
	— Какво има? — пита Питър.
	— Шаферките не ме искат с тях на моминското парти — казва тя. — Аз съм единствената, която няма да отиде.
	Присвивам очи.
	— Това са глупости! — казва Питър и ме поглежда в огледалото за обратно виждане. — Защо не я вземете с вас?
	— Ще ходим на караоке бар! Не можем да я вземем, защото е прекалено малка. Честно, и на мен едва ми разрешиха.
	— Защо не отидете просто на ресторант като нас?
	— Защото няма да е истинско моминско парти.
	Питър извива очи.
	— Не е като да ходите в стриптийз клуб или нещо такова. Чакай, да не сте променили решението си? Ще ходите ли в стриптийз клуб?
	— Не!
	— Какво толкова тогава? Просто отидете някъде другаде.
	— Питър, решението не е мое. Трябва да се съобразявам с Кристен. — Удрям Кити по ръката. — Същото важи и за теб, малко дяволче! Престани да се опитваш да постигнеш своето, като манипулираш Питър. Той няма думата тук.
	— Съжалявам, дете — казва Питър.
	Кити се свива на седалката, но после изправя гръб.
	— Ами ако вместо това дойда на ергенското парти? — предлага. — Тъй като вие ще ходите само на ресторант?
	Питър започва да заеква:
	— Хм… хм… не знам, трябва да говоря с момчетата…
	— Значи ще ги попиташ? Защото аз също обичам пържоли. Обожавам ги. Ще си поръчам пържола с печени картофи за гарнитура, а за десерт ще взема ягодов сладолед с плодове и бита сметана. — Кити се усмихва лъчезарно на Питър, който й се усмихва едва забележимо в отговор.
	Като стигаме до училището на Кити и тя скача от колата, оживена и надуваща се като синигерче, аз се навеждам напред и прошепвам в ухото на Питър:
	— Току-що те изиграха.


>	28

	Остават още само три дни училище и годишниците пристигат. Отзад има няколко празни страници за подписи, но всички знаят, че най-важна е задната корица. Разбира се, запазих моята за Питър. Не искам никога да забравя колко специална беше тази година.
	Цитатът на моя годишник е: „Моите мечти са разстлани под краката ти. Стъпвай внимателно, защото стъпваш на мечтите ми“. Беше ми много трудно да избера между този цитат и: „Без теб днешните чувства ще бъдат само прашец от вчера“. Коментарът на Питър е: „Знам, че цитатът е от _“Амели"_, но какво, по дяволите, е прашец?". И да, има смисъл във въпроса му. Питър ме остави да напиша неговия цитат. „Изненадай ме“, каза.
	Влизаме през вратите на кафетерията, някой държи вратата за нас и Питър казва:
	— Наздраве.
	— Казва „наздраве“ вместо „благодаря“ и го е научил от Рави. Кара ме да се усмихвам всеки път.
	През последния месец или там някъде кафетерията е наполовина празна по времето за обяд. Повечето от зрелостниците се хранят извън кампуса, но Питър харесва храната, която майка му му приготвя за обяд, а аз харесвам пържените картофи в кафетерията. Но днес е пълно, защото ученическият съвет ще раздава годишниците. Вземам моя и изтичвам с него до масата за обяд. Прелиствам го първо на неговата страница. И там е Питър, усмихнат и в смокинг. И неговият цитат: _„Добре дошла си. — Питър Кавински“._
	Като го вижда, Питър сбърчва чело.
	— Какво означава това?
	— Означава: „Ето ме, аз съм красив и тук, за да ме гледаш“. — Разпервам ръце благосклонно ръце, сякаш съм папата. — Добре дошъл си.
	Даръл избухва в смях, също и Гейб, който също разперва ръце.
	— Добре дошъл си — повтарят един на друг.
	Питър поклаща глава.
	— Вие сте полудели.
	Навеждам се и го целувам по устните.
	— И на теб ти харесва! — Слагам годишника си пред него. — Напиши нещо, което се запомня — казвам и се навеждам над рамото му. — Нещо романтично.
	— Косата ти гъделичка врата ми — оплаква се той. — Не мога да се концентрирам.
	Изправям гръб и се залюлявам на пети, с кръстосани ръце.
	— Чакам.
	— Как се предполага да измисля нещо добро, докато ти надничаш над рамото ми? — пита той. — Нека оставим за по-късно.
	Поклащам твърдо глава.
	— Не, защото, ако не го напишеш сега, никога няма да го напишеш.
	Непрекъснато го подканвам, докато накрая той казва:
	— Просто не знам какво да напиша.
	Което ме кара да смръщя вежди.
	— Напиши някакъв спомен, пожелание или… каквото и да е. — Разочарована съм и се опитвам да не го покажа, но наистина ли му е толкова трудно да измисли нещо?
	— Нека го взема у дома тази вечер, за да измисля нещо — побързва да каже той.
	Прекарвам останалата част от деня в попълване на годишника си. В него се появяват общи неща като: _Късмет в Университета на Северна Каролина, Ти направи първата година забавна, Добави ме в Инстаграм_, но също и по-лични като: _Иска ми се да бе започнала да излизаш по-рано, за да те опозная по-добре._ Бен Симоноф пише: _Винаги най-тихите са най-интересни. Остани интересна._ В края на деня подавам годишника на Питър.
	— Пази го — казвам му.

	* * *

	На следващата сутрин той забравя да го вземе на училище със себе си, което е дразнещо, защото искам да събера подписите на целия клас и ми остават още няколко. Утре е последният учебен ден.
	— Поне написа ли нещо? — питам го.
	— Да! Просто го забравих — казва той, трепвайки. — Ще го донеса утре, кълна се.

	* * *

	Седмицата на плажа е традиция там, откъдето сме. Тя е точно това, което изглежда. В деня след завършването целият клас опакова разни неща и отива в Нагс Хед за седмица. Никога не съм мислила, че и аз ще отида. Например трябва да събереш достатъчно приятели, за да наемете заедно къща — нещо като десетина! Преди Питър нямах десетина приятели, с които да наема къща на плажа. Нечий родител трябва да наеме къщата на негово име, защото никой не иска да даде къща под наем на група тийнейджъри. Марго не отиде на завършването си. Двамата с Джош отидоха на къмпинг с приятели. Тя каза, че седмицата на плажа всъщност не е нейното нещо. Преди година нямаше да е и моето нещо. Но сега имам Питър, Пами, Крис и Лукас.
	Когато преди месеци темата за седмицата на плажа беше повдигната за първи път, Питър ме попита дали баща ми ще позволи да остана у тях. Казах, че няма начин. Вместо това щях да бъда в една къща с група момичета. По-голямата сестра на Пами, Джулия, нае къщата, а Пами ме увери, че тя има климатична инсталация и всичко необходимо. Каза, че къщата, в която ще отседнат момчетата, ще бъде на плажа, а ние сме два реда по-назад, но така е по-добре, защото тяхната ще се напълни с пясък, а в нашата ще е чисто.
	Татко каза „да“ по онова време, но съм сигурна, че е забравил, защото, когато тази вечер повдигнах темата за седмицата на плажа, той доби объркан вид.
	— Чакай, обясни ми отново какво е „седмица на плажа“.
	— След завършването всички отиват на плажа и се правят партита през цялата седмица — обяснява Кити и лапва парчето си пица.
	Стрелвам я с поглед.
	— Моята седмица на плажа беше истинска лудост — казва Трина и на лицето й се изписва усмивка.
	Стрелвам и нея с поглед.
	Татко бърчи чело.
	— Лудост?
	— Е, не беше _чак такава_ лудост — поправя се Трина. — Просто забавно момичешко пътуване. Последно преживяване с момичетата преди колежа.
	— Питър къде ще отседне? — пита ме татко, а челото му е набръчкано като орех.
	— В момчешката къща. Казах ти преди цяла вечност и ти каза „да“, така че не можеш да се отметнеш сега. Денят след завършването е!
	— И няма да има възрастен, който да ви наглежда? Ще бъдете само деца?
	Трина поставя длан на ръката му.
	— Дан, Лара Джийн вече не е дете. След няколко месеца ще живее сама. Това е просто нещо като упражнение.
	— Права си. Знам, че си права. Но това не означава, че ми харесва. — Той въздиша тежко и се изправя. — Кити, ще ми помогнеш ли да раздигнем масата?
	Веднага щом излизат, Трина се обръща към мен и казва тихо:
	— Лара Джийн, знам, че не пиеш, но ето ти съвет, който можеш да вземеш със себе си за седмицата на плажа, в колежа, че и по-нататък. Създайте си система. Едната вечер ще пиеш ти. На следващата — приятелката ти. Така винаги ще има някой достатъчно трезвен, който да държи косата ти да не пада в лицето и да се грижи да не се случи нищо лошо.
	Усмихвам се и казвам:
	— Питър ще е там. Той ще държи косата ми, ако е необходимо. Или мога просто да я прибера в конска опашка.
	— Вярно е. Казвам го само за в бъдеще.
	За тогава, когато няма да го има. Усмивката ми се стопява, а тя бързо продължава:
	— На моята седмица на плажа се редувахме да приготвяме вечерята. Когато дойде моят ред, приготвих пиле с пармезан и всички детектори за пожар се включиха, и цяла нощ се чудихме как да спрем сирените! — Засмя се. Смехът на Трина идва толкова лесно.
	— Съмнявам се, че моята седмица на плажа ще е чак такава лудост — казвам.
	— Е, да се надяваме, че ще е поне малка лудост — казва тя.


>	29

	За последен път ще изкачим тези стълби заедно. Питър взема стъпалата по две, аз се влача след него и пуфтя. Последен учебен ден за завършващите, последният ми ден в гимназията.
	Стигаме върха на стълбите и казвам:
	— Чувствам, че вземането на стъпалата по две е само хвалба. Забелязал ли си, че само момчетата го правят?
	— Вероятно и момичетата щяха, ако бяха по-високи.
	— Приятелката на Марго, Челси, е висока метър и осемдесет, но не мисля, че взема стъпалата по две.
	— Какво искаш да кажеш — че момчетата се хвалят повече?
	— Вероятно. Не мислиш ли?
	— Вероятно — признава той.
	Звънецът удря и всички тръгват към класните стаи.
	— Дали да не пропуснем първия час? Да отидем да си вземем палачинки? — Той повдига вежди, за да ме изкуши, хваща свободната дръжка на чантата ми и ме дръпва към себе си. — Хайде, знаеш, че искаш.
	— Няма начин. Последният учебен ден е. Искам да се сбогувам с господин Лопес.
	Питър изстенва.
	— Боже мой.
	— Знаеше каква съм, когато започна да излизаш с мен — казвам.
	— Вярно е — казва той.
	Преди да се разделим, протягам ръце в очакване. Питър ме гледа въпросително.
	— Годишникът ми!
	— О, по дяволите! Пак го забравих.
	— Питър! Последният учебен ден е, а съм събрала едва половината подписи, които искам!
	— Съжалявам — казва той и прокарва ръка през косата си, с което я разрошва. — Искаш ли да отида да го взема? Мога да тръгна веднага. — Изглежда искрено разкаян, но пак съм ядосана.
	Когато не казвам нищо веднага, Питър тръгва обратно към стълбите, но аз го спирам.
	— Не, недей. Всичко е наред. Ще го раздам по време на церемонията по завършването.
	— Сигурна ли си? — пита той.
	— Разбира се — казвам. Дори няма да е пълен учебен ден и не искам той да тича до дома си за годишника.
	Почти няма учебни занятия, главно обикаляме из стаите и се сбогуваме с учителите, със служителите от канцеларията, с дамите от кафетерията, с училищната сестра. Много от тях ще видим и на церемонията по завършването, но не всички. Раздавам курабийките, които изпекох миналата вечер. Получаваме и последните си оценки — всичките добри, така че няма за какво да се тревожим.
	Трябва ми цяла вечност да разчистя шкафчето си. Намирам бележки от Питър и ги прибирам в чантата си, за да ги добавя към албума, който правя за него. Стара пръчица от смесени ядки. Прашни черни ластичета за коса, което е ирония, защото, изглежда, никога не можеш да намериш ластиче, когато ти трябва.
	— Тъжно ми е, че трябва да изхвърля някои от тези неща, дори тази стара пръчица от смесени ядки — казвам на Лукас, който седи на пода и ми прави компания. — Виждах я тук, в дъното на шкафа, всеки ден. Като стар приятел е. Може би трябва да си я разделим, за да запомним този ден?
	— Не — казва Лукас. — Вероятно е мухлясала. — И спокойно добавя: — Вероятно няма да видя нито един от учениците тук след завършването.
	Поглеждам го, наранена.
	— Хей! Ами аз?
	— С теб ще се виждаме. Ще ми идваш на гости в Ню Йорк.
	— О! Да, разбира се.
	— „Сара Лорънс“ е толкова близо до града. Ще мога да ходя да гледам представления на „Бродуей“ винаги когато пожелая. Има мобилно приложение, през което студентите могат да си купуват билети за същия ден. — Погледът му е някак далечен.
	— Такъв си късметлия — казвам.
	— Ще те заведа. Ще отидем и на гей бар. Ще бъде фантастично.
	— Благодаря!
	— Но всички други може и да не ги видя никога повече, все ми е едно.
	— Все още ни предстои седмицата на плажа — напомням му и той кима.
	— Винаги ще имаме седмица на плажа, до края на живота си — казва той присмехулно и аз го замервам с ластичето за коса.
	Лукас може да ми се присмива колкото иска за това, че изпитвам носталгия. Знам, че тези дни са специални. До края на живота си ще помним дните си в гимназията.

	* * *

	След училище двамата с Питър отиваме у тях, защото у нас е истинска бъркотия с приготовленията за сватбата. Майка му ще ходи в клуба по четене след работа, а Оуен има футболен мач, така че цялата къща ще е само за нас. Изглежда, че единственото място, където наистина сме сами, е колата му, затова моменти като този са редки и забележителни. Последното ми прибиране у дома от гимназията и ме кара Питър. Подходящо е да приключа с гимназията така, както прекарвах времето си там — на седалката до Питър.
	Качваме се в стаята му, сядам на леглото, което е спретнато оправено, завивката е опъната, възглавниците изглеждат пухкави. Завивката е нова, вероятно купена за колежа — на карета във весело червено, кремаво и морскосиньо. Сигурна съм, че е избрана от майка му.
	— Майка ти ти оправя леглото, нали? — питам и се облягам на възглавниците.
	— Да — казва той без капчица срам. Отпуска се на леглото, а аз се отмествам, за да му направя място.
	Светлината на късния следобед се процежда през бледите завеси и стаята има някак романтичен облик. Ако трябваше да определя това по някакъв начин, щях да използвам думите „лято в предградията“. Питър е красив на всякаква светлина, но особено — на тази. Мислено му правя снимка. Раздразнението от това, че забрави годишника ми, се стопява, когато той се сгушва в мен, слага глава на гърдите ми и казва:
	— Чувам как бие сърцето ти.
	Заигравам се с косата му — нещо, което знам, че обича. Тя е толкова мека за момче. Обичам неговата миризма на сапун и прах за пране, всичко.
	Той вдига поглед към мен и проследява с пръст очертанията на устните ми.
	— Тази част ми харесва най-много — казва. После се повдига леко и погалва устните ми с неговите. Захапва игриво долната ми устна. Харесвам всичките му целувки, но може би най-много тази. После ме целува настоятелно, сякаш е напълно погълнат, заровил ръце в косата ми и аз си помислям: „Не, тази е най-добрата“.
	Между целувките ме пита:
	— Защо искаш да се целуваме само когато сме у дома?
	— Аз… не знам. Предполагам, че не съм се замисляла. — Вярно е, че се отдаваме на ласки само в дома на Питър. Чувствам се странно и не мога да бъда романтична в леглото, в което спя от малка. Но когато съм в леглото на Питър или в колата му, забравям всичко и съм отдадена само на момента.
	Отново се целуваме — Питър е съблякъл ризата си, но аз все още съм напълно облечена — когато звънва телефонът на долния етаж. Питър казва, че вероятно е водопроводчикът, който се обажда да каже кога ще поправи тръбите. Облича ризата си и изтичва долу да отговори на обаждането. И тогава виждам годишника си на бюрото му.
	Ставам, вземам го и прелиствам до задната страница. Все още няма нищо написано. Когато Питър се връща, отново седя на леглото и не споменавам годишника, не питам защо още не е написал нищо. Не съм сигурна защо. Казвам му, че е по-добре да си вървя, защото тази вечер Марго ще се върне от Шотландия и искам да заредя хладилника с всичката й любима храна.
	Лицето на Питър помръква.
	— Не искаш ли да останеш още малко? Мога да те закарам после до магазина.
	— Трябва да почистя и стаите на горния етаж — казвам и се изправям.
	Той хваща края на блузата ми и се опитва да ме дръпне обратно на леглото.
	— Хайде, само още пет минути.
	Лягам до него, той се сгушва в мен, но аз продължавам да мисля за годишника. От месеци работя върху албума, най-малкото, което той може да направи за мен, е да ми напише нещо хубаво.
	— Добро упражнение за колежа — прошепва той и ме дръпва към себе си, прегръща ме. — Леглата във Вирджинския университет са малки. Колко са големи в Университета на Северна Каролина?
	С гръб към него, казвам:
	— Не знам. Не разгледах спалните.
	Той поставя главата си на мястото между врата и рамото ми.
	— Въпросът беше подвеждащ — казва и усещам, че се усмихва. — За да проверя дали двете с Крис сте разгледали спалнята на някое момче. Поздравления, издържа теста.
	Засмивам се. После усмивката ми изчезва и аз също го подлагам на тест.
	— Не забравяй да ми напомниш да взема годишника си, когато тръгвам.
	Той застива за секунда, после весело казва:
	— Трябва да го намеря. Тук някъде е. Ако не мога да го намеря, ще ти го донеса по-късно.
	Отдръпвам се от него и сядам. Смутен, той вдига поглед към мен.
	— Видях годишника си на бюрото ти, Питър. Знам, че още нищо не си написал!
	Питър сяда, въздиша и грубо прокарва ръка през косата си. Поглежда ме, после отново свежда очи.
	— Просто не знам какво да напиша. Знам, че искаш да напиша нещо страхотно, романтично, но не знам какво. Опитах няколко пъти и просто… сковавам се. Знаеш, че не съм добър в тези неща.
	Развълнувана, казвам:
	— Няма значение какво казваш. Важното е да идва от сърцето. Просто бъди мил. Бъди себе си. — Притискам се в него и го прегръщам през врата. — Окей? — Питър кима и го целувам леко, а той се повдига и ме целува страстно и тогава вече не давам и пет пари дори за тъпия годишник. Усещам ясно всеки дъх, всяко движение. Запомням всичко, скътвам го в сърцето си.
	Когато се откъсваме един от друг, той вдига поглед и казва:
	— Вчера отидох в дома на татко.
	Ококорвам очи.
	— Така ли?
	— Да. Той покани мен и Оуен на вечеря. Нямаше да отида, но Оуен ме помоли да отида с него и не можех да му откажа.
	Лягам и слагам глава на гърдите му.
	— Как беше?
	— Добре, предполагам. Къщата му е хубава. — Не казвам нищо, просто го чакам да продължи. Минава сякаш цяла вечност, преди да каже: — Сещаш ли се за онзи стар филм, който ме накара да гледам, онзи, в който бедното дете стои с нос, залепен до витрината? Така се чувствах.
	„Онзи стар филм“ се отнася до _„Уили Уонка и шоколадовата фабрика“_ и моментът, когато Чарли гледа как другите деца лудуват и са отдадени на удоволствията в магазина за сладки и бонбони, но той не може да влезе, защото няма никакви пари. Мисълта за Питър — красив, уверен и спокоен — който се чувства така, извиква у мен желание да плача. Може би не трябваше да настоявам толкова да поднови отношенията си с баща си.
	— Поставил е баскетболен кош за онези деца. Толкова пъти го молих за това, но не го направи. А децата му дори не са атлетични. Не вярвам Евърет да е отбелязал кош през целия си живот.
	— Оуен прекара ли добре?
	Той недоволно отговаря.
	— Да, той, Клейтън и Евърет играха видеоигри. Баща ми приготви хамбургери и пържоли. Дори си сложи готварска престилка. Не мисля, че някога изобщо е помагал на мама в кухнята, докато са били женени. — Прави пауза. — Не изми чиниите, така че, предполагам, не се е променил чак толкова много. И все пак се виждаше колко упорито се опитват с Гейл. Тя изпече торта. Но не толкова добра като твоите.
	— Каква торта? — питам.
	— Дяволска торта. Беше суха. — Поколебава се, преди да каже: — Поканих го на церемонията по завършването.
	— Така ли? — Сърцето ми се изпълва с чувства.
	— Той непрекъснато питаше за училище и… не знам. Мислех за онова, което каза ти, и го поканих. — Свива рамене, като че ли не го интересува особено дали баща му ще дойде, или не. Това е преструвка. Интересува го. Разбира се, че го интересува. — Ще го видиш тогава.
	Сгушвам се в него.
	— Толкова се гордея с теб, Питър.
	Той се засмива.
	— Защо?
	— Защото си дал на баща си шанс, макар че не го заслужава. — Вдигам поглед към него и казвам: — Ти си мило момче, Питър К. — Той се усмихва, а усмивката му ме кара да го обичам още повече.


>	30

	След като Питър ме оставя пред дома ми, имам време точно колкото да изтичам до хранителния магазин и да взема пържени картофи и салса, сладолед, еврейски хляб, сирене бри, газиран портокалов сок — нали разбирате, всичко необходимо — после почиствам банята на горния етаж и слагам чисти чаршафи на леглото на Марго.
	Татко взема Марго от летището на път от работа за вкъщи. Тя си идва за първи път, откакто се нанесе Трина. Влизаме с куфарите й и тя оглежда дневната, виждам погледа й да се стрелка към полицата над камината, където сега са наредени картините в рамки, които Трина донесе от дома си — абстрактни рисунки на брега. Изражението й не се променя, но знам, че е забелязала. Как би могла да не забележи? Прибрах сватбената снимка на татко и мама в стаята си в деня, преди Трина да се нанесе. Сега Марго оглежда цялата стая и мълчаливо отбелязва разликите. Бродираните възглавнички, които Трина донесе, снимка в рамка на нея и татко от деня, в който той й предложи, на страничната масичка до дивана, креслото, заменено с това на Трина. Сега, когато виждам всичко през очите на Марго, забелязвам, че дневната _наистина_ е претрупана.
	Марго събува обувките си, отваря вратичката на шкафчето за обувки и вижда колко е препълнено — Трина има и много обувки.
	— Господи, шкафчето е пълно — казва и избутва настрани маратонките, с които Трина кара колело, за да направи място за ботите си.
	След като качваме куфарите й горе и Марго облича удобни дрехи, слизаме долу да хапнем нещо, докато татко приготвя вечерята. Седя на дивана и хапвам чипс, а Марго изведнъж става и казва, че ще изхвърли всички стари обувки от шкафчето за обувки.
	— Сега ли? — питам с пълна уста.
	— Защо не? — отвръща тя. Когато си науми нещо, прави го веднага.
	Изважда всички обувки и сяда на пода с кръстосани крака, преглежда ги всичките и решава кои да остави и кои да дари на Армията на спасението. Вдига чифт черни ботуши.
	— Да ги задържим или да ги дарим?
	— Задръж ги или ми ги дай — казвам и топвам тортила чипса си в салсата. — Изглеждам толкова добре с клин.
	Тя ги хвърля на купа обувки, които ще задържим.
	— Кучето на Трина ужасно се скубе — мърмори и маха няколко косъма от клина си. — Как въобще носите черни дрехи?
	— Има ролка, която отстранява власинките, в сандъчето за обувки. А и предполагам, че не обличам толкова често черни дрехи. — Наистина трябва да нося черно по-често. Всички блогове за мода подчертават колко е важна късата черна рокля. Питам се дали в колежа ще имам много случаи, в които да обличам такава. — Колко често се обличате официално в „Сейнт Андрюс“?
	— Не много често. Обикновено носим дънки, когато излизаме. „Сейнт Андрюс“ не е особено претенциозно място.
	— Не се обличате официално дори когато ходите на вечеря в дома на професора?
	— Обличаме се официално за вечерите с професорите, но никога не съм била канена в къщата на някой от тях. Може би обаче има такъв обичай в Университета на Северна Каролина.
	— Може би!
	Марго вдига чифт жълти ботуши за дъжд.
	— Да ги задържим или хвърлим?
	— Да ги задържим.
	— Ти не ми помагаш. Искаш всичко да задържиш. — Хвърля ги в кашона за дарения.
	Изглежда, и двете ми сестри са безмилостни, когато става въпрос за изхвърляне. Когато Марго приключва със сортирането, преравям кашона, за да видя дали не мога да спася нещо. Изваждам ботушите й за дъжд и чифт „Мери Джейнс“ от естествена кожа.

	* * *

	Същата вечер отивам към банята, за да измия зъбите си, когато чувам приглушения глас на Трина от стаята на Марго. Спирам се в коридора да подслушвам като малката шпионка Кити.
	— Малко е неловко, но си оставила това в банята, затова го прибрах в чекмеджето, в случай че искаш да остане лично.
	Марго хладно отговаря:
	— Да го пазя лично от кого? От Кити?
	— Е, от баща ти. Или от когото и да е, просто не бях сигурна.
	— Баща ми е акушер. Не вярвам да не е виждал и преди хапчета против забременяване.
	— О, знам. Аз само… — И отново казва тихо: — Просто не бях сигурна. Дали е тайна, или не, имам предвид.
	— Е, благодаря. Оценявам загрижеността, но нямам тайни от татко.
	Побързвам да се скрия в стаята си, преди да чуя отговора на Трина.

	* * *

	Питър идва у дома в деня преди завършването. Зашивам цветенца на шапката си за церемонията, Кити гледа телевизия, седнала на пода, а Марго бели боб. Иска да опита някаква рецепта за вечеря. По телевизията предават сватбено шоу, което учи как да имате най-прекрасната сватба.
	— Хей, какво ще кажете за сватбата на баща ви да направим някоя от тези церемонии, в които запалваш фенер и си пожелаваш нещо, а после пускаш фенера в небето? — пита Питър. — Видях го в един филм.
	Впечатлена съм.
	— Питър, идеята наистина е страхотна!
	— Аз също съм виждала това във филм — казва Кити. — „Махмурлук 2“?
	— Да! — Изглеждам и двамата. Питър бързо пита: — Това не е ли азиатска традиция? Може да бъде забавно.
	— Не е корейска традиция, а тайландска — казва Кити. — Не помниш, действието на филма се развиваше в Тайланд.
	— Не че има значение, защото Трина не е азиатка — казва Марго. — Защо да спазва азиатски обичаи на сватбата си само защото ние сме азиатци? Това няма нищо общо с нея.
	— Аз не бих отишла толкова далеч — казвам. — Тя иска да чувстваме, че сме част от нещата. Онзи ден каза, че може би е важно да отбележим мама по някакъв начин.
	Марго извива очи към тавана.
	— Тя дори не я познаваше.
	— Е, поне малко я познаваше. Бяха съседки все пак. Не знам, може би ние трите да запалим свещ по време на церемонията… — Гласът ми заглъхва, защото Марго не изглежда убедена. — Просто идея — казвам, а Питър прави гримаса, че идеята не е добра.
	— Не знам, мисля, че ще бъде неловко. Искам да кажа, сватбата е на Трина и татко, които ще започнат нов живот заедно, и не става въпрос за миналото.
	— Добре казано — съгласява се Питър.
	Питър прави всичко възможно да впечатли Марго. Винаги взема нейната страна. Преструвам се, че това ме дразни, но всъщност съм разчувствана. Разбира се, че ще вземе нейната страна. Показва, че разбира колко важно за мен е нейното мнение и мястото й в живота ми. Никога не бих могла да съм с някого, който не разбира колко важно е семейството ми за мен.
	Марго и Кити излизат — Марго ще заведе Кити на урока й по пиано — и Питър казва:
	— Сестра ти наистина не харесва госпожица Ротсчайлд, а? — Питър все още не може да нарича госпожица Ротсчайлд Трина и вероятно никога няма да може. В нашия квартал децата не наричат възрастните с малките им имена. Всички са _госпожица_, _госпожа_ или _господин_, с изключение на татко, който е _доктор_.
	— Не бих казала, че Гого не харесва Трина — казвам. — Харесва я, просто още не е свикнала с нея. Знаеш каква е Трина.
	— Вярно е — казва той. — Знам също каква е сестра ти. Трябваше й цяла вечност, за да започне да се отнася по-топло с мен.
	— Не беше цяла вечност. Ти просто си свикнал хората да те харесват веднага щом те видят. — Хвърлям му кос поглед. — Защото си толкова чаровен. — Той смръщва вежди, защото не го казвам като комплимент. — Гого пет пари не дава за чара. Тя се интересува от истинските неща.
	— Е, сега ме обожава — казва той уверено. Не отговарям веднага и той казва: — Нали? Не ме ли обожава?
	Засмивам се.
	— Обожава те.

	* * *

	По-късно същия ден, след като Питър си тръгва, за да отиде в магазина при майка си, Марго и Трина се сдърпват за — представете си — космите. Аз съм в пералното помещение и гладя роклята си, когато чувам Трина да казва:
	— Марго, може ли да почистваш решетката от космите си, когато си вземаш душ? Тази сутрин чистих ваната и забелязах.
	Марго бързо отговоря:
	— Разбира се.
	— Благодаря. Просто не искам каналът да се запуши.
	След минута Марго идва при мен в пералното помещение.
	— Чу ли това? Можеш ли да повярваш? Откъде знае, че космите са от моята коса, а не от твоята или на Кити?
	— Косата ти е по-светла и по-къса — отбелязвам. — Освен това, двете с Кити почистваме решетката, защото знаем, че това ядосва Трина.
	— Е, кучешките косми по всичките ми дрехи пък ядосват мен! Всеки път, като си поема дъх, имам чувството, че вдишвам козина. Ако толкова се тревожи за домакинството, трябва да пуска прахосмукачката по-често.
	Трина застава зад Марго с каменно лице и казва:
	— Всъщност пускам прахосмукачката веднъж в седмицата, както е стандартно.
	Марго се изчервява.
	— Съжалявам. Но когато имаш куче, което се скубе толкова много като Симон, мисля, че е по-добре прахосмукачката да се пуска два пъти в седмицата.
	— В такъв случай, кажи го на баща си, защото не съм го виждала да пуска прахосмукачка нито веднъж, откакто го познавам. — Трина се отдалечава, а челюстта на Марго увисва. Аз продължавам да гладя.
	— Не мислиш ли, че това бе малко прекалено? — прошепва ми тя.
	— Права е обаче. Татко никога не пуска прахосмукачката. Мете и чисти с парцала, но не пуска прахосмукачката.
	— Все пак!
	— Трина не е човек, с когото да се караш — казвам й. — Особено когато е в цикъл. — Марго ме гледа втренчено. — Ние сме се синхронизирали. Скоро и ти ще свикнеш.

	* * *

	Двете с Марго отиваме до мола под предлог, че ще си купя нов сутиен без презрамки, но всъщност Марго не иска да е в компанията на Трина. Когато се връщаме, килимите на долния етаж са идеално почистени, а Кити прибира прахосмукачката. Марго се чувства зле заради това.
	На вечеря Трина и Марго се държат сърдечно една с друга, като че ли нищо не се е случило. Което, в известен смисъл, е дори по-лошо от кавга. Защото, когато се караш с някого, то поне сте двама.


>	31

	В деня на церемонията по завършването се събуждам рано, лежа в леглото и слушам звуците на събуждащата се къща. Татко прави кафе на долния етаж, Марго взема душ, Кити вероятно още спи дълбоко. Трина също. И двете обичат да спят до късно.
	Звуците на къщата ще ми липсват, когато отида в колежа. Част от мен вече изпитва носталгия. А друга моя част е толкова развълнувана и няма търпение да направи следващата стъпка. Никога не съм мислила, че ще се вълнувам толкова, не и след като нещата не се развиха така, както се надявах.

	* * *

	Подаръкът на Марго за завършването е комплект за колежа. Розова сатенена маска с моето име, избродирано със светло сребристосиньо. Флашка във формата на златно червило. Слушалки, които приличат на бонбони, пухкави розови пантофи и найлонова чантичка за грим, покрита с рисунки на панделки. Всичко в комплекта ми харесва еднакво.
	Кити ми е направила картичка. Колаж от наши снимки, но тя е използвала някакво приложение, за да превърне снимките в изображения само с контур и резултатът е нещо като книжка за оцветяване. Оцветила е всичко с цветни моливи. От обратната страна пише: _Поздравления. Забавлявай се в колежа. P.S. Ще ми липсваш единайсет по десетобалната система._ В очите ми бликват сълзи, вземам Кити в прегръдките си и я стискам здраво и толкова дълго, че тя казва:
	— Добре, добре, достатъчно вече.
	Но виждам, че е доволна.
	— Ще я сложа в рамка — заявявам.
	Подаръкът ми от Трина е скъп сервиз за чай — кремав с розови пъпки на рози и златни кантове.
	— Беше на майка ми — казва тя и ми се иска да заплача, толкова много ми харесва. Прегръщам я и прошепвам в ухото й:
	— Този подарък ми харесва най-много. — Тя ми намига. Намигането е един от талантите на Трина. Удава й се съвсем естествено.
	Татко отпива от кафето си, после прочиства гърлото си.
	— Лара Джийн, подаръкът ти от мен е нещо, в което Марго и Кити също участват.
	— Какъв е той, какъв е? — настоятелно пита Кити.
	— Тихо, това е моят подарък — казвам и поглеждам татко с очакване.
	Усмихнат широко, той казва:
	— Това лято ще ви изпратя и трите в Корея с баба ви. Честито завършване, Лара Джийн!
	Кити изпищява, Марго се усмихва, а аз съм в шок. От години говорим да отидем в Корея. Мама винаги бе искала да ни заведе.
	— Кога, кога? — пита Кити.
	— Следващия месец — казва Трина и й се усмихва. — С баща ви ще отидем на меден месец, а вие ще отидете в Корея.
	Следващия месец?
	— О, вие няма да дойдете? — нацупва се Кити. Марго, от друга страна, се усмихва. През лятото Рави ще посети семейството си в Индия и тя няма някакви големи планове.
	— Наистина искаме да дойдем, но не мога да отсъствам толкова дълго от болницата — казва татко със съжаление.
	— Колко дълго? — питам. — Колко време ще останем в Корея?
	— Целият юли — казва татко и изгълтва останалото си кафе. — С баба ви сме уредили всичко. Ще отседнете при пралеля си в Сеул, ще имате няколко урока по корейски през седмицата и ще обиколите цялата страна. Джеджу, Бусан, забележителностите. И, Лара Джийн, нещо специално за теб — уроци по печене на корейски сладки! Не се тревожи, курсът ще бъде на английски.
	Кити започва да танцува, както седи на стола.
	Марго ме поглежда с блеснали очи.
	— Винаги си искала да се научиш да правиш корейски сметанови торти! Всеки ден ще ходим да купуваме маски за лице, канцеларски материали и разни хубави неща. А когато се върнем, ще можем да гледаме корейски драми без субтитри!
	— Нямам търпение — казвам.
	Марго, Кити и татко започват да обсъждат подробностите, а Трина ме наблюдава внимателно. Продължавам да се усмихвам.
	Цял месец. Когато се върна, ще е почти време да замина за колежа и с Питър ще сме прекарали лятото разделени.

	* * *

	Всички момичета са с бели рокли на церемонията по завършването. Всичко е бяло. Аз нося роклята на Марго отпреди две години — без ръкави, на дребни точици и твърди поли, които стигат до коляното. Трина я скъси, защото съм по-ниска от Марго. Марго я носеше с „Конвърс“, а аз — със сандали от естествена кожа с каишки.
	В колата приглаждам полите си и казвам на Кити:
	— Може би ти също ще можеш да я облечеш за завършването на гимназията, котенце. И ще позираш до дъба също като нас. Ще бъде красив триптих. — Питам се какви ли обувки ще носи Кити. Толкова е вероятно да носи бели обувки с висок ток, колкото и бели маратонки или ролери.
	Кити прави кисела физиономия.
	— Не искам да нося същата рокля като теб и Марго. Искам моя собствена рокля. Освен това, дотогава тя _наистина_ няма да е на мода. — Прави пауза. — Какво е триптих?
	— Това е, хм, три части на произведение на изкуството, които, обединени, представляват едно цяло. — Тайно набирам „триптих“ в гугъл, за да съм сигурна, че й казвам истината. — Нещо като например три панела един до друг. И трябва да бъдат оценявани заедно.
	— Четеш това на телефона си.
	— Просто проверявах — казвам. Отново приглаждам роклята си и проверявам дали шапката ми е в чантата. Днес завършвам гимназия. Това ме плаши — порастването, имам предвид. Трина, която шофира, се оглежда за свободно място за паркиране, а Марго, която е до нея, пише съобщение на телефона си. Кити седи до мен и гледа през прозореца. Татко ще вземе баба и ще дойдат двамата. Другата ни баба, майката на татко, е във Флорида с приятеля си и няма да успее да дойде. Иска ми се мама да беше тук. Всичките тези големи моменти, които пропуска и ще продължава да пропуска. Трябва да вярвам, че тя знае, че някак си вижда. Но така ми се иска да можех да получа прегръдка от мама в деня на завършването.

	* * *

	По време на речта на студента търся в тълпата семейството на Питър. Питам се дали баща му седи с брат му и майка му, или отделно. Питам се дали ще срещна и двамата му полубратя. Вече съм видяла моето семейство — трудно е да бъдат пропуснати. Всеки път, когато погледна към тях, те всички махат лудо. Освен това Трина си е сложила широкопола шапка с логото на конните надбягвания в Кентъки. Който седи зад нея, вероятно не вижда нищо. Марго положи усилия да не извие очи нагоре, когато Трина слезе долу с шапката на глава. Дори Кити каза, че е „малко прекалено“, но Трина ме попита какво мисля и аз й казах, че ми харесва.
	Директорът извиква името ми: „Лара Джийн Сонг Кови“, но го произнася като Лора, което ме обърква за миг.
	Когато вземам дипломата си от него и стискам ръката му, прошепвам:
	— Името ми е _Лара_, не _Лора_.
	Планът ми бе да изпратя въздушна целувка на семейството си, докато вървя по сцената, но съм толкова нервна, че забравям. Над ръкоплясканията чувам Кити да вика, а татко — да свири. Когато идва ред на Питър, пляскам и викам като луда и разбира се, всички други правят същото. Дори учителите ръкопляскат по-силно за него. Толкова е очевидно, когато учителите имат любимци. Не че мога да ги обвиня задето обичат Питър. Всички го обичаме.
	След като сме обявени за завършили и хвърляме шапките си във въздуха, Питър си пробива път през тълпата, за да ме намери. Усмихва се, шегува се, поздравява хората, но нещо не е наред. Очите му са празни, макар да ме прегръща.
	— Хей — казва и ме целува нежно по устните — вече официално сме колежани.
	Аз се оглеждам, оправям робата си и казвам:
	— Не видях майка ти и Оуен. Баща ти при тях ли седи? Братята ти с него ли са? Сега ли да дойда, или след като се снимам със семейството си?
	Питър поклаща глава. Не среща погледа ми.
	— В последната минута баща ми не можа да дойде.
	— Какво! Защо?
	— Нещо спешно. Кой знае.
	Изумена съм. Баща му изглеждаше така искрен, когато го видях на мача.
	— Надявам се наистина да е имал важна причина да пропусне церемонията по завършването на сина си.
	— Всичко е наред. — Питър свива рамене, сякаш му е безразлично, но аз знам, че не е така. Стиска челюсти толкова здраво, че може да счупи зъбите си.
	Над рамото му виждам семейството си, което си пробива път през тълпата към мен. Не можеш да не видиш шапката на Трина дори в това море от хора. Баща ми носи огромен букет от рози в различни цветове. Баба е облечена в костюм с цвят на червена боровинка, косата й е наскоро накъдрена.
	Изведнъж съм готова да изпадна в паника, защото искам повече време с Питър, за да го успокоя, просто да бъда до него. Сграбчвам го за ръката.
	— Съжалявам — казвам и искам да кажа повече, разбира се, че искам, но семейството ми стига до нас и всички ме прегръщат. Питър поздравява баба и ни прави няколко снимки, преди да се втурне да търси майка си и брат си. Извиквам му, но той е прекалено далеч и не се обръща.
	След като си правим снимки, всички отиваме да обядваме в японски ресторант. Поръчваме си сашими и суши, а аз съм сложила салфетка на врата си, за да не изцапам бялата рокля. Трина седи до баба и й говори в ухото, а аз едва ли не чувам мислите на баба: _„Господи, това момиче говори прекалено много“._ Но поне се опитва, а баба цени това. Опитвам се да се чувствам празнично, да оценявам всичко, както подобава, и да се радвам на мига, тъй като обядът е в моя чест, но мога да мисля единствено за Питър и колко наранен бе той.
	Когато стигаме до сладоледа, баба ни разказва за местата в Корея, където иска да ни заведе: будистките храмове, откритите пазари, клиниката за кожни процедури, където премахват бенките й с лазер. Тя вижда малка бенка на бузата на Кити и казва:
	— Ще се погрижим за това.
	Татко изглежда разтревожен и Трина бърза да попита:
	— Не е ли прекалено малка?
	Баба махва с ръка.
	— Всичко ще е наред.
	Тогава Кити пита:
	— На колко години трябва да си, за да си поправиш носа в Корея?
	Татко едва не се задавя с бирата си. Баба й хвърля заплашителен поглед.
	— Никога, никога не променяй носа си. Имаш късметлийски нос.
	Кити превзето докосва носа си.
	— Така ли?
	— Много късметлийски — казва баба. — Ако промениш носа си, ще промениш и късмета си. Никога не го прави.
	Докосвам носа си. Баба никога не ми е казвала, че носът ми е късметлийски.
	— Марго, можеш да си купиш нови очила от Корея — казва баба. — Много са евтини там. И са последна мода.
	— О! — възкликва Марго и потапя парченце риба тон в соевия сос. — Винаги съм искала очила с червени рамки.
	Баба се обръща към мен и пита:
	— А ти, Лара Джийн? Развълнувана ли си за курса по готварство?
	— Много — отговарям весело.
	И под масата изпращам съобщение на Питър.
C>
	Добре ли си? Почти приключихме с обяда.
	Можеш да дойдеш по всяко време.
C$
	По пътя от ресторанта към вкъщи в колата сме само аз и татко, защото Трина, Марго и Кити ще закарат баба до дома й. Марго искаше да се върне с нас, но баба настоя да отиде с тях. Знае, че Марго не харесва особено Трина, и се опитва да подобри отношенията им. Баба не пропуска нищо.
	Татко ме поглежда с насълзени очи и пита:
	— Майка ти щеше много да се гордее с теб днес, Лара Джийн. Знаеш колко много държеше на образованието ти. Искаше да имаш всякакви възможности.
	Като си играя с пискюла на шапката, която е в скута ми, казвам:
	— Мислиш ли, че мама бе нещастна, задето така и не завърши магистърската си степен? Искам да кажа, тя не съжаляваше, че роди Кити. Просто дали мислиш, че е искала нещата да се развият различно?
	Той е изненадан. Поглежда ме и казва:
	— Не. Кити наистина беше щастлива изненада. Това е самата истина. Винаги сме искали голямо семейство. Тя планираше да поднови ученето, когато Кити тръгнеше на предучилищна. Никога не се отказа от плановете си.
	— Не е ли?
	— Нямаше начин да се откаже. Щеше да вземе магистърската си степен. Просто… не й стигна времето. — Гласът му е леко задавен. — Бяхме заедно само осемнайсет години. Толкова, на колкото си ти, Лара Джийн.
	В гърлото ми е заседнала буца. Като се замислиш, осемнайсет години с любимия човек не са толкова много.
	— Татко, може ли да се отбием в магазина? Искам да взема фотохартия.
	Тази сутрин двамата с Питър се снимахме с шапките и тогите преди церемонията. Снимката ще бъде на последната страница на албума, последната глава от гимназията.


>	32

	По-късно вечерта Питър идва. Той звъни на входната врата, аз изтичвам да отворя и първото, което правя, е да го запитам дали е разговарял с баща си. Той обаче слага край на темата, като небрежно казва:
	— Всичко е наред. — И влиза вътре. — Дори не исках да идва.
	От това боли, защото имам чувството, че ме обвинява. А може би трябва да ме обвинява — все пак аз бях тази, която непрекъснато го подтикваше да покани баща си. Трябваше да го послушам, когато каза „не“.
	Двамата се качваме в стаята ми и чувам татко да се шегува, както винаги:
	— Оставете вратата отворена! — Това кара Питър да трепне.
	Сядам на леглото, а той сяда далеч от мен — до бюрото ми.
	Отивам при него и слагам ръка на рамото му.
	— Съжалявам. Вината е моя. Не трябваше да настоявам да го поканиш. Не те обвинявам, ако си ми ядосан.
	— Защо да съм ядосан на теб? Не е твоя вината, че той не става за нищо. — Не казвам нищо и той омеква: — Виж, наистина, не съм тъжен. Не чувствам нищо. Ще се видите друг път, окей?
	Поколебавам се, преди да кажа:
	— Аз всъщност вече съм го виждала.
	Той ме гледа втренчено, недоверчиво.
	— _Кога?_
	Преглъщам.
	— На един от мачовете ти. Срещнах го случайно. Той ме помоли да не ти казвам, защото не искаше да знаеш, че е бил там. Искаше просто да те гледа как играеш. Каза, че това му липсва. — Едно мускулче на челюстта на Питър играе. — Трябваше да ти кажа. Съжалявам.
	— Не съжалявай. Както казах, пет пари не давам какво прави. — Понечвам да кажа нещо в отговор, но той ме прекъсва преди дори да съм отворила уста. — Може ли да не говорим повече за него? Моля те!
	Кимам. Боли ме, като виждам тъгата в очите му, която се опитва да скрие. Чувствам, че ако продължавам да го притискам, нещата само ще се влошат. А искам само да го накарам да се почувства по-добре. И тогава си спомням за подаръка.
	— Имам нещо за теб!
	На лицето му се изписва облекчение, напрежението в раменете му намалява.
	— О, подарък за завършването? Аз обаче не съм ти взел нищо.
	— Всичко е наред, не съм и очаквала нещо. — Скачам и вземам албума от кутията за шапки. Сърцето ми ще изхвръкне, когато му го подавам. От вълнение и от нервност. Това ще го развесели, знам, че ще е така.
	— Побързай и го отвори!
	Той бавно го отваря. На първата страница е снимката, на която двете с Кити разчистваме тавана, за да направим място за кутиите на Трина. Една от малкото от дните ни в кварталното основно училище. Първият училищен ден, чакаме автобуса. Питър е прегърнал Джон Макларън и Тревър Пайк. Двете с Женевив сме ръка за ръка, тя ми шепне нещо, вероятно става въпрос за Питър. Обърната съм към нея и не гледам фотоапарата. Облечена съм в сива блуза на Марго и дънкова пола и помня, че се чувствах много пораснала в тези дрехи, като тийнейджърка. Косата ми е дълга и се спуска, права, по гърба ми. Почти същата като сега е. Женевив се опита да ме убеди да я подстрижа къса за средното училище, но аз казах „не“. Всички изглеждаме толкова млади. Джон с розовите си бузи, Тревър с неговите пълнички бузки, Питър със слабите крака.
	Под снимката съм написала: НАЧАЛОТО.
	— Еха — възкликва той нежно. — Бебето Лара Джийн и бебето Питър. Къде я намери?
	— В кутия за обувки.
	Той почуква с пръст по усмихнатото лице на Джон.
	— Смотаняк.
	— Питър!
	— Само се шегувам — казва той.
	Има я и снимката от събирането на випуска. Миналия Хелоуин аз съм облечена като Мулан, а Питър — като дракон. Има и квитанция от „Тарт и Танги“. Една от бележките му до мен: _Ако приготвиш тъпите сладки на Джош с бял шоколад и червена боровинка, а не моята плодова торта, това е краят._ Наши снимки от седмицата на завършващите. От бала. Изсушени венчелистчета от рози от венеца ми. Снимка от филма „Шестнайсет свещи“.
	Има няколко неща, които не съм включила, като например кочана от билета от първата ни истинска среща и бележката му, в която пишеше: Харесвам те в синьо. Те са на сигурно място в кутията ми за шапки. Никога няма да се разделя с тях.
	Но наистина специалното нещо, което съм включила в албума, е писмото, което му написах толкова отдавна — онова, което ни събра. Исках да го задържа, но някак си ми се стори правилно то да е притежание на Питър. Един ден всички тези неща ще бъдат доказателство, че сме били тук, че сме се обичали. Това е гаранцията, че независимо какво ще се случи с нас в бъдеще, това време е било наше.
	Когато стига до тази страница, Питър спира да прелиства.
	— Мислех, че искаш да го задържиш.
	— Исках, но после ми се стори правилно да е у теб. Само обещай, че вечно ще го пазиш.
	Той обръща страницата. На следващата е снимката от караокето, на което заведохме баба. Аз изпях „Толкова си суетен“ и посветих песента на Питър. Питър изпя „Стил“ на Тейлър Суифт. После двамата с баба изпяха в дует „Освободена мелодия“, а после тя ни накара и двамата да обещаем да се запишем на курса по корейски във Вирджинския университет. Онази вечер двамата с Питър си направиха тонове селфита. Едно от тях тя сложи за тапет на екрана на телефона си. Приятелите й от квартала казали, че той прилича на филмова звезда. Направих грешката да го кажа на Питър и той го повтаряше дни наред.
	Той остава известно време на тази страница. Когато не казва нищо, аз прошепвам:
	— Това е нещо, което да запомним.
	Той затваря албума.
	— Благодаря — казва и се усмихва, но за кратко. — Страхотен подарък.
	— Няма ли да разгледаш и останалото?
	— По-късно.
	Питър казва, че трябва да се прибира, за да опакова нещата си за седмицата на плажа, и преди да слезем долу, отново го питам дали е добре и той ме уверява, че е така.

	* * *

	След като Питър си тръгва, Марго идва в стаята ми и ми помага да си опаковам багажа. Седя с кръстосани крака на пода и подреждам куфара си, а тя ми подава купове дрехи. Все още се тревожа за Питър, затова се радвам на компанията й, която отвлича мисълта ми от него.
	— Не мога да повярвам, че вече завърши — казва Марго и ми подава куп сгънати тениски. — В ума ми си все още на толкова, на колкото беше, когато заминах. — И шеговито добавя: — Завинаги на сладките шестнайсет, Лара Джийн.
	— Сега съм почти толкова пораснала, колкото и ти, Гого — казвам.
	— Е, поне винаги ще бъдеш по-ниска от мен — казва тя и аз я замервам с горнището на банския си. — Скоро ще приготвяме нещата ти за колежа.
	Напъхвам сгъваема ютия в джоба на куфара.
	— Марго, какво ти липсваше най-много от дома в първите ти дни в колежа?
	— Очевидно вие.
	— Но какво друго? Кои бяха неочакваните неща, които ти липсваха?
	— Да целувам Кити за лека нощ, след като е взела вана и косата й е чиста.
	Изсумтявам.
	— Рядък случай!
	Марго не бърза, мисли за нещо друго.
	— Липсваха ми хубавите хамбургери. В Шотландия те имат различен вкус. По-скоро са като резен руло „Стефани“ в хлебче. Хм, какво друго? Да ви возя с колата наоколо. Чувствах се като капитан на кораб. И твоите сладкиши!
	— Кои? — питам.
	— Хм?
	— Кои ти липсваха най-много?
	— Лимоновата ти торта.
	— Ако ми беше казала, щях да ти изпратя една.
	Усмихната, тя казва:
	— Сигурна съм, че е безобразно скъпо да изпратиш торта през океана.
	— Да направим една сега — казвам и Марго щастливо рита с крака.

	* * *

	И така, слизаме долу и правим торта. Кити спи, татко и Трина са в спалнята им и вратата е затворена. Колкото и да обичам Трина, трябва да свикна и с това, което ми се вижда странно. Татко никога не затваряше вратата на стаята си. Но предполагам, той също има нужда от време, в което не е баща. Дори не за секс, а да си поговорят, да се отпуснат. Но също и за секс, предполагам.
	Марго измерва брашното, когато я питам:
	— Свиреше ли музика, когато с Джош го направихте за първи път?
	— Обърках броенето! — Марго изсипва всичкото брашно обратно в кутията и започва отново.
	— Е, свиреше ли?
	— Не. Любопитка! Кълна се, по-лоша си и от Кити.
	Търкулвам лимона по плота, за да го стопля, преди да започна да го изстисквам.
	— Значи беше… тихо?
	— Не беше _тихо_. Някой косеше ливадата си. Сушилнята работеше. А тя е доста шумна…
	— Но майка му не си беше у дома, нали?
	— Няма начин! Не бих могла да го направя. Съквартирантката ми веднъж доведе едно момче и се преструвах на заспала, но честно, едва потисках смеха си. Момчето дишаше много тежко. И стенеше.
	И двете се изкикотихме.
	— Надявам се моята съквартирантка да не прави така.
	— Поговорете за правилата от самото начало. Като например кой и кога може да използва стаята, такива неща. И просто помни, че трябва да проявяваш разбиране, защото Питър ще идва често и не искаш на нея да й свърши добрата воля. — Прави пауза. — Вие още не сте правили секс, нали? — И бързо добавя: — Не трябва да ми отговаряш, ако не искаш.
	— Не — казвам. — Искам да кажа, още не.
	— А мислите ли за това? — пита Марго, като се опитва да прозвучи небрежно. — Заради седмицата на плажа?
	Не й отговарям веднага.
	Аз не мисля за това, не специално и за това в седмицата на плажа. Мисълта за секс в бъдеще, когато това ще бъде за двама ни нещо така обикновено, каквото сега е да отидем на кино и да се държим за ръце, е нещо, което ми се вижда странно. Не бих искала да бъде нещо не така специално, след като го направим. Искам винаги да си остане свещено, а не нещо, което приемаме за дадено, защото с всички други е така или защото и преди сме го правили. Предполагам, че всичко може да се превърне в нещо обичайно след достатъчно пъти, но се надявам да не стане така. Не и за нас.
	— Мисля, че определено искам да свири музика — казвам и изстисквам лимонов сок в мерителна чаша. — Така няма да разберем, ако някой от нас диша тежко. И ще бъде по-романтично. Музиката прави всичко по-романтично, нали? Например, докато разхождаш кучето си в парка, пускаш Адел и сякаш си във филм и сърцето ти току-що е било брутално разбито.
	Марго казва:
	— Във филмите никога не използват презерватив, така че внимавай да останеш в реалния живот поне що се отнася до това.
	Това е достатъчно да ме изтръгне от мислите ми.
	— Татко ми даде цял комплект. Остави го в банята на горния етаж за мен. Презервативи, крем, предпазни дентални мембрани. — Избухвам в смях. — „Предпазни дентални мембрани“ не е ли най-антисекси думата, която си чувала?
	— Не, мисля, че е „гонорея“!
	Смехът ми рязко замира.
	— Питър няма гонорея!
	Марго се усмихва.
	— Няма!
	— Знам, просто се заяждам. Но мисля, че трябва да вземеш комплекта, просто в случай че нещата тръгнат в тази посока.
	— Гого, не планирам да правя секс в седмицата на плажа.
	— Казах просто за всеки случай! Човек никога не знае. — Отмята косата от лицето си и сериозно казва: — Наистина се радвам, че първият ми път беше с Джош. Трябва да е с някой, който наистина те познава. Някой, който те обича.

	* * *

	Преди да си легна, отварям комплекта, изваждам презервативите и ги слагам на дъното на куфара. После слагам в него най-красивия си сутиен и комплект бельо в бледорозово и обточено с електриковосиня дантела. Никога не съм го носила. Просто за всеки случай.


>	33

	Питър идва да ме вземе още в ранни зори. Всички останали ще отидат до плажа заедно в каравани, но Питър иска да сме само двамата в двуместния му автомобил. В добро настроение е, донесъл е понички — като едно време. Казва, че всичките са за мен. Откакто се върна от онзи тренировъчен уикенд, внимава за формата си.
	Разместваме нещата в колата му, за да направим място за куфара ми, когато дотичва Кити, за да му каже „здравей“. Вижда кутията с поничките, която е върху чантата ми, и си открадва една. Казва с пълна уста:
	— Питър, Лара Джийн каза ли ти новината за Корея?
	— Каква новина? — пита той.
	Обръщам рязко глава и хвърлям поглед на Кити.
	— Тъкмо се канех. Питър, нямах възможност да ти кажа вчера… Татко ни изпраща в Корея като подарък за завършването ми.
	— Еха, това е страхотно — казва Питър.
	— Да, ще видим роднините си и ще обиколим страната.
	— Кога?
	Поглеждам го.
	— Следващият месец.
	— За колко време? — пита той.
	— За месец.
	Той ме поглежда разочаровано.
	— _Месец!_ Толкова много?!
	— Знам. — Вече е средата на юни. Остават само два месеца лято, а после той ще остане тук, а аз ще замина за Чапъл Хил.
	— Месец — повтаря. Преди нямаше въобще да се замисля за оставането цял месец в Корея. Щях да се радвам. А сега… Няма да кажа на татко, Марго или Кити, но не искам да ходя в Корея. Просто не искам.
	Когато вече сме в колата и сме потеглили, казвам:
	— Ще се свързваме по Фейстайм всеки ден. Часовата разлика е тринайсет часа, така че ако ти се обаждам вечер, за теб ще е сутрин.
	Питър има мрачен вид.
	— Трябваше да отидем у Бледъл на четвърти юли, помниш ли? Татко му има нова лодка. Щях да те уча как се управлява лодка.
	— Знам.
	— Какво ще правя, докато си там? Лятото ще е отвратително. Исках да те заведа до Пони Пасчър. — Пони Пасчър е малък парк на река Джеймс в Ричмънд, има големи камъни, на които можеш да се излегнеш и можеш да плаваш по реката върху автомобилни гуми. Питър е ходил преди с приятели от училище, но аз не съм.
	— Може да отидем, когато се върна — казвам и той обезсърчено кима. — И ще донеса много подаръци. Маски за лице, корейски бонбони. По един подарък за всеки ден!
	— Донеси ми чорапи с тигри.
	— Ако произвеждат достатъчно големи — казвам само за да се пошегувам и да го накарам да се усмихне. Тази седмица трябва да е най-съвършената, за да компенсира факта, че няма да ме има цяло лято.
	Телефонът на Питър звънва, но той дори не поглежда кой е. Минута по-късно телефонът отново звънва, а лицето на Питър е изопнато.
	— Кой е? — питам.
	— Баща ми — отговаря той накратко.
	— Надявам се, че се обажда да се извини и да обясни защо е пропуснал церемонията за завършването на сина си.
	— Вече знам защо. Казал на майка ми, че Евърет направил алергична реакция и го завели в спешното.
	— О! — казвам. — Предполагам, че това е добро извинение. Евърет добре ли е?
	— Да. Не мисля, че е чак толкова алергичен. Езикът ме сърби, когато ям ягоди. Голяма работа. — И като казва това, Питър пуска музиката и известно време не разговаряме.

	* * *

	Къщата на момичетата е на втората редица и гледа към плажа. Повдигната е на стълбове, както и всички останали къщи на втората редица. Има три етажа. Кухнята и дневната са на първия, а спалните — на горните етажи. Двете с Крис делим стая с две легла на най-горния етаж. Като да си на върха на маяк е. Чаршафите са тюркоазени с изрисувани раковини. Мирише малко на мухъл, но къщата не е лоша.
	Всички момичета участват в разпределението на ролите, с изключение на Крис, която цял ден лежи на плажа с бутилка бира. Първия ден се прибра с гърди и лице, червени като рак; единствената неизгоряла част беше онази, скрита от слънчевите й очила. Беше смутена, но каза, че трябва да направи тен за Коста Рика. Пами е в ролята на майка. Обеща на родителите си, че няма да пие, затова се зае да наглежда другите и да им носи вода и обезболяващи хапчета в леглата сутрин. Кайла е наистина сръчна с ютията. Дори може да накъдри нечия коса — нещо, което никога не успях да направя. Харли е добра в координирането на нещата и отговаря за плановете, които включват другите къщи.
	Аз съм готвачката. Още след като оставихме багажа си, се отдадохме на голямо пазаруване и купихме студени изрезки, пръчици от смесени ядки, сушена паста и бурканчета сос, салса и овесена каша. Единственото, което не купихме, е тоалетна хартия, която ни свърши още на втория ден. Всеки път, когато излизаме за обяд или вечеря навън, крадем по малко тоалетна хартия от ресторанта. Не знам защо просто не отидем да купим, но това се превърна в игра. Крис е абсолютната победителка в тази игра, защото успя да открадне цяла ролка, която скри под блузата си.
	Момчетата идват всеки ден да си открадват по нещо за ядене и защото къщата им вече е пълна с пясък. Кръстихме я Пясъчният замък. Да седиш на дивана им, е като да си правиш боди скраб, чувстваш кожата си ексфолирана, и то не в добрия смисъл.
	Питам се дали ще е същото в колежа. Отначало е очарователно, както в пансионите от четиридесетте години на двайсети век, вземаш назаем лак за нокти, музиката свири, докато се приготвяме, ядем сладолед в леглото. Но после, в сряда, Кайла и Харли подхващат придружена с крясъци кавга в един сутринта относно това кой е забравил ютията включена и съседите ни извикват полиция. Същата нощ Пами се напива и седя с часове до нея на плажа, докато плаче, защото се чувства виновна, че е нарушила даденото на родителите си обещание. На следващата вечер някои от момичетата отиват в нощен клуб и се връщат с три момчета от Монтана. Очите на едното непрекъснато шарят и аз заключвам вратата на спалнята си. Изпращам съобщение на Питър, който се е прибрал в тяхната къща. Той идва веднага и остава на долния етаж „за да държи нещата под око“.
	Двамата с Питър прекарваме дните си на плажа. Аз седя и чета, а той тича. Откакто сме тук, непрекъснато бяга, защото не може да тренира, както когато си е у дома. Бяга на дълго разстояние сутрин, преди да стане горещо, на кратко по обед и отново на дълго на смрачаване. С изключение на деня, в който го карам да дойде с мен в музея на братята Райт в Кил Девил Хилс. Ходих там като дете със семейството си преди раждането на Кити, но бях малка и не можах да се изкача по паметника. Изкачваме се чак до върха и се наслаждаваме на гледката.
	През цялата седмица Питър е очарователен, особено пред другите — винаги дружелюбно усмихнат, винаги пръв предлага някаква дейност или игра. Но с мен е някак далечен. Сякаш, макар че е до мен, е някъде много далеч. Недостижим. Опитах се отново да повдигна въпроса за баща му, но той просто го подмина със смях. Не е повдигал въпроса и за пътуването ми до Корея.
	Всяка вечер има парти в някоя от къщите — с изключение на нашата. Ние никога не сме домакини, защото Пами се тревожи, че можем да изгубим депозита, който трябва да гарантира спокойствие на хазяите. Хубавото в това е, че всички се забавляват така, както не е възможно в гимназията. Има нещо освобождаващо в това да знаеш, че училището е приключило. Искаме всички да сме отново заедно, така че защо не? В този дух, Крис е непрекъснато в компанията на Патрик Шо — момче от аниме клуба на Джош.
	Тази вечер партито е в къщата на Питър. Нямам представа как те ще получат обратно депозита си, защото цялата къща е в пясък, един от люлеещите се столове на верандата е счупен, бирените кутийки са навсякъде и някой е седнал на бежовия диван в дневната върху мокра оранжева хавлия и сега има оранжево петно в средата. Прекосявам кухнята и виждам Джон Амброуз Макларън да тършува в хладилника.
	Замръзвам. Питър е в такова непредсказуемо настроение и не знам какво ще направи, като види Джон в къщата.
	Опитвам се да реша дали не трябва да отида да намеря Питър и да му кажа, че Джон е тук, когато главата на Джон се подава иззад вратата на хладилника. Държи морков и дъвче.
	— Хей! Мислех, че може да те видя тук.
	— Здравей! — казвам весело, сякаш не съм мислила да се скрия, преди да ме е видял. Отивам до него и той ме прегръща с една ръка, защото в другата все още държи моркова.
	— Виждал ли си Питър? — питам. — Той е отседнал в тази къща.
	— Не, току-що дойдохме. — Джон е загорял, косата му е изсветляла от слънцето, облечен е в износена риза на синьо-бели райета и къси панталони в цвят каки. — А ти къде си отседнала?
	— Наблизо. А ти?
	— В къща в Дък. — Усмихва се и ми предлага моркова. — Искаш ли да си отхапеш?
	Засмивам се.
	— Не, благодаря. Е, къде реши да учиш?
	— В „Уилям енд Мери“. — Вдига ръка за „дай пет“. — Значи ще се видим там, нали?
	— Всъщност… Аз ще уча в Чапъл Хил. Вече не съм в списъка с чакащи.
	Челюстта на Джон увисва.
	— Сериозно ли? Това е страхотно! — Прегръща ме. — Удивително. Това всъщност е идеалното място за теб. Там ще ти хареса.
	Гледам към вратата на кухнята и точно мисля как да сложа край на разговора, когато Питър влиза в кухнята с бира в ръка. Вижда ни и се заковава на място. Коремът ми се свива, но Питър само се усмихва и извиква:
	— Макларън! Какво става! — Прегръщат се в мъжка прегръдка, което е нещо като дръпване един към друг и сблъскване. Когато се разделят, погледът на Питър се спира върху моркова в ръката на Джон. Всеки ден Питър си приготвя протеинов шейк от моркови и някакъв горски плод и знам, че не му е приятно, дето Джон си е взел един. Изчислил е съвсем точно от колко моркови ще има нужда до края на седмицата.
	— Лара Джийн току-що ми каза, че ще учи в Северна Каролина — казва Джон и се обляга на барплота. — Завиждам й.
	— Да, винаги си искал да учиш там, нали? — Питър все още гледа моркова.
	— От дете. Това бе първият ми избор. — Побутва ме игриво. — А тя влиза там като крадец посред нощ. Измъква ми мястото изпод носа.
	Усмихната, казвам:
	— Съжалявам.
	— Не, просто се шегувам. — Джон отгризва от моркова. — Може и да се прехвърля. Ще видим.
	Питър ме прегръща с една ръка през кръста и отпива от бирата си.
	— Трябва. Ще можем всички заедно да ходим на мачовете на тамошния отбор. — Казва го достатъчно сърдечно, но усещам напрежението.
	Джон също не го пропуска.
	— Разбира се — отговаря. После отгризва от моркова и хвърля остатъка в мивката. — Искам да се запознаете с гаджето ми, Дипти. Тук някъде е. — Изважда телефона от джоба си и й изпраща съобщение.
	Все още сме там, когато тя ни открива. По-висока е от мен, има спортна фигура, дълга до раменете черна коса, тъмна кожа. Може би е индийка. Има хубава усмивка, която разкрива бели зъби, и една трапчинка. Облечена е в бял копринен гащеризон и сандали. Съжалявам за решението си да облека една от тениските с надпис на Вирджинския университет на Питър и къси панталони. Представяме се един на друг, после тя скача върху плота и пита:
	— Откъде се познавате, момчета?
	— Макларън беше моят най-добър приятел в средното училище — казва Питър. — Наричаха ни Буч Касиди и Сънданс Кид. Кой, мислиш, беше Буч и кой — Сънданс Кид, Дипти?
	Тя се засмива.
	— Не знам. Не съм гледала филма.
	— Буч е главният герой. — Питър посочва себе си. — А Сънданс Кид е ей там… — И посочва Джон. — Той е партньорът. — Усмихва се, а аз вътрешно треперя, но Джон само поклаща дружелюбно глава. Питър сграбчва бицепса му. — Това дете имаше отпуснати като спагети ръце и четеше по цял ден, но погледнете го сега. Истински жребец е.
	— Хей, аз все още чета — казва Джон.
	— Когато се запознахме с Питър, мислех, че не може да чете — казвам и Джон се превива от смях.
	Питър също се засмива, но не така сърдечно, както преди секунда.

	* * *

	Става късно и Питър казва, че трябва да остана тук, а не да се връщам в нашата къща. Отказвам, защото четката ми за зъби и другите ми неща не са у мен, но всъщност съм ядосана заради начина, по който се държа пред Джон.
	Докато вървим към нашата къща, Питър казва:
	— Дипти ми се струва страхотна. Добра за Макларън. Съмнявам се, че ще останат заедно обаче. Вероятно ще се виждат от време на време и ще са скъсали до Коледа, ако издържат и дотогава.
	Спирам.
	— Това, което казваш, е отвратително.
	— Какво? Просто съм откровен.
	Обръщам се към него и соленият вятър духа косата ми в лицето.
	— Окей, ако просто си откровен, може би тогава аз също трябва да бъда откровена. — Питър повдига вежди и чака да продължа. — Тази вечер се държа отвратително. Несигурността не ти отива, Питър.
	— Аз? — Питър се засмива иронично. — Несигурен? За какво? Макларън? Моля те. Видя ли го как бърка в хладилника и яде от морковите ми?
	Тръгвам отново, този път — по-бързо.
	— На кого му пука за морковите ти!
	Той подтичва, за да се изравни с мен.
	— Знаеш, че се опитвам да вляза във форма!
	— Смешен си, знаеш ли? — Вече сме пред нашата къща. Гневът със сигурност те кара да крачиш по-бързо. — Лека нощ, Питър. — Завъртам се на пети и започвам да изкачвам стъпалата, а Питър не се опитва да ме спре.


>	34

	На следващата сутрин се събуждам несигурна дали с Питър сме скарани. Снощи ми се струваше така, само не съм сигурна дали ми е ядосан и дали не се предполага, че аз съм му ядосана. Чувството е тревожно.
	Не искам да съм му ядосана. Заминавам за Корея на първи юли. Нямаме време за тъпи кавги за моркови и Джон Амброуз Макларън. Всяка секунда, която ни остава, е скъпоценна.
	Решавам да му приготвя френски хляб и да му го предложа като средство за сключване на мир. Любимата му закуска, като изключим поничките. Намирам в шкафчето в кухнята кутия захар, мляко, половин франзела, няколко яйца, но не и канела. Канелата е задължителна.
	Вземам ключовете за колата на Пами и отивам до малкия пазар в близост до къщата ни. Купувам канела, масло, дузина яйца и пресен бял хляб, защото решавам, че като съм се захванала, мога да приготвя френски хляб за цялата къща на Питър. В последната секунда купувам и моркови.
	Всички в неговата къща все още спят, а тя изглежда по-зле, отколкото предната вечер. Навсякъде има бутилки от бира, празни опаковки от чипс, а мебелите са покрити със съхнещи бански. Мивката е пълна с мръсни чинии и трябва да измия купа и шпатула за торти, за да започна да готвя.
	Тъй като хлябът е пресен, първите няколко парчета се разпадат в яйчената смес, но се справям на третия опит, като потапям хляба само за няколко секунди, преди да го пусна в тигана.
	Момчетата слизат долу и аз изпържвам още малко френски хляб. Всеки път количеството бързо се стопява и аз добавям още. Питър слиза последен. Предлагам му парче, едно от най-хрупкавите, а той поклаща глава и казва, че е по-добре да не нарушава диетата си. Не среща погледа ми, докато ми говори. Просто не иска да яде нещо, приготвено от мен.
	Не оставам след закуската и Питър отново не се опитва да ме спре. Прибирам се в нашата къща и събуждам Крис, която е все още със снощните дрехи.
	— Има парче пържен френски хляб за теб долу — казвам. Донесла съм й парчето, което бях запазила за Питър.

	* * *

	Тази вечер ще се събираме в къща на няколко улици от нашата, като всеки трябва да донесе по нещо, приготвено от него. Приносът на нашата къща е картофена салата и всички охладители за вино, които са ни останали. Изпразваме хладилника, защото тази е последната ни вечер.
	Разговарям на верандата с Кайла и Емили Нюсбаум, една от приятелките на Женевив. Почти не съм виждала Женевив през тази седмица, защото е тук с приятелите си от църквата и в къщата й са настанени и деца от други училища.
	Емили ме пита:
	— Ще останете ли заедно с Кавински?
	Точно сега нямам представа, защото не сме разменили и две думи от снощи. Разбира се, не го споделям с нея. Каквото кажа на Емили, ще стигне до ушите на Женевив. Жен може и да е продължила напред, но ще изпита удоволствие, ако с Питър се разделим. Казвам:
	— Да, ще останем заедно. Университетът на Северна Каролина и Вирджинският университет не са чак толкова далеч един от друг.
	Кайла пие коктейл от ром и диетична кола със сламка. Хвърля ми кос поглед.
	— Знаеш ли, ти си интересно момиче, Лара Джийн. В началото изглеждаш срамежлива и по детски наивна, но всъщност си много самоуверена. Това е комплимент, между другото.
	— Благодаря — казвам. Ако някой ти прави комплимент, не трябва да ти го казва или поне така мисля аз, защото това трябва да е очевидно за онзи, към когото е отправен. Отпивам от питието, което ми е приготвила Крис, и едва не го изплювам — толкова е силно. Тя го нарича „Шърли Темпъл за възрастни“, каквото и да означава това.
	— Мога да разбера защо Кавински те харесва — казва Кайла. — Надявам се да се получи.
	— Благодаря — казвам.
	Емили вдига крака на стола ми и казва:
	— Ако Блейк скъса с мен, ще откача. Ще бъда напълно съкрушена.
	— Е, вие сте силно влюбени. Вероятно ще се ожените веднага след колежа.
	— Няма начин — казва Емили, но очевидно е доволна.
	— Вие всички ще учите в едно и също училище. Различно е. — Кайла ме поглежда. — Не мисля, че мога да се справя с връзка от разстояние.
	— И защо не? — питам.
	— Обичам да виждам гаджето си всеки ден. Не искам да се чудя какво се върти в главата му. Дали съм от хората, които обсебват? Да. Но също така не искам да поемам рискове. Имам нужда да съм част от всекидневния му живот и той трябва да бъде част от моя. — Сдъвква леда от питието си.
	Така се случи с мен и Марго, когато тя отиде в колежа. Разстоянието между нас бавно се увеличи — както морската вода напълва пробита лодка — без дори да го осъзнаем. Преди да се усетиш, вече си под водата. Запазихме отношенията си, но ние сме сестри. Сестрите винаги намират пътя една към друга. Не мисля, че е същото с гаджетата. Мисълта, че същото може да се случи между мен и Питър, ме изпълва с тъга. Как ще го предотвратим? Като разговаряме всеки ден? Като се виждаме поне веднъж в месеца? Той сам го каза — ще бъде толкова зает, ежедневието му ще бъде натоварено заради спорта. Той вече се променя с тази здравословна диета и тренировките. И се караме, а ние никога не се караме, не и истински. Не и такива кавги, след които да не можеш да вземеш думите си обратно. И сега какво? Как ще се споразумеем за следващата стъпка?
	Оставам още няколко минути, но когато Емили и Кайла заговарят за това дали да основат женски клуб в университета, или не, ги оставям и отивам да намеря Питър. Заради току-що проведения разговор и снощното стълкновение, искам да е до мен — поне докато сме близо един до друг. Намирам го при момчетата, които се канят да запалят огън. Той вече изглежда толкова далечен, а аз така отчаяно искам нещата между нас отново да са нормални. Отпивам щедра глътка от питието си за кураж. Погледите ни се срещат и аз оформям с устни думите: _„Искаш ли да дойдеш при мен?“_ Той кима, аз се прибирам вътре, а той ме последва.
	Отпивам поредната глътка от моето „Шърли Темпъл за възрастни“, а той пита:
	— Какво пиеш?
	— Нещо, което Крис ми приготви.
	Той взема от мен червената чаша „Соло“ и я хвърля в кошчето за боклук, докато излизаме навън.
	Крачим мълчаливо по пътя към моята къща, чуват се само океанските вълни. Мисля, че и двамата не знаем какво да кажем, защото, каквото и да не е наред между нас, знаем, че няма нищо общо с Джон Амброуз Макларън или морковите.
	Вървим по улицата и чувам приглушения глас на Питър:
	— Още ли си ми сърдита за снощи?
	— Не.
	— Добре — казва той. — Видях купените от теб моркови в хладилника. Съжалявам, че не ядох от френския ти хляб.
	— И защо не яде? Знам, че не е заради диетата ти.
	Питър разтрива тила си.
	— Не знам какъв ми е проблемът. Просто съм в странно настроение.
	Поглеждам го, но е тъмно и не виждам ясно лицето му.
	— Имаме още малко време, преди да замина за Корея. Да не го хабим. — Плъзвам ръката си в неговата, той я стиска.
	В къщата няма абсолютно никого — за първи път от цяла седмица. Всички останали момичета са още на партито, с изключение на Крис, която срещна някого, когото познава покрай „Епълбий“. Отиваме в стаята ми, Питър събува обувките си и ляга в леглото ми.
	— Искаш ли да гледаме филм? — пита и слага ръце под главата си.
	Не, не искам да гледаме филм. Сърцето ми изведнъж започва да препуска, защото знам какво искам. Готова съм.
	Сядам на леглото до него, докато той казва:
	— А може да гледаме и някое шоу…
	Притискам устни до врата му и усещам как пулсът му се ускорява.
	— Ами ако не гледаме нито филм, нито шоу? Ако… правим нещо друго? — Поглеждам го многозначително.
	Тялото му потреперва от изненада.
	— Какво? Искаш да кажеш…
	— Да. — Сега ми се струва правилно. Обсипвам врата му с леки целувки. — Така харесва ли ти?
	Усещам как преглъща.
	— Да. — Отблъсква ме леко, за да може да види лицето ми. — Да спрем за секунда. Не мога да мисля. Пияна ли си? Какво е сложила Крис в питието ти?
	— Не, не съм пияна! — Усещах тялото си затоплено, но вървенето до дома ме поосвежи. Питър продължава да ме гледа втренчено. — Не съм пияна. Кълна се.
	Питър преглъща, погледът му е въпросителен.
	— Сигурна ли си, че искаш сега?
	— Да — казвам, защото наистина го искам. — Но може ли първо да пуснем Франк Оушън?
	Той взема телефона си и секунда след това мелодичният глас на Франк изпълва стаята. Питър започва да се суети с копчетата на ризата си, после се отказва и започва да съблича моята, а аз извиквам:
	— Чакай!
	Питър е така изненадан, че отскача назад.
	— Какво? Какво има?
	Скачам от леглото и започвам да ровя в куфара си. Не съм облякла специалното бельо, а съм с онова, което нося всеки ден — сутиена с цвят на капучино и раздърпаните краища. Не мога да изгубя девствеността си с най-грозния си сутиен.
	— Какво правиш? — пита ме той.
	— Само почакай секунда.
	Изтичвам в банята и си сменям бельото. Измивам си зъбите и поглеждам лицето си в огледалото. Това е. Аз, Лара Джийн Сонг Кови, ще подаря девствеността си на Питър К.
	Питър извиква:
	— Всичко наред ли е?
	— Само секунда! — Дали да облека дрехите си, или да изляза от банята само по бельо? Досега не ме е виждал по бельо. Е, предполагам, че ще ме види и без никакви дрехи, така че бих могла да изляза и така.
	Излизам от банята, като държа дрехите пред себе си като щит. Питър закъснява с реакцията, толкова е изненадан, и бързо започва да съблича ризата си. Усещам как се изчервявам. Натъпквам старото бельо в куфара си и вземам опаковката с презервативи. Изваждам един и лягам под завивките.
	— Добре, сега съм готова.
	— Сутиенът ти ми харесва — казва Питър и отметва завивките.
	— Благодаря.
	Той се приближава до мен и ме целува по клепачите. Първо по левия, после и по десния.
	— Нервна ли си?
	— Малко.
	— Няма нужда да правим нищо тази вечер, Кови.
	— Не, искам. — Подавам му презерватива и веждите му се стрелват нагоре. — От комплекта, който ми даде татко. Помниш ли, казах ти, че ми даде комплект против забременяване.
	Той взема презерватива, целува ме по врата и казва:
	— Може ли точно сега да не говорим за баща ти?
	— Разбира се — казвам.
	Питър се търкулва върху мен. Сърцето ми бие бързо, както винаги, когато съм близо до него, но сега дори още по-бързо, защото всичко ще се промени. Ще отида с него там, където досега не съм била. Той внимава да не се отпуска върху мен, за да не ми тежи, но аз нямам нищо против теглото на тялото му. Ръката му е заровена в косите ми, както обичам, устните му са топли. И двамата дишаме бързо.
	А после, изведнъж, той вече не ме целува. Отварям очи, той е над мен, челото му е сбърчено.
	— Защото се скарахме снощи ли е това? Защото, Кови…
	— Не е заради скарването. Аз просто… искам да се почувствам близо до теб. — Питър ме гледа така внимателно и усещам, че чака още нещо, вероятно да посоча някаква важна причина. Наистина е много просто. — И не е така изведнъж. Искам да правя секс с теб, защото те обичам и искам да е с теб.
	— Но защо с мен?
	— Защото… защото си първата ми любов. Така че с кого другиго да бъде?
	Питър се търкулва далеч от мен и сяда. Хваща главата си с ръце.
	Аз също сядам и се завивам.
	— Какво има? — Той не казва нищо цяла вечност, както ми се струва. — Моля те, кажи какво има. — Започва да ми прилошава.
	— Не искам точно сега.
	— И защо? — прошепвам.
	Не може да ме погледне.
	— Не знам… Просто имам да мисля за много неща. За спорта и това, че баща ми не дойде на церемонията по завършването, а сега и ти заминаваш за лятото…
	— Не за цялото лято. Няма да ме има само през юли. Ще се върна в края на юли! Защо говориш за цялото лято?
	Питър поклаща глава.
	— Изглежда така, сякаш заминаваш и пет пари не даваш!
	— Знаеш, че изборът не е мой! Татко ме изненада! Не си справедлив, Питър.
	Той ме гледа цяла една дълга секунда.
	— Ами Университетът на Северна Каролина? Планираш ли все още да се прехвърлиш във Вирджинския? Преди, когато ставаше въпрос за „Уилям енд Мери“, това беше сигурно, но сега не изглежда вероятно.
	Навлажнявам устни. Сърцето ми бие така силно, сякаш ще изхвръкне.
	— Не съм сигурна. Може би. А може би не. За мен Университетът на Северна Каролина е нещо различно.
	— Да, знам. Очевидно е.
	— Не го изкарвай нещо лошо! Нима предпочиташ да уча на място, където ще съм нещастна?
	— Временно нещастна — поправя ме той.
	— Питър!
	— Хайде, Лара Джийн. Наистина ли мислиш толкова лошо за мен?
	— Не. Аз… Просто не разбирам защо се държиш по този начин. Искам да дам шанс на Университета на Северна Каролина. Да дам шанс и на себе си. — В очите ми се събират сълзи и ми е трудно да говоря. — Мисля, че и ти трябва да искаш това за мен.
	Питър трепва сякаш съм го ударила. Леглото е малко, но ми се струва, че е много далеч от мен. Изпитвам болка, искам да отида при него. Но не мога.
	Той мълчаливо облича ризата си.
	— Мисля, че трябва да вървя — казва.
	Става и излиза, тръгва си. Изчаквам входната врата да се затвори и заплаквам.


>	35

	Докато товарим багажа си в колата на другата сутрин, мисля, че Питър може да дойде да ми помогне, но него го няма. Аз също не го потърсвам. Връщам се във Вирджиния с момичетата.
	Нямам вести от Питър чак до следващия ден. Получавам съобщение, в което пише:
C>
	Съжалявам за снощи. Държах се като задник. Обещавам, ще направим така, че да се получи. Трябва да свърша някои неща за майка си, но може ли да се видим по-късно?
C$
	В отговор пиша:
C>
	Да.
C$
	Второто му съобщение гласи:
C>
	Наистина съжалявам. Обичам те.
C$
	Започвам да пиша в отговор: _Аз също те обичам_, когато телефонът ми звънва. Домашният телефон на Питър е. Вдигам нетърпеливо.
	— Аз също те обичам — казвам.
	От другата страна на линията изненадано замълчават, следва смях, който да прикрие мълчанието.
	— Здравей, Лара Джийн. Майката на Питър е.
	Съкрушена съм.
	— О! Здравейте, госпожо Кавински.
	Тя иска да отида у тях, за да си поговорим. Казва, че Питър не си е у дома, че ще бъдем само двете. Вероятно го е изпратила да й свърши някаква поръчка, за да ме извика. Какво мога да направя, освен да отида?
	Обличам жълта лятна рокля, слагам си червило, вчесвам косата си и шофирам до дома на Питър. Тя отваря вратата с усмивка, облечена е в рокля от евтин памучен плат и бермуди.
	— Влизай — казва.
	Последвам я в кухнята и тя казва:
	— Лара Джийн, искаш ли нещо за пиене? Студен чай?
	— Разбира се — казвам и се настанявам на един от столовете.
	Майката на Питър ми налива студен чай от пластмасова кана. Подава ми чашата и казва:
	— Благодаря ти, че дойде да поседиш с мен, само ние, момичетата. Искам да говоря с теб за нещо.
	— Разбира се — казвам отново. Усещам бодежи по кожата си.
	Тя взема ръката ми в своите. Дланите й са хладни и сухи, а моите изведнъж стават влажни и лепкави.
	— Питър преживя много неща и работи толкова много. Сигурна съм, че знаеш колко силно бе разочарованието му, когато баща му не дойде на церемонията по завършването. — Погледът й търси моя. Кимам. — Преструва се, че не го интересува, но го боли. Когато се върна от седмицата на плажа, говореше, че ще се прехвърли в Университета на Северна Каролина след първата година. Ти знаеше ли?
	Усещам как всичката ми кръв се стича към лицето.
	— Не, не знаех. Той… не ми е казвал и дума за това.
	Тя кима, като че ли е подозирала.
	— Ако се прехвърли, цяла година няма да може да играе. А това означава, че няма да запази спортната си стипендия. Ученето извън щата е много скъпо, както, сигурна съм, знаеш.
	Да. Татко каза, че е добре, дето на Марго й остават още само две години колеж, а ще мине цяла вечност, докато дойде редът на Кити. Да, знам, че е скъпо. Знам още, макар да не говорим за това, че татко изкарва повече пари от майката на Питър.
	— Бащата на Питър казва, че иска да даде своя принос, но на него не може да се разчита. И не мога да разчитам на него. — Прави деликатна пауза. — Но се надявам, че мога да разчитам на теб.
	Бързо казвам:
	— Не се тревожете, ще кажа на Питър да не се прехвърля в Университета на Северна Каролина.
	— Оценявам това, наистина, но не само прехвърлянето ме тревожи. Тревожа се за начина му на мислене. Трябва да бъде фокусиран, когато отиде във Вирджинския университет. Ще бъде и студент, и спортист. Не може да шофира всяка седмица до Северна Каролина. Просто не е практично. И двамата сте толкова млади. Питър вече взема важни решения в живота с мисълта за теб, а само Бог знае какво ще се случи с двама ви в бъдеще. Още сте тийнейджъри. Животът не се развива така, както мислим… Не знам дали Питър ти е казвал, но с баща му се оженихме много млади. И не искам да виждам вие да правите същите грешки. — Поколебава се. — Лара Джийн, познавам сина си, той няма да те остави. Освен ако ти не го оставиш първа.
	Премигвам.
	— Готов е на всичко за теб. Такава му е природата. Верен е до мозъка на костите си. За разлика от баща си. — Госпожа Кавински ме гледа със съчувствие. — Знам, че обичаш Питър и искаш най-доброто за него. Надявам се, че ще помислиш над думите ми. — Поколебава се, после казва: — Моля те, не му казвай нищо. Питър ще ми бъде много ядосан.
	Загубила дар слово, едва успявам да кажа:
	— Няма.
	Усмивката й е ведра, показва облекчението й.
	— Такова мило момиче си, Лара Джийн. Знам, че ще постъпиш правилно. — Потупва ме по ръцете и ги пуска. После сменя темата и ме пита за сватбата на татко.
	Връщам се в колата, поглеждам се в огледалото и виждам, че бузите ми още горят. Същото беше в седми клас, когато майката на Крис откри цигарите й и реши, че и двете пушим. Исках да й кажа, че не пуша, но не можех. Свих се от срам. Така се чувствам и сега. Сякаш съм в беда.
	Глупаво ли беше двамата с Питър да мислим, че можем да бъдем изключение от правилото? Права ли е майка му? Правим ли огромна грешка? Изведнъж изглежда така, сякаш всяко решение, което вземаме, е моментно и започвам да се страхувам да не взема грешното.

	* * *

	Като се връщам у дома, татко, Марго и Кити са в дневната и спорят къде да отидем за вечеря. Толкова обичайно нещо за четвъртък вечер, но се чувствам така странно, защото светът изведнъж се е изплъзнал изпод краката ми, земята вече не е стабилна, а всички около мен говорят за храна.
	— Ти какво мислиш, Лара Джийн? — пита ме татко.
	— Не съм много гладна — казвам, като гледам надолу, към телефона си. Какво да кажа на Питър, когато се обади? Да му кажа ли? — Може да си остана у дома.
	Татко ме поглежда внимателно.
	— Добре ли си? Да не би да си пипнала някой вирус? Бледа си.
	Поклащам глава.
	— Не, добре съм.
	— Какво ще кажете за „Сеул Хаус“? — предлага Марго. — Наистина умирам за корейска храна.
	Татко се колебае и знам защо. Небцето на Трина не е от най-изисканите. Тя живее на диетична кола и пилешки филенца и най-голямото приключение за нея е салатата от къдраво зеле. Когато си поръчваме суши, тя хапва калифорнийски пръчици и скариди. Не яде риба. Но никой не е съвършен.
	— Трина не обича корейска храна — казвам, за да спестя на татко това той да го каже. Телефонът ми избибипква, но е само имейл от отдела по настаняването на Университета на Северна Каролина.
	Недоумяваща, Марго казва:
	— Сериозно ли?
	— Подправките са прекалено много за вкуса й. — И бързо добавя: — Но всичко е наред. Може да вземе сандвич с печено и мариновано говеждо или пържен ориз.
	— Аз също не искам корейска храна — казва Кити.
	— Ще отидем в „Сеул Хаус“ — казва татко. — Трина няма да има нищо против.
	Татко отива да направи резервация, а аз казвам на Марго:
	— Не съди Трина, че не обича корейска храна. Не е виновна, че не може да яде пикантни ястия.
	Кити бърза да се намеси с думите:
	— Да, не я съди.
	За секунди лицето на Марго издава, че е наранена, и тя възразява:
	— Нищо не съм казала!
	— Знаем какво си мислиш — казвам. Знам какво мисли, защото на мен ми хрумна същата мисъл. И сега съм в странното положение да се налага да защитавам Трина за нещо, което ме дразни. Няма да й навреди, ако разшири кулинарния си хоризонт.
	— Пържен ориз? Наистина?
	— И какво толкова, ако не обича корейска храна? — казва Кити.
	— Корейската храна е най-голямата ни връзка с корейската култура — казва й Марго. — Нима никога вече няма да ядем корейска храна, защото Трина не я харесва? — Не ни изчаква да отговорим. — Надявам се да е осъзнала, че като се омъжва за татко, получава целия пакет. А Корея е част от пакета.
	— Марго, тя го знае — казвам. — И освен това, това лято всеки ден ще ядем корейска храна. — Всеки ден това лято, в който ще съм далеч от Питър.
	— Иска ми се татко и Трина също да дойдат — казва Кити.
	— Така е по-добре — казва Марго. — Какво въобще ще яде Трина в Корея? — Казва го уж на шега, но това не е шега.
	Кити, която гали Джейми, не й обръща внимание и се обръща към мен:
	— А кой ще се грижи за Джейми Фокс-Пикъл и Симон, докато ни няма?
	— Човек, който приема да се грижи за чуждите кучета? — предлагам. Но всъщност това е доста далеч от мен. Само тялом присъствам тук. Мисля единствено за Питър. — Ще измислим нещо.
	Марго оглежда стаята. Погледът й се спира на голямото кресло на Трина.
	— Тази къща изведнъж стана малка. Няма достатъчно място за всичките неща на Трина.
	Кити казва:
	— Не е толкова малка, когато теб те няма.
	Ахвам.
	— Кити!
	Марго пребледнява, после бузите й стават на петна.
	— Наистина ли току-що ми каза това?
	Виждам, че Кити съжалява, но вирва брадичка, упорита както винаги.
	— Е, само казвам.
	— Ти си малка пикла. — Марго изрича обидата високо, но виждам лицето й, когато се обръща да се качи горе, и знам, че ще се скрие в стаята си, за да се наплаче.
	Веднага щом тя излиза, се обръщам към Кити.
	— Защо каза това?
	От очите й текат сълзи.
	— Защото! Държи се гадно с Трий без никаква причина.
	Избърсвам сълзите й с опакото на дланта си. На мен също ми се плаче.
	— Гого се чувства излишна, това е всичко. Двете с теб познаваме Трина, защото сме имали време да я опознаем. Но Марго въобще не я познава. И, Кити, на практика Гого те отгледа. Не бива да й говориш така.
	Неохотно, тя измърморва:
	— И на теб говоря така.
	— Различно е и ти го знаеш. Ние сме по-близки по възраст.
	— Значи казваш, че с теб сме на едно и също ниво?
	— Не. Аз и Марго сме почти на едно ниво, а ти си на по-долно, защото си най-малката. Но твоето и моето ниво са по-близки, отколкото твоето и на Марго. Просто се опитай да я разбереш. Тя не иска да се чувства така, сякаш домът й е превзет.
	Раменете на Кити увисват.
	— Не е превзет.
	— Тя просто има нужда от малко увереност, това е всичко. Проявявай разбиране. — Кити не отговаря и не вдига глава, но знам, че ме слуша. — А ти _наистина_ си малка пикла. — Тя вдига рязко глава и скача към мен, а аз се засмивам. — Качи се горе и кажи на Гого, че съжаляваш. Знаеш, че така е правилно.
	Кити поне веднъж ме послушва. Качва се горе и после, след известно време, двете слизат долу със зачервени очи. Междувременно получавам съобщение от Питър, който ме пита дали мога да изляза. Казвам му, че не мога и че ще ходя на вечеря със семейството си, но ще се видим утре вечер. Момчетата ще дойдат при нас в караоке бара, но след като са изяли пържолите си. Надявам се, че дотогава ще знам какво да правя.

	* * *

	Вечерта се прибирам в стаята си и лакирам ноктите си в ментовозелено за моминското парти утре вечер, а Марго лежи на леглото ми и гледа телефона си.
	— Искаш ли да лакирам и твоите нокти? — питам.
	— Не, пет пари не давам — отговаря тя.
	Въздъхвам.
	— Чуй, трябва да престанеш да си в лошо настроение заради Трина. Двамата с татко ще се женят, Гого.
	Марго въздъхва.
	— Не е само заради Трина. Трина си е… Трина.
	— А защо тогава?
	Марго дъвче горната си устна — нещо, което не съм я виждала да прави, откакто беше малка.
	— Прибирам се и тук има ново семейство, от което аз не съм част. Или поне така се чувствам.
	Искам да й кажа, че нищо не се е променило, че тя е такава част от семейството, каквато винаги е била, но това няма да е вярно. Животът тук продължава и без нея, точно както ще продължи и без мен, когато замина тази есен.
	По бузата й се стича сълза.
	— И ми липсва мама.
	Гърлото ми се свива.
	— На мен също.
	— Иска ми се Кити да я познаваше. — Марго въздъхва. — Знам, че е егоистично… но предполагам, не съм си представяла, че татко отново ще се ожени. Мислех, че ще ходи по срещи, че ще има постоянна приятелка за дълго време, но да се ожени?
	Нежно казвам:
	— Аз също никога не съм мислила за това, но когато ти замина за Шотландия, не знам… това някак си придоби повече смисъл. Мисълта той да си има някого.
	— Знам. И за Кити е добре.
	— Според мен, тя смята Трина за своя. Аз също имам своите отношения с Трина, но Кити има специална връзка с нея от самото начало.
	— Господи, тя е като питбул, когато става въпрос за Трина! — Марго се засмива, но това е треперлив звук. — Наистина я обича.
	— Знам, че заради това толкова се разтревожи за корейската храна тази вечер. Мислиш, че ако заради Трина татко престане да приготвя корейска храна, Кити ще изгуби тази връзка. А ако забравим Корея, ще забравим и мама. — По бузите й се стичат сълзи и тя ги избърсва с опакото на ръката си. — Но ние никога няма да забравим Корея, никога няма да забравим и мама. Нали?
	Марго кима и си поема дълбоко дъх.
	— Господи, днес вече два пъти плаках! Толкова нетипично за мен. — Усмихва ми се и аз се усмихвам възможно най-лъчезарно в отговор. Тя сбърчва чело. — Лара Джийн, нещо не е наред с теб ли? Изглеждаш… не знам, меланхолична, откакто се върна от седмицата на плажа. Случило ли се е нещо между теб и Питър?
	Отчаяно искам да споделя всичко с нея, да сложа целия си товар на раменете й, тя да ми каже как да постъпя. Ще е толкова по-просто, ако ми каже какво да правя. Но знам какво ще ми каже — онова, което винаги казва.
	_„Не бъди момичето, което отива в колежа с гадже.“_ Така казваше мама. Така казва и Марго.


>	36

	Кристен реши, че темата на моминската вечер трябва да бъдат деветдесетте години на двайсети век, защото няма нещо, което Трина да обича повече от тях. И така, всички трябва да се облечем според тогавашната мода. Честно, мисля, че причината за темата е друга. Кристен иска да облече късо потниче и да покаже плочките на корема си. Пристига у дома в синя тениска с надпис МОМИЧЕ С РОЛЕРИ и раздърпани дънки, а косата й е разделена по средата. Червилото й е тъмнокафяво и силно матово.
	Първото, което прави, е да пусне радиото на станция, която предава музика от деветдесетте, и звуците изпълват цялата къща. Момичетата ще се срещнат тук, а момчетата (и Кити) — в ресторанта, където ще вечерят. Радвам се, защото още не знам какво ще кажа на Питър.
	Все още се приготвяме. Ще облека кукленската рокля на цветя, която открих в „Етси“*, и високи до коляното кремави чорапи. Обувките ми са черни и с платформа, марка „Мери Джейнс“. Точно вчесвам косата си на две конски опашки, когато Кристен се качва горе на инспекция, носейки чаша с мартини, на която с розови букви пише: ГЛАВНА ШАФЕРКА.
	[* Сайт за продажба на ръчно изработени изделия. — Б.пр.]
	— Леле, изглеждаш страхотно, Лара Джийн! — възкликва тя и отпива от питието си.
	Завързвам здраво опашките.
	— Благодаря, Кристен — казвам. Радвам се, че тоалетът ми отговаря на наложения стандарт. Имам доста неща, за които да мисля, и не искам да объркам с нещо вечерта на Трина.
	Кити и Марго са на пода. Кити лакира в черно ноктите на Марго. Марго е решила да се облече в стил гръндж — дълга фланелена риза, дънки и чифт „Док Мартенс“, които взех назаем от Крис.
	— Какво пиеш? — пита Кити.
	— „Космополитън“ — отговаря Трина. — Има още долу в бутилка от „Спрайт“. Не е за теб обаче.
	При тези думи Кити извива очи нагоре.
	— Къде е Трий?
	— Под душа — казвам.
	Кристен накланя глава и ме поглежда с присвити очи.
	— Пропускаш нещо. — Оставя чашата, бърка в чантичката си и изважда червило. — Сложи си.
	— О… в същия цвят като твоето ли е? — питам.
	— Да! Нарича се „Тостът на Ню Йорк“. Било е изключително модерно тогава!
	— Хм… — Колебая се. Кристен изглежда така, сякаш има засъхнал шоколад по устните.
	— Имай ми доверие — казва.
	— Мислех да си сложа от това. — Оставям четката за коса и й показвам блестящ розов гланц за устни. — „Спайс Гърлс“ не са ли били с такова червило? Не е ли от деветдесетте?
	Кристен смръщва вежди.
	— По-скоро в края на деветдесетте и в началото на две хилядната година. Предполагам, че ще свърши работа. — Показва червилото си на Марго. — Ти обаче имаш нужда от това. Тоалетът не е достатъчно характерен за деветдесетте. — Гледа как Кити нанася последните четки лак. — Някога използвах „Шарпи“ — казва Кристен. — Не знаете какъв късмет имате да разполагате с всичките тези възможности. А ние имахме само „Шарпи“ за черно и „Уайт аут“ за бяло.
	— Какво е „Уайт аут“? — пита Кити.
	— О, мили боже, вие, децата, дори не знаете какво е „Уайт аут“?
	Веднага щом Кристен се обръща, за да вземе чашата си, Кити оголва зъби и мълчаливо изсъсква.
	— Видях те в огледалото — казва Кристен.
	— Беше за теб — казва в отговор Кити.
	Кристен я поглежда.
	— Побързай с ноктите на сестра си, за да можеш да лакираш и моите.
	— Почти свърших — казва Кити.
	Минута по-късно, входният звънец звънва и трите забързват надолу. Чувам Кристен да вика:
	— Вие отворете вратата, аз ще донеса питиетата!

	* * *

	Приятелката на Трина от женския клуб в университета, Моник, е облечена в прилепнала по тялото рокля на големи слънчогледи и бяла тениска под нея, плюс черни обувки с платформа „Мери Джейнс“, които имат вид на космически. Приятелката й от фитнес клуба, Кендра, е облечена в гащеризон и розова тениска и има розово ластиче от плат в косата. Децата в училище също носят такива. Модата наистина циклично се повтаря.
	— Роклята ти ми харесва! — казва ми Кендра.
	— Благодаря! — казвам. — Висша мода е.
	Тя се свива от неподправен ужас.
	— _О, мили боже._ Нима модата от деветдесетте сега е висша мода?
	Трина казва:
	— Да, момиче. Техните деветдесет са нашите седемдесет.
	Кендра потреперва.
	— Това е ужасяващо. Стари ли сме?
	— Да — отвръща Трина, но весело.
	В колата, на път към караоке бара, получавам съобщение от Питър — снимка на него и баща ми в костюми, усмихнати широко. Сърцето ми се свива, когато я виждам. Как да скъсам с такова момче?

	* * *

	В караоке бара са ни запазили стая. Сервитьорката идва, Марго си поръчва маргарита с нар, което Трина забелязва, но не казва нищо. Какво може да каже? Марго е в колеж. Ще навърши двайсет години след месец.
	— Хубав ли е? — питам.
	— Сладък е — казва тя. — Искаш ли една глътка?
	Наистина, бих искала да опитам коктейла. Питър изпраща две съобщения от ресторанта, пита как върви нашата вечер, а стомахът ми е на топка. Поглеждам тайно към Трина, която пее в дует с Кристен. Може и да не е казала нищо на Марго, но имам чувството, че ще възрази, ако аз отпия.
	— В Шотландия алкохолът е разрешен на осемнайсет — казва Марго.
	Бързо отпивам и да, коктейлът е хубав, леден и тръпчив.
	Междувременно всички разглеждат книжки с песни и се опитват да решат коя песен да изпълнят. Правилото на вечерта е само музика от деветдесетте. На хората им трябва известно време да влязат в тон с темата, но после напитките започват бързо да пристигат и те започват да си запазват ред.
	Следващата по ред е Мишел, приятелка на Трина. Тя пее:
	— Имаше време, когато сърцето ми бе разбито…
	— Тази песен ми харесва — казвам. — Кой я изпълнява?
	Кристен ме потупва снизходително по главата.
	— „Аеросмит“, бебче. „Аеросмит“.
	Всички стават и запяват песен на „Спайс Гърлс“.
	Двете с Марго изпяваме една песен на „Оейзис“. Останала съм без дъх, когато сядам.
	Кендра се поклаща в ритъма на песента, която Трина и Кристен изпълняват в дует, като държи високо чашата си с мартини. Питието й е наситено зелено.
	— Какво пиеш, Кендра? — питам я.
	— Ябълково мартини.
	— Звучи добре. Може ли да го опитам?
	— Да, отпий! Толкова е плодово, че дори не можеш да усетиш вкуса на алкохола.
	Отпивам съвсем мъничко. Сладко е. Има вкуса на „Джоли Ранчър“.
	Когато песента им свършва, Трина и Кристен се отпускат тежко на дивана до мен, а Кендра скача, за да изпее песен на Бритни Спиърс.
	Кристен говори завалено:
	— Просто искам да останем близки, нали знаеш? Не бъди скучна. И не ставай майка така изведнъж, окей? Искам да кажа, знам, че трябва да си майка, но не бъди _прекалено_ майка.
	— Няма да бъда прекалено майка — успокоява я Трина. — Никога не мога да бъда такава.
	— Трябва да обещаеш, че пак ще идваш на вино в сряда.
	— Обещавам.
	Кристен изпуска леко ридание.
	— Толкова много те обичам, момиче.
	В очите на Трина също има сълзи.
	— И аз те обичам.
	Мартинито на Кендра е останало самотно на масата. Отпивам отново, когато никой не гледа, защото наистина има приятен вкус. А после още веднъж. Изпила съм цялата чаша, когато Трина ме вижда. Повдига вежди.
	— Мисля, че може би сте се забавлявали прекалено на седмицата на плажа.
	— Не съм пила почти нищо през въпросната седмица, Трина! — възразявам. Смръщвам вежди. — Пила или изпила се казва?
	Трина добива тревожен вид.
	— Пияна ли е сестра ти, Марго?
	Вдигам ръце.
	— Дами, дами, дори не съм пила!
	Марго сяда до мен и се взира в очите ми.
	— Пияна е.
	Никога досега не съм била пияна. През целия си живот. Пияна ли съм сега? Чувствам се отпусната. Така ли се чувства човек, когато се напие — с олекнали крайници?
	— Баща ти ще ме убие — казва Трина със стон. — Току-що са оставили Кити у дома. Ще бъдат тук всеки момент. Пий много вода, Лара Джийн. Изпий цялата тази чаша. Ще донеса друга кана.
	Когато се връща след няколко минути, ергенското парти се е присъединило към нашето. _„Не се дръж като пияна“_, оформя тя думите с устни. Вдигам палци. После скачам и прегръщам Питър.
	— Питър! — Гласът ми надвиква музиката. Толкова е красив с ризата и вратовръзката. Толкова е сладък, че мога да се разплача. Заравям лице във врата му като катеричка.
	— Толкова много ми липсваше.
	Питър ме поглежда внимателно.
	— Пияна ли си?
	— Не, отпих само две глътки. Две питиета.
	— Трина ти е позволила да пиеш?
	— Не. — Кикотя се. — Откраднах си няколко глътки.
	— По-добре да те изведем оттук, преди баща ти да те е видял — казва Питър и погледът му се стрелка наоколо. Баща ми преглежда книга с песни заедно с Марго, която ми хвърля поглед, който казва: „Стегни се“.
	— Онова, което не знае, няма да го нарани.
	— Да отидем до паркинга, за да можеш да подишаш чист въздух — казва той, прегръща ме и ме повежда през ресторанта.
	Излизаме навън, аз леко се олюлявам. Питър се опитва да скрие усмивката си.
	— Пияна си.
	— Малко, предполагам!
	— Малко? — Ощипва ме по бузата.
	— Точно така, малко. — Защо всичко е толкова забавно? Не мога да престана да се смея. Но после забелязвам как ме гледа, с такава нежност, и спирам да се смея. Вече не ми е весело. Плаче ми се. Как само направи специално ергенското парти на баща ми. Много ме обича. И аз трябва да му отвърна със също толкова любов. До този момент не знаех какво ще направя, но сега знам. — Искам да ти кажа нещо. — Изведнъж изправям гръб и случайно удрям Питър по ключицата, което го кара да се закашля. — Съжалявам. Ето какво искам да ти кажа. Искам да правиш, каквото се предполага, че трябва да правиш, аз — също.
	На лицето му е изписана полуусмивка. Поклаща глава и казва:
	— За какво говориш, Кови?
	— Говоря за това, че според мен не трябва да имаме връзка от разстояние.
	Усмивката му се стопява.
	— Какво?
	— Мисля, че трябва да правиш, каквото е необходимо, във Вирджинския университет — да спортуваш, да учиш. А аз трябва да правя, каквото е необходимо, в Университета на Северна Каролина, и че ако се опитаме да останем заедно, всичко ще се разпадне. Значи не можем. Просто не можем.
	Той премигва, после лицето му застива.
	— Не искаш да останем заедно?
	Поклащам глава и болката, изписана на лицето му, ме отрезвява.
	— Искам да правиш, каквото е необходимо. Не искам да правиш нищо за мен. Университетът на Вирджиния е онова, за което положи усилия, Питър. И там трябва да бъдеш. Не в Университета на Северна Каролина.
	Той пребледнява.
	— Говорила си с майка ми?
	— Да. Искам да кажа, не…
	Един мускул на челюстта му започва да играе.
	— Разбрах. Не казвай нищо повече.
	— Чакай, чуй ме, Питър…
	— Не, добре съм. Само за протокола, споменах Университета на Северна Каролина пред майка ми само като възможност. Не беше нещо определено. Нещо като случайна забележка. Но няма нищо, ако не искаш да идвам. — Започва да се отдалечава от мен, а аз го сграбчвам за ръката, за да му попреча.
	— Питър, не това казвам! Казвам само, че ако се откажеш от всичко, за което си работил, ако се откажеш от Вирджинския университет, ще ме намразиш.
	Той безизразно казва:
	— Просто млъкни, Лара Джийн. Видях това да идва от цяла миля. Откакто реши да отидеш в Университета на Северна Каролина, ми казваш „довиждане“.
	Отпускам ръце край тялото си.
	— Какво означава това?
	— Албумът например. Каза, че е за да помним. Защо да имам нещо, което да ми напомня за връзката ни, Лара Джийн?
	— Не това имах предвид! Работих месеци наред по него. Обвиняваш мен, но ти ме отблъскваш. Още от седмицата на плажа!
	— Чудесно, да поговорим за онова, което се случи в седмицата на плажа. — Той ме гледа предизвикателно и усещам как бузите ми се зачервяват. — Нощта, в която искаше секс, беше като че ли се опитваше да завържеш панделка на цялата работа. Сякаш искаше да ме прибереш в… кутията си за шапки. Сякаш бях изиграл ролята си в твоята първа любовна история и сега можеш да продължиш към следващата глава.
	Вие ми се свят, не мога да стоя на краката си. Питър, когото мислех, че разбирам толкова добре.
	— Съжалявам, че си го приел по този начин, не това имах предвид. Наистина.
	— Очевидно това си имала предвид, защото го правиш и сега. Нали?
	Има ли някаква скрита истина в думите му, дори малко? Вярно е, не искам първият ми път да бъде с някой друг. Вярно, струва ми се правилно да е с Питър, защото той е първата ми любов. Не искам да е с момче, което ще срещна в колежа. Онова момче ще ми е непознато. Искам Питър, когото познавам от дете. Дали просто съм се опитвала да приключа глава?
	Не. Направих го, защото исках да е с него. Но ако той вижда нещата по този начин, може би така е по-лесно.
	Преглъщам.
	— Може би си прав. Може би съм искала първият ми път да е с теб, за да приключа главата е гимназията. С нас.
	Той замръзва. Виждам болката в очите му, после лицето му се затваря — като празна къща със спуснати капаци. Започва да се отдалечава. Този път не се опитвам да го спра. Казва през рамо:
	— Ние сме добри, Кови. Не се тревожи за това.
	Веднага щом той си отива, се обръщам настрани и повръщам всичко, което съм пила и яла тази вечер. Превита съм на две и дишам тежко, когато Трина, татко и Марго излизат от караоке бара. Татко се втурва към мен.
	— Какво има, Лара Джийн? Добре ли си?
	— Добре съм, добре съм — измърморвам и избърсвам очите и устата си.
	Той ококорва очи, разтревожен.
	— Пила ли си? — Поглежда обвинително Трина, която ме разтрива по гърба. — Трина, позволила си на Лара Джийн да пие?
	— Отпи няколко глътки мартини с нар. Ще се оправи.
	— Не изглежда добре!
	Трина се изправя, ръката й е още на гърба ми.
	— Дан, Лара Джийн вече е млада жена. Не го виждаш, защото все още гледаш на нея като на малко момиченце, но е пораснала толкова много за времето, откакто аз я познавам. Може да се грижи за себе си.
	Намесва се Марго.
	— Татко, позволих й да отпие няколко глътки от питието ми, това е. Алкохолът наистина не й понася. Честно, това е нещо, върху което трябва да поработи, преди да отиде в колежа. Не обвинявай Трина.
	Татко поглежда Марго, Трина и пак Марго. Тя стои рамо до рамо с Трина и в този момент те са в съюз. После поглежда мен.
	— Права си. Виновна е само Лара Джийн. Влизайте в колата.
	По пътя за вкъщи се налага да спрем, за да повърна още веднъж. Не мартинито извиква у мен желание да умра. А изражението на Питър. Угасналата светлина в очите му. Болката. Виждам я, когато затворя очи. Единственият друг път, когато изглеждаше така, беше, когато баща му не дойде на церемонията по завършването. А сега болката е причинена от мен.
	Плача в колата. Силни ридания, които разтърсват раменете ми.
	— Не плачи — казва татко с въздишка. — Загазила си, но не чак толкова.
	— Не е заради това. Скъсах с Питър. — Едва изговарям думите. — Татко, ако можеше да видиш изражението му. Беше… ужасно.
	Объркан, той пита:
	— Защо скъса с него? Той е такова мило момче.
	— Не знам — проплаквам. — Сега не знам.
	Той държи кормилото с една ръка, а с другата ме стиска за рамото.
	— Всичко е наред. Всичко е наред.
	— Не е.
	— Но ще бъде — казва той и ме гали по косата.
	Тази вечер направих правилния избор. Знам, че е така. Правилно беше да го оставя да върви по пътя си.
	Виждам бъдещето, Питър. Там има болка и разбити сърца. Няма да мога да го понеса. По-добре е да се разделим, докато все още гледаме един на друг по определен начин.


>	37

	Събуждам се посред нощ в плач и първата ми мисъл е, че искам да върна времето назад. Направих огромна грешка и искам да върна всичко. После заспивам, плачейки.
	Сутринта главата ми пулсира и повръщам в банята точно като момичетата по време на седмицата на плажа, само че няма кой да държи косата ми далеч от лицето. След това се чувствам по-добре, но оставам да лежа на пода в банята известно време, в случай че отново ми прилошее. Заспивам там. Събуждам се, защото Кити ме разтърсва за ръката.
	— Стани, трябва да пишкам — казва и ме прекрачва.
	— Помогни ми да се изправя — казвам и тя се подчинява. Сяда на тоалетната, за да се изпишка, а аз напръсквам лицето си със студена вода.
	— Отиди да хапнеш малко препечен хляб — казва Кити. — Ще попие алкохола в стомаха ти.
	Измивам зъбите си и се препъвам надолу по стълбите към кухнята, където татко приготвя яйца, а Трина и Марго хапват кисело мляко.
	— Добро утро — поздравява ме Трина с усмивка.
	— Изглеждаш така, сякаш те е прегазил камион — казва Марго.
	— Ако не беше сватбата, щеше да бъдеш наказана веднага — казва татко, като се опитва да бъде строг и не успява. — Хапни малко бъркани яйца.
	Само при мисълта за храна ми прилошава.
	— Първо хапни препечен хляб — казва Марго. — Ще попие алкохола.
	— Така каза и Кити.
	Трина насочва лъжицата си към мен.
	— А после, след като в стомаха ти има малко храна, можеш да вземеш две хапчета „Адвил“. Никога не приемай „Адвил“ на празен стомах. За нула време ще се почувстваш по-добре.
	— Никога повече няма да пия — заклевам се и Марго и Трина се споглеждат весело. — Сериозно.
	Прекарвам целия ден в леглото със спуснати завеси. Така отчаяно искам да се обадя на Питър. Да го помоля да ми прости. Дори не помня всичко, което казах. Помня същината, но споменът е замъглен. Единственото, което помня съвсем ясно и никога няма да забравя, е изражението му. Мразя се, задето го предизвиках.
	Предавам се. Изпращам му съобщение. Само една дума.
C>
	Съжалявам.
C$
	Сърцето ми бие тежко, докато чакам отговора. Той така и не идва. Опитвам се да се обадя, но се включва гласовата поща и затварям. Може би вече ме е изтрил от телефона си, както направи с баща си. Може би просто е… приключил.


>	38

	Крис заминава първа. Идва у дома през седмицата и казва:
	— Няма да мога да дойда на сватбата на баща ти този уикенд. Заминавам за Доминиканската република утре.
	— _Какво?_
	— Знам. Съжалявам. — Не изглежда ни най-малко да съжалява, на лицето й грее огромна усмивка. — Стана така бързо. Отвори се място за мен в еко хотел и няма начин да го подмина. В Доминиканската република също говорят испански, нали?
	— Да. Но мислех, че ще заминеш за Коста Рика!
	Тя свива рамене и казва:
	— Излезе тази възможност и я приех.
	— Но… Не мога да повярвам, че заминаваш толкова скоро! Трябваше да заминеш чак през август. Кога ще се върнеш?
	— Не знам… Предполагам, че точно в това е чарът. Мога да остана шест месеца или пък ще изникне нещо друго и ще отида на друго място.
	Премигвам.
	— Значи заминаваш завинаги?
	— Не завинаги. Само засега.
	Нещо в мен знае, че е завинаги. Не виждам Крис да се завръща след година, за да учи в общинския колеж във Вирджиния. Това е Крис, бездомната котка, която идва и си отива, когато пожелае. И винаги се приземява на крака.
	— Не бъди толкова тъжна. Ще се справиш и без мен. Имаш Кавински. — За секунда не мога да дишам. Името е като кама в сърцето ми. — Както и да е, скоро всички ще заминат. Радвам се, че няма да остана последна.
	Ето какво изпитва относно оставането тук, ученето в общинския колеж и работата в „Епълбий“ и аз се радвам, че вместо това я очаква приключение.
	— Просто не мога да повярвам, че заминаваш толкова скоро. — Не й казвам, че с Питър сме скъсали, че вече го нямам в живота си. Днес не става въпрос за мен и Питър, а за нейното вълнуващо бъдеще. — Може ли поне да дойда да ти помогна да си опаковаш багажа?
	— Вече е готов! Ще взема само най-необходимото. Коженото си яке, бански костюм, няколко кристални неща.
	— Не трябва ли да вземеш маратонки, работни ръкавици, такива неща. Просто за всеки случай?
	— Ще съм с маратонки в самолета, а от каквото друго имам нужда, ще си го купя там. В това е целият смисъл на приключението. Малко багаж, а останалото — по пътя.
	Мислех, че имаме повече време — аз и Крис в стаята ми, споделяме тайни късно през нощта, ядем чипс в леглото. Исках да циментирам приятелството ни, преди да замине — Лара Джийн и Криси, като в доброто старо време.
	Всичко свършва.


>	39

	Нощта преди сватбата е, тортите ми се охлаждат на плота в кухнята, всички са заети с изнасянето на столове навън, а аз отивам с колата да се сбогувам с Крис.
	Веднага щом влизам, тя казва:
	— Няма да ти позволя да останеш, ако се разплачеш.
	— Не мога да не плача. Чувствам се така, сякаш те виждам за последен път. — По бузата ми се стича сълза. В този миг има нещо, което казва, че няма връщане назад. Знам го, просто го знам. Крис тръгва към следващия етап. Дори да се видим някога отново, няма да бъде същото. Тя е неспокоен дух. Имах късмет да я имам за толкова дълго.
	— Вероятно ще се видим още следващата седмица, когато ще се върна у дома — шегува се тя и в гласа й има нотка на тъга. Крис, с цялата й увереност и смелост, е нервна.
	— Няма начин. Тъкмо ще си започнала. Това е то, Крис. — Скачам и я прегръщам. Опитвам се да не се разплача. — Всичко се случва сега.
	— Какво всичко?
	— Животът!
	— Толкова банално — казва тя, но мога да се закълна, че виждам сълзи в очите й.
	— Донесох ти нещо — казвам. Изваждам подаръка от чантата си и й го подавам.
	Тя скъсва опаковъчната хартия и отваря кутията. Подаръкът е наша снимка в рамка във формата на сърце и не е по-голям от украшение за елха. На плажа сме, в бански костюми в тон. На дванайсет сме, може би на тринайсет.
	— Закачи я на стената, за да знаят хората, че има човек, който иска да се върнеш у дома.
	Очите й се навлажняват и тя ги избърсва с опакото на ръката си.
	— О, мили боже, ти си най-лошата — казва.
	Чувала съм хората да казват, че човек среща най-добрите си приятели в колежа и те са тези, които ще познаваш през целия си живот, но съм сигурна, че ще познавам и Крис през целия си живот. Аз съм човек, който пази и съхранява. Завинаги.

	* * *

	Когато се връщам у дома, Трина е във фитнес клуба. Татко е все още навън и подрежда столовете, Марго глади шаферските ни рокли, а Кити изрязва хартиени знаменца, които ще бъдат окачени над масата с десерти. Заемам се да глазирам сватбената торта — жълта, с маслено-сметанова глазура, точно каквато обещах на Трина. Тортата за младоженеца вече е готова. Този е вторият ми опит за сватбена торта, изхвърлих първата, защото не изравних както трябва слоевете и когато ги подредих един върху друг, тортата бе безнадеждно наклонена на една страна. И тази, втората, е леко неравна, но дебел маслено-сметанов слой скрива всичките несъвършенства или поне аз непрекъснато си го повтарям.
	— Глазурата ти е толкова дебела, че всички можем да получим диабет — отбелязва Кити.
	Прехапвам устни и продължавам да изравнявам горния слой.
	— Изглежда добре, нали, Марго?
	— Има вид на приготвена от професионалист — уверява ме тя и прокарва ютията по подгъва на роклята си.
	Не мога да се сдържа да не кажа, когато минавам покрай Кити:
	— P.S. Последните ти три флагчета са криво изрязани.
	Кити не ми обръща внимание и си припява: „Захарен шок, уха, бейби, тази торта ще ни причини захарен шок“ с мелодията на онази стара песен „Захарната колиба“. Вероятно вината е моя, защото винаги я пускам, когато пека.
	— Това е последният път, когато ще сме само ние трите — казвам. Марго ме поглежда и се усмихва.
	— Радвам се, че вече няма да сме само ние трите — казва Кити.
	— Аз също — казва Марго и съм сигурна, че наистина го мисли.
	Семействата намаляват и се уголемяват. Всичко, което можеш да направиш, е просто да се радваш, хората да се радват един на друг, докато се имат.

	* * *

	Не мога да заспя, затова слизам долу да си приготвя чаша чай, и докато пълня чайника с вода, поглеждам през прозореца. Виждам червеното проблясване на цигара. Трина е навън и пуши.
	Колебая се дали да не оставя чая и да си легна, преди да ме е видяла, но тя влиза вътре, докато изпразвам чайника. В ръка държи кутия цигари.
	— О! — възкликва, изненадана.
	— Не можах да заспя — казваме двете едновременно.
	Тя ме моли:
	— Не казвай на Кити!
	И двете се засмиваме.
	— Кълна се, тази цигара беше последна. Не съм пушила от месеци!
	— Няма да й кажа.
	— Длъжница съм ти — казва Трина и издишва облекчено.
	— Искаш ли чаша чай? — питам. — Мама ни приготвяше някога. Успокоява. Ще те накара да се почувстваш добре, уютно и готова за леглото.
	— Звучи божествено.
	Напълвам чайника и го слагам на котлона.
	— Нервна ли си относно сватбата?
	— Не, не съм нервна… Е, може би малко. Наистина искам да мине гладко и без никаква засечка. — От гърлото й излиза кикот. — Исках да се пошегувам. Господи, обожавам добрите шеги. — После изправя гръб и казва: — Кажи ми какво става с теб и Питър.
	Заета съм с разпределянето на меда в чашите.
	— О, нищо. — Последното, от което Трина има нужда в нощта преди сватбата си, е да слуша за проблемите ми.
	Тя ме поглежда.
	— Хайде, момиче. Кажи ми.
	— Не знам. Предполагам, че скъсахме. — Свивам рамене и потискам сълзите.
	— О, скъпа. Донеси този чай тук и седни до мен на дивана.
	Приготвям чая, вземам чашите и сядам до Трина. Тя свива крака под тялото си и завива и двете ни с одеяло.
	— А сега ми разкажи всичко — казва.
	— Предполагам, че всичко започна, когато ме приеха в Университета на Северна Каролина. Планът ни беше да отида в „Уилям енд Мери“ и след година да се прехвърля. Щяхме да поддържаме връзката си от разстояние през първата година. Университетът на Северна Каролина е много по-далеч, но когато отидох да разгледам, разбрах, че искам да уча там. Не с един крак вътре, а с другия — навън, нали разбираш? — Разбърквам чая си с лъжичката. — Наистина искам да си дам шанс.
	— Мисля, че това е хиляда процента правилното отношение към нещата. — Трина топли длани на чашата си. — И затова ли скъса с него?
	— Не, не съвсем. Майката на Питър ми каза, че говорел за прехвърляне в Университета на Северна Каролина след година. Поиска от мен да скъсам с него, преди да е объркал живота си заради мен.
	— По дяволите! Майка му е кучка!
	— Не използва точно тези думи, но това бе смисълът. — Отпивам от чая си. — Аз също не искам да се прехвърли заради мен… Мама все повтаряше да не отиваме в колежа с гадже, защото това пречи на новите преживявания.
	— Е, за да бъдем откровени, майка ти никога не е виждала Питър Кавински. Не е разполагала с всички факти. Ако го беше познавала… — Трина подсвирва тихо. — Може би щеше да мисли различно.
	Очите ми се напълват със сълзи.
	— Честно, съжалявам, че скъсах с него, и ми се иска да можех да върна всичко!
	Тя повдига брадичката ми.
	— Защо не го направиш тогава?
	— Не мисля, че някога ще ми прости, че го нараних така. Той не се отказва лесно от хората. Мисля, че за него вероятно съм мъртва.
	Трина се опитва да скрие усмивката си.
	— Съмнявам се. Виж, ще разговаряш с него на сватбата утре. Ще ти прости, когато те види в онази рокля.
	Подсмърчам.
	— Сигурна съм, че няма да дойде.
	— А аз съм сигурна, че ще дойде. Трябва да присъстваш на сватбата, когато си организирал ергенското парти. Без да споменаваме факта, че е луд по теб.
	— А ако отново го нараня?
	Тя обхваща чашата си с две ръце и отпива.
	— Не можеш да го предпазиш от нараняване, скъпа, независимо какво правиш. Да бъдеш уязвим, да допускаш хората до себе си, да бъдеш наранен… Всичко е част от това да бъдеш влюбен.
	Попивам думите й.
	— Трина, кога разбра, че любовта ви с татко е истинска?
	— Не знам… Мисля, че просто реших.
	— Реши какво?
	— Да бъда с него. Да бъдем заедно. — Усмихва ми се.
	Щеше да е лудост да си помисля това преди година, когато тя беше просто нашата съседка, госпожица Ротсчайлд. С Кити седяхме на стъпалата и я гледахме как сутрин тича към колата и се залива с кафето. А сега тя се омъжва за баща ни. Ще бъде наша мащеха и аз много се радвам.


>	40

	Във въздуха се носи мирисът на цветя и безкрайно лято. Идеалният ден за сватба. Не мисля, че има по-красиво място от Вирджиния през юни. Всичко цъфти, всичко е зелено, слънчево и изпълнено с надежда. Може би някой ден аз също ще избера да се омъжа у дома.
	Събуждаме се рано и ни се струва, че ще имаме много време, но разбира се, тичаме наоколо като пилета с отрязани глави. Трина търчи нагоре-надолу по стълбите в копринения халат в цвят слонова кост, който Кристен й подари. Кристен купи розови халати за нас, шаферките, а имената ни са избродирани със златисти конци на предните джобове. Този на Трина е с надпис БУЛКАТА. Трябва да се признае на Кристен, че макар да дразни хората около себе си, има виждане за нещата.
	Приятелката фотографка на Трина ни снима всичките по халати, Трина е в средата като много загорял от слънцето лебед. После идва време да се облечем. Постигнали сме компромис относно смокинга на Кити — тя е облечена в бяла риза с къси ръкави, весела плисирана папийонка и панталони, които стигат до глезените й. Косата й е на швейцарски плитки, които са забодени на върха на главата й. Толкова е красива. Толкова е… Кити. Аз също съм направила компромис относно короната от цветя. В косата ми има само бебешки дъх. Компромис е постигнат и относно ефирните, подобни на нощници рокли за мен и Марго. Облечени сме в бутикови рокли на цветни мотиви от петдесетте години на двайсети век, които открих в „Етси“ — тази на Марго е кремава с жълти маргаритки, а моята е на розови цветя и презрамки, които се завързват на едното рамо. Моята трябва да е била на ниска жена, защото дори нямаше нужда да я преправим, стига ми до коляното, както се предполага, че трябва да бъде.
	Трина е красива булка. Зъбите и роклята й изглеждат много бели на фона на загорилата й кожа.
	— Не изглеждам глупаво, нали? — Хвърля ми нервен поглед. — Не съм прекалено стара, за да нося бяло, нали? Искам да кажа, разведена съм.
	Марго отговаря, преди да съм успяла да кажа каквото и да е.
	— Изглеждаш съвършено. Просто съвършено.
	По-голямата ми сестра знае съвсем точно какво да каже.
	Цялото тяло на Трина се отпуска, сякаш въздухът е изкаран от него.
	— Благодаря, Марго. — Гласът й трепери. — Толкова съм щастлива.
	— Не плачи! — изпищява Кити.
	— Шшш — казвам й. — Не пищи. Трина има нужда от спокойствие. — Кити е вързопче от нерви и енергия през целия ден — сякаш денят е комбинация от рождения й ден, Коледа и първия учебен ден.
	Трина си вее на подмишниците.
	— Потя се. Мисля, че имам нужда от още дезодорант. Мириша ли, Кити?
	Кити я уверява:
	— Добре си.
	Вече сме си направили стотици снимки днес и ще направим още стотици, но знам, че тази ще ми е любимата. Ние, трите момичета Сонг, скупчени около Трина, Марго попива очите й с хартиена кърпичка, Кити е покачена на табуретка и е заета с косата й, Трина ме е прегърнала. Усмивките ни са огромни. Нещата свършват, но също и започват.
	Колкото до Питър, от него няма и дума. Всеки път, когато по улицата мине кола, отивам до прозореца, за да видя дали не е неговата. Но той не идва и аз ни най-малко не го обвинявам. Но все още се надявам, защото не мога иначе.

	* * *

	Задният двор е покрит с коледни лампички и фенери от бяла хартия. Вярно, няма стена от рози, но пак е красиво. Всички столове са подредени, по средата има пътека, по която да мине Трина. Поздравявам гостите. Не са много, няма и петдесет човека. Идеално за сватба в задния двор. Марго седи с двете ни баби, бащата на Трина и сестра й са на първата редица и си правят компания, а аз се разхождам наоколо и поздравявам съседите ни семейство Шах, леля Кари, вуйчо Виктор и братовчедка ми Хейвън, която ми прави комплимент за роклята. Погледът ми през цялото време е отправен към алеята в очакване на черното ауди, което не идва.
	Когато засвирва „Приспивна песен“ на Дикси Чикс, Кити, Марго и аз заемаме местата си. Татко застава на мястото на младоженеца и всички гледаме към къщата, от която излиза Трина и тръгва към нас. Разкошна е.
	Плачем по време на клетвите — дори Марго, която никога не плаче. Клетвите са обичайните и когато преподобният Чои, пасторът от бабината църква, казва: „Можете да целунете булката“, татко почервенява като цвекло, но елегантно целува Трина. Всички ръкопляскат, Кити надава викове. Джейми Фокс-Пикъл лае.

	* * *

	Танцът на баща и дъщеря беше идея на Трина. Тя каза, че вече е преживяла това и няма нужда да го повтаря, и че танцът ще има много повече смисъл за нас, момичетата. Упражнявахме се по-рано през седмицата на дансинга, който татко нае.
	Планирахме танца да започнат татко и Марго, после да се присъединя и аз, и накрая — Кити. Песента, която татко избра, е „Не е ли прекрасна“ — песен, която Стиви Уондър написал, когато му се родила дъщеря.
	Двете с Кити стоим отстрани и пляскаме в такт с музиката. Знам, че тя очаква с нетърпение момента, когато ще може да танцува.
	Преди татко да пусне Марго, я прегръща и прошепва нещо в ухото й, а в очите й има сълзи. Няма да питам какво й е казал, този момент е само за тях.
	Двамата с татко пробваме няколко движения. Доставяме удоволствие на тълпата, като правим танцови стъпки един до друг в такт с ритъма.
	— Толкова се гордея с теб — казва той. — Моята средна дъщеря. — Мой ред е за сълзи в очите. Целувам го по бузата и го предавам на Кити. Татко я завърта точно когато засвирва хармониката.
	Слизам от дансинга и го виждам. Питър, в костюм, застанал встрани, до кучешкия дрян. Толкова е красив, че дъхът ми спира. Прекосявам задния двор, а той ме гледа през цялото време. Сърцето ми бие толкова силно, че ще изхвръкне от гърдите. Заради мен ли е дошъл? Или защото е обещал на татко?
	Заставам пред него и казвам:
	— Ти дойде.
	Той извръща поглед.
	— Разбира се.
	Тихо казвам:
	— Иска ми се да можех да взема обратно думите, които казах онази нощ. Дори не помня всичко.
	Свел поглед, той казва:
	— Но беше искрена, нали? И добре че ги каза тогава, защото все някой трябваше да ги каже, и беше права.
	— За кое? — прошепвам.
	— За Университета на Северна Каролина. — Вдига глава, в очите му има болка. — Но трябваше да ми кажеш, че майка ми е говорила с теб.
	Поемам си треперливо дъх.
	— Ти трябваше да ми кажеш, че мислиш да се прехвърлиш! Трябваше да ми кажеш как се чувстваш. Ти се затвори в себе си след церемонията по завършването, не ме допускаше до себе си. И все повтаряше, че всичко ще е наред.
	— Защото бях дяволски уплашен! — изтърсва той. Оглежда се дали някой е чул, но музиката заглушава разговорите и всички танцуват, никой не ни гледа и сякаш сме сами в задния двор.
	— От какво толкова се страхуваше? — прошепвам.
	Ръцете му се свиват, в юмруци. Когато най-после проговорва, гласът му е дрезгав, като че ли не е говорил известно време.
	— Страхувах се, че ще отидеш в Университета на Северна Каролина и ще разбереш, че не си струвам, и ще ме напуснеш.
	Правя крачка към него. Поставям ръка върху неговата, той не се отдръпва.
	— Освен семейството ми, ти си най-специалният за мен човек на земята. Да, наистина мисля някои от нещата, които казах онази вечер, но не и че искам да изгубя девствеността си с теб, за да приключа главата. Исках да е с теб, защото те обичам.
	Питър ме прегръща с една ръка през кръста, дръпва ме към себе си, свежда поглед към мен и казва с чувство:
	— Никой от двама ни не иска да скъса. Защо тогава да скъсваме? Заради онова, което е казала майка ми? Защото сестра ти е постъпила така? Ти не си като сестра си, Лара Джийн. Ние не сме като Марго и Сандерсън или като някои други. Ние сме ти и аз. И да, ще бъде трудно. Но, Лара Джийн, никога няма да изпитвам към друго момиче това, което изпитвам към теб. — Казва го с увереността, каквато може да изпитва само един тийнейджър и точно в този момент го обичам повече от всякога.

	* * *

	Свири „Обичам очите на моята любима“. Питър ме хваща за ръката и ме повежда през моравата.
	Никога преди не сме танцували на такава песен. Тя е от тези, в които просто стоите на едно място и се полюлявате, гледате се в очите и се усмихвате. Различно е, сякаш вече сме по-възрастните версии на Питър и Лара Джийн.
	Трина, Кити и Марго танцуват в кръг, баба е в средата. Хейвън танцува с татко. Улавя погледа ми и оформя с устни:
	— _Толкова е сладък._
	Питър, не баща ми. Да. Толкова е сладък.
	Никога няма да забравя тази вечер, не и докато съм жива. Някой ден, ако имам късмет, ще разказвам историите си на някое младо момиче, както Сторми разказваше на мен. И ще ги преживея отново.
	Когато съм стара и посивяла, ще се връщам към тази нощ и ще си я спомням такава, каквато е била.
	Е, все още сме тук.
	Още не е бъдещето.

	* * *

	Онази нощ, след като всички гости са си отишли, столовете са прибрани и останките от храна са в хладилника, се качвам в стаята си, за да се преоблека. На леглото ми виждам годишника си. Обръщам на последната страница и там е съобщението на Питър до мен.
	Само дето не е съобщение, а договор.
C>
N	__ДОГОВОРЪТ С ПОПРАВКИ__
N	__ЛАРА ДЖИЙН И ПИТЪР__

	Питър ще пише писмо на Лара Джийн веднъж в седмицата. Истинско писмо, не имейл.
	Лара Джийн ще се обажда на Питър веднъж на ден. За предпочитане преди лягане, последното обаждане за деня.
	Лара Джийн ще постави снимка на Питър на стената си.
	Питър ще държи албума на бюрото си, така че всички, които се интересуват, да разберат, че не е свободен.
	Питър и Лара Джийн винаги ще си казват истината, дори да е трудно.
	Питър ще обича Лара Джийн от все сърце, винаги.
C$


>	41

	В нощта, преди да замина за колежа, прогнозата предвижда дъжд от метеори. Предполага се, че ще е хубава гледка. Двамата с Питър отиваме до езерото, за да гледаме. Кити не казва, но също иска да дойде, умира от желание. Цялото й тяло е сковано от желание, а не смее да помоли. По всяко друго време бих казала „да“.
	Казвам й „довиждане“, а устните й са свити от разочарование, но само за секунда, защото успява добре да го прикрие. Вероятно понякога е много трудно да си най-малката, да си тази, която понякога е пренебрегвана.
	В колата ми прилошава от чувство за вина, че така обсебвам Питър. Но ни остава толкова малко време… Аз съм ужасна по-голяма сестра. Марго щеше да я вземе със себе си.
	— За какво мислиш? — пита ме Питър.
	— О, за нищо — отвръщам. Прекалено много ме е срам, за да кажа на глас, че трябваше да поканя Кити да дойде с нас.
	Когато се върна у дома за есенната ваканция, ще направим нещо тримата. Двамата с Питър ще я заведем на късна прожекция в киното. Тя ще е по пижама, а аз ще приготвя одеяло на задната седалка на колата, за да я завия, когато заспи. Но тази вечер искам да съм само с Питър, само този път. Няма смисъл да изпитвам вина и да съсипвам вечерта, след като вече съм постъпила егоистично. И ако трябва да бъде напълно откровена със себе си, бих го направила пак. Ето колко съм лакома за последните си мигове с Питър. Искам погледът му само за себе си, искам да разговарям само с него, да бъдем само двамата за малкото време, което ни остава. Някой ден тя ще разбере. Някой ден ще обича момче и ще го иска само за себе си, няма да желае да дели вниманието му с другите.
	— Трябваше да вземем Кити — изтърсвам изведнъж.
	— Знам — казва той. — На мен също ми е криво. Мислиш ли, че е много ядосана?
	— По-вероятно е тъжна.
	Но никой от нас не предлага да обърнем колата и да се върнем за нея. Мълчим, после и двамата се смеем — глупаво и от облекчение. Питър уверено казва:
	— Ще я вземем следващия път.
	— Следващия път — повтарям. Хващам го за ръката, преплитам пръсти с неговите, намирам утеха в това, че тази вечер той се чувства по същия начин като мен и между нас няма разстояние.
	Разстиламе одеяло и лягаме един до друг. Луната прилича на ледник на нощното небе. Не забелязвам нищо необичайно. Небето ми се струва съвсем нормално.
	— Може би трябваше да отидем в планината — казва Питър и обръща лице към мен.
	— Не, тук е съвършено — казвам. — Както и да е, четох, че трябва да гледаш звездите и да чакаш, независимо къде си.
	Понякога ми се иска да се бяхме срещнали след навършването на двайсет и седем. Тази възраст ми се струва добра да срещнеш човека, с когото ще прекараш остатъка от живота си. На двайсет и седем си все още млад, но, надявам се, си поел по пътя да бъдеш такъв, какъвто искаш.
	Но после си мисля, не, за нищо на света не бих заменила годините — дванайсет, тринайсет, шестнайсет и седемнайсет — които имах с Питър. Първата ми целувка, първото ми фалшиво гадже, първото ми истинско гадже. Първото момче, което ми подари бижу. Сторми би казала, че това е най-важният момент. Тя ми каза, че така момчето показвало, че те смята за своя. Мисля, че за нас беше обратното. Така разбрах, че той е мой.
	Не искам да забравя нищо от това. Погледът му в този момент. Тръпките, които пролазват по гръбнака ми всеки път, когато ме целува. Искам да задържа всичко това.
	— Първата сбирка в шести клас.
	Поглеждам го.
	— Какво?
	— Тогава те видях за първи път. Седеше на редицата пред мен. Помислих, че си сладка.
	Засмивам се.
	— Добър опит. — Толкова е мило да прави опити да бъде романтичен.
	Той продължава:
	— Косата ти беше дълга, ластичето ти за коса беше с панделка. Винаги съм харесвал косата ти, дори тогава.
	— Добре, Питър — казвам и го потупвам по бузата.
	Той не ми обръща внимание.
	— Името ти бе изписано на раницата ти с блестящи букви. Никога преди не бях чувал името Лара Джийн.
	Челюстта ми увисва. Сама бях залепила блестящите букви на раницата си! Отне ми цяла вечност да направя надписа равен. Съвсем бях забравила за тази раница. Тогава тя беше най-ценното ми притежание.
	— Директорът започна да изкарва на сцената деца на случаен принцип за игри с награди. Всички вдигаха ръце, но косата ти се заплете в стола ти и ти се опитваше да я разплетеш, затова не те избраха. Спомням си, че се чудех дали да не ти помогна, но реших, че ще е странно.
	— Как помниш всичко това? — питам удивено.
	Усмихнат, той свива рамене.
	— Не знам. Просто помня.
	Кити винаги повтаря, че първоначалните истории са много важни.
	В колежа, когато ме питат как сме се срещнали, какво ще им отговоря? Краткият отговор е, че сме израснали заедно. Но това е по-скоро историята ми с Джош. Гаджета от гимназията? Това е историята на Питър и Жен. Каква е нашата тогава?
	Предполагам, ще кажа, че всичко е започнало с любовно писмо.


C>
	Прекарах чудесно — завърши щастливо тя — и чувствам, че това обозначава цяла епоха в живота ми. Но най-хубавото от всичко бе завръщането у дома.
@	Л. М. Монтгомъри
@	„Анн от фермата «Грийн Гейбълс»“
C$


>	Благодарности

	Не съм мислила, че ще напиша друга книга за Лара Джийн, затова съм щастлива, че имам последна възможност да благодаря на всички, които ми помогнаха. Искам да благодаря от цялото си сърце на агентката ми, Емили ван Бийк, и на екипа на „Фолио“, на редакторката ми, Зарийн Джефри, и на всички от „Саймън енд Шустър“, но особено на Джъстин Чанда, Ан Зафиан, Криси Но, Луси Каминс, Мекиша Телфер, Керилий Хорън, Одри Гибънс, Кейти Хершбергер, Кандис Грийн, Мишел Лио и Дороти Грибин. Благодаря също на филмовия си агент, Мишел Уейнър, на публициста си, Брайтън Халверсън, и на помощника си, Дан Джонсън. Бих искала също така да благодаря на Джанин Лелонде от администрацията на Вирджинския университет и на Винсънт Брайдис от спортния отдел. Благодаря на приятелите си и колегите си писатели за това, че прочетоха ръкописа и ми предложиха удивителни бележки, както и за това, че ме развеселяваха през цялото време — Шъбон Вивиан, Адел Грифин, Дженифър Е. Смит, Мелиса Уокър и Анна Кери. Нямаше да се справя без вас.
	И последно, благодаря на всичките си читатели. Ако не бяхте вие, нямаше да напиша тази книга. Искрено, тази книга е за вас. Най-съкровеното ми желание е да сте щастливи и доволни от края на историята за Лара Джийн. Този път наистина е краят за мен и Лара Джийн. Но тя ще живее в сърцето ми, защото пътят винаги има завой.
