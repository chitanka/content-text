D>
	Посвещавам тази книга на Райнхард Цимерман
D$


>	1. Правилата на тениса

	Професор доктор Мориц Мария фон Игелфелд ценеше високо късмета да бъде тъкмо този, който беше, и никой друг. Ако се позамислеше кой би могъл да бъде, само ако не се беше родил при тези обстоятелства, при които се бе родил, честно казано, направо го обземаше ужас. Да вземем например неговия колега професор доктор Детлев Амадеус Унтерхолцер. Като помислиш дори само за името — да те нарекат Детлев си е злополука, но да се прибавят към това и някакви смехотворни моцартиански претенции, и всичко да кулминира във фамилията Унтерхолцер — то си е все едно да позлатиш ряпа. Ако пък към всичко това се добавеха и някои лични характеристики на Унтерхолцер, то несъмнено злополучията нарастваха неудържимо. Унтерхолцер имаше лошия късмет да произхожда от някаква незнайна област, известна с това, че там се отглеждаха картофи, място без каквото и да било значение, че на всичкото отгоре бе обременен да влачи през живота огромен и крайно неелегантен нос. За това, разбира се, той не можеше да бъде обвиняван, но все пак Игелфелд считаше, че Унтерхолцер търпи критика за начина, по който разнасяше носа си насам-натам. Проблемният нос е нещо, което може да сполети всекиго, но пък би могъл да бъде прикриван с по-скромно държане на главата; вместо това Унтерхолцер виреше безсрамно носа си, също като мравояд, така че той беше първото, което човек виждаше при появата му. Това бе най-неподходящото поведение за човек с такъв нос.
	За разлика от него Игелфелд бе надарен с напълно подходящ за личността си нос. Не беше малък — малкият нос понякога е също толкова неприятно явление като прекалено големия, защото придава на притежателя си израз на дребнавост или дори известна незначителност. Носът на Игелфелд клонеше леко към орлова линия, което бе напълно подходящо за издънка на една толкова именита фамилия. Името Игелфелд е почтено и достойно: „игел“ означава на немски „таралеж“, следователно „Игелфелд“ се превежда като „полето на таралежите“ — неоспорима териториална референция, отразена и на фамилния герб, на който се виждаше таралеж на зелен фон. Разбира се, Унтерхолцер се кискаше скритом при вида на таралежа, но какво ли му оставаше, освен да се киска, като се има предвид, че не би могъл да се надява на фамилен герб, независимо от претенциите, които би могъл да има в това отношение.
	Но докато Фон Игелфелд изпитваше огромно облекчение при мисълта, че не е Унтерхолцер, беше длъжен да признае пред себе си, че не би имал нищо против да бъде професор доктор доктор (_honoris causa_) Флорианус Принцел, друг негов колега от института по романска филология. Принцел беше достоен мъж и забележителен учен. Двамата с Игелфелд се бяха запознали още като студенти, и открай време Игелфелд му се възхищаваше безусловно. Принцел беше образ на атлета-поет, докато Игелфелд бе по-скоро кабинетна личност, така да се каже, учен учен. Ако някой предложеше на Игелфелд да създаде платоничния родов идеал за всички Фон Игелфелд, той без колебание би се спрял на образа на Принцел.
	Фон Игелфелд несъмнено беше най-именитият от тримата професори. Той беше автор на един извънредно съдържателен труд от областта на романската филология, „Португалски неправилни глаголи“ — в сравнение с величието на това произведение всички други трудове в тази област изглеждаха незначителни. Тази въздлъжка книга, резултат на дългогодишни проучвания, в продължение на около хиляда и двеста страници изследваше развитието и капризите на португалските глаголи. Книгата бе добре посрещната в научните среди — не че някой би могъл дори за миг да се усъмни в това. Дори един от рецензентите беше писал само: „На тази тема няма какво повече да се напише. Просто няма какво“. Фон Игелфелд прие този комплимент така, както го бе замислил авторът му, макар всъщност по темата да можеше да се пише още много — особено ако човек се заемеше да коментира някои по-неясни и противоречиви пунктове в книгата. В продължение на години той правеше именно това — предимно на научни конференции, където трудовете на Фон Игелфелд върху португалските неправилни глаголи бяха кулминация на дневния ред. Но знаменитостта не винаги даваше очакваните плодове; за нещастие не Фон Игелфелд, а Принцел стана почетен доктор на университета в Палермо, и немалко бяха хората (сред тях и самият Фон Игелфелд), които подозираха, че става дума за объркана самоличност. В края на краищата, дребничките сицилиански професори, които присъждаха степента, вероятно трудно можеха да разграничат един от друг тримата високи немски професори. Разбира се, той никога не огласи тези свои подозрения, защото това би било проява на неучтивост и би застрашило приятелството им. Но също както никой никога не спомена за тези съмнения, така и никой не говореше за почетната докторска степен.
	На тазгодишния конгрес на специалистите по романска филология в Цюрих тримата професори решиха да отседнат в едно селце на брега на езерото. Имаше един много подходящ влак, с който отиваха всяка сутрин на заседанията в града, а вечер се връщаха с редовен курс на корабчето, което акостираше на не повече от пет минути път от хотела. Този вариант ги устройваше много повече, отколкото ако живееха в самия град, сред банките и магазините за скъпи часовници. Самият Фон Игелфелд бе казал веднъж на колегите си:
	— Забелязвали ли сте как тиктака Цюрих? _Тик-так-зън_. Не бих могъл да спя в такъв град.
	Хотел „Карл Густав“, в който бяха отседнали тримата професори, беше голям, старомоден, предпочитан от семейства, които искат да прекарат известно време извън града, без да се отдалечават много от него. Швейцарската професионална етика се бе просмукала до мозъка на костите на тези банкери, намиращи се в състояние на постоянно безпокойство. Този хотел бе извънредно подходящ за техните ваканции, защото винаги можеха да кажат на жените си, че излизат на разходка в парка, да отидат до близката гара и след двайсет минути да се озоват в градския си офис. Връщаха се два часа по-късно и лъжеха, че са ходили из гората или по брега на езерото, а всъщност бяха приемали депозити и подписвали полици. Така цюрихските финансисти се бяха сдобили с репутацията, че никога не излизат в отпуск, което изпълваше конкурентите им с ужас и чувство на вина.
	Принцел бе пристигнал първи и бе взел най-хубавата стая с ненарушаван от нищо изглед към езерото. Той беше малко притеснен, защото по принцип стаята се полагаше на Фон Игелфелд — като автор на „Португалски неправилни глаголи“ той винаги получаваше най-доброто. Затова и Принцел внимаваше да не спомене нещо за изгледа и да не допуска Фон Игелфелд в стаята си. Унтерхолцер, който пък винаги получаваше най-лошото от съществуващия избор, спеше в мрачна странична стая, която се падаше точно над трапезарията, а прозорецът му гледаше към хотелския тенискорт.
	— От стаята си виждам тенискорта — обяви той една вечер, когато тримата се събраха на терасата, за да пият по чаша минерална вода.
	— Така ли? — отвърна Фон Игелфелд. — А виждал ли си някой да играе тенис там?
	— Аз видях веднъж четирима от гостите на хотела — намеси се Принцел — Бяха италианци. Играеха много енергично, докато единият като че ли получи сърдечен пристъп — тогава прекъснаха играта.
	Известно време тримата професори обмисляха този забележителен случай. Очевидно дори тук, при тези условия, близки до съвършенството, където всичко беше толкова спокойно и сигурно, фактът, че човек е смъртен, не можеше да бъде пренебрегнат. Швейцарците можеха да гарантират и координират всичко, което им падне — но в крайна сметка смъртта не спазваше ничие разписание.
	Тогава на Принцел му хрумна нещо. На пръв поглед тенисът не изглеждаше кой знае колко трудна игра; очакваше ги дълга лятна вечер, а след прибързаното отпътуване на италианците кортът беше празен.
	— Бихме могли да поиграем ние — предложи той.
	Другите го изгледаха.
	— Никога не съм играл тенис — каза Фон Игелфелд.
	— Нито пък аз — каза Унтерхолцер. — Шах — да, но тенис не.
	— Но това не е повод да не играем — добави бързо Фон Игелфелд. — Тенисът, както и всяка друга дейност, може да бъде овладян само ако човек познава принципите, на които се основава. В това отношение би трябвало да бъде подобен на езика. Разбирането на някои прости правила води до разбирането на даден език. Какво по-лесно от това?
	Унтерхолцер и Принцел се съгласиха, и Принцел бе пратен да преговаря с управителя на хотела, за да разбере може ли да наемат екипировка за тенис, както и някаква книга с правилата на играта.
	Управителят се поучуди на молбата им, но в стар хотел човек може да намери какво ли не, затова и той в крайна сметка се появи с някаква древна книга, протрита по краищата от прелистване, измъкната от шкафа за спортни принадлежности. Това беше „Правилата на тениса“ от капитан Джефри Пембълтън, възпитаник на Кеймбридж, някогашен шампион на графство Кеймбриджшър, издадена през 1923 г., преди да бъде въведен тай-брека.
	Въоръжени с трактата на Пембълтън (окачествен от Фон Игелфелд като „велико творение на Кеймбриджката научна школа“, което предизвика бурно веселие у колегите му), тримата професори потеглиха уверено към кортовете. Капитан Пембълтън бе включил съобразително в произведението си няколко глави, посветени на техниката на играта, а всички основни удари бяха илюстрирани с миниатюрни диаграми и пунктирни линии, обясняващи движението на ръцете и позициите на тялото.
	Десетина минути бяха достатъчни на Принцел и Фон Игелфелд, за да се почувстват достатъчно уверени и да започнат да играят. Унтерхолцер се разположи на столче в единия край на мрежата и се провъзгласи за съдия. Естествено, първият сервис се падна на Фон Игелфелд, който вдигна ракетата си в съответствие с инструкциите на капитан Пембълтън и удари топката в посока към Принцел.
	Сервисът не е проста работа, и за нещастие Фон Игелфелд не успя нито веднъж да прехвърли топката над мрежата. Всеки сервис беше двоен фал.
	— Нула-петнайсет; нула-трийсет; нула-четиридесет — професор доктор Принцел печели гейма — извика Унтерхолцер. — Професор доктор Принцел сервира!
	Принцел, който бе чакал досега търпеливо да отговори на сервиса на Фон Игелфелд, поставил крака в точната позиция, препоръчвана от капитан Пембълтън, попрелисти справочника, за да опресни познанията си. После хвърли топката високо във въздуха, стовари ракетата с все сила върху нея и я запрати право в мрежата. Без да се смути от неуспеха, той повтори и потрети, но резултатът упорито се развиваше еднопосочно.
	— Нула-петнайсет, нула-трийсет; нула-четиридесет, професор доктор Фон Игелфелд печели гейма! — пропя отстрани Унтерхолцер. — Професор доктор Фон Игелфелд сервира!
	Продължиха в този дух. Броят на геймовете нарастваше, но нито един от играчите не успяваше да спечели по друг начин, освен поради пълен неуспех на противниковите сервиси. Един-два пъти топката успя да премине мрежата, че дори и да бъде върната обратно; но това не бе достатъчно, за да може сервиращият да спечели — Унтерхолцер продължаваше да съобщава резултата на висок глас, спечелвайки си по някой укорителен поглед от Фон Игелфелд, който накрая предложи да проверят в „Правилата на тениса“, за да си изяснят кой печели при такива обстоятелства.
	За съжаление отговор на този въпрос нямаше. Единственият постулат на капитан Пембълтън гласеше, че победата принадлежи на играча, спечелил шест гейма — но при условие, че въпросният играч води с поне два гейма пред противника. Ако това условие не било изпълнено, играта трябвало да продължи, докато единият от двамата поведе с два гейма. Възникваше обаче непреодолим проблем — тъй като нито Фон Игелфелд, нито Принцел можеха да спечелят сервис, по никакъв начин не можеха да поведат с два гейма.
	Това очевидно неразрешимо затруднение явно се дължеше на груба грешка в теоретичната структура на играта.
	— Но това е смехотворно! — фучеше фон Игелфелд. — Във всяка игра трябва да има победител — това е всеизвестно! А тази… тази глупава книга въобще не предвижда условия за умерено добри играчи като нас!
	— Съгласен съм — заяви Принцел и захвърли ракетата си. — Какво ще кажете, Унтерхолцер?
	— Не проявявам интерес към несъвършени игри — отвърна Унтерхолцер и махна презрително с ръка към „Правилата на тениса“. — И това ми било Кеймбридж!
	И тримата напуснаха корта, без да забележат множеството лица, които набързо се оттеглиха от прозорците. Хотел „Карл-Густав“ рядко предлагаше подобни забавления на гостите си.
	— Е — поде Принцел, — това усилено спортуване ме разгорещи. Бих поплувал с удоволствие.
	— Чудесна идея — заяви Фон Игелфелд. — Може би ще е добре да постъпим точно така.
	— Плувате ли? — попита Унтерхолцер, малко изненадан от този внезапен пристъп на физическа активност.
	— Нямам практически опит — отвърна Фон Игелфелд. — Но никога не ми е изглеждало особено трудно. Човек просто трябва да простре ръце по подходящ начин, а после да ги прибере обратно, изтласквайки по този начин напред тялото във водата.
	— Правилно — отбеляза Принцел. — Виждал съм как се прави — много пъти. Всъщност дори тази сутрин някои от гостите на хотела скачаха във водата от хотелския кей. Може да вземем плувни костюми назаем от управителя.
	— Тогава да идем да поплуваме — каза ентусиазирано Фон Игелфелд. — До вечеря има повече от час, хубаво ще е да се освежим всички — и добави, хвърляйки кос поглед към Унтерхолцер, — и играчи, и всички останали.
	От водата повяваше приятен хлад. Елегантните бели яхти се плъзгаха по езерото, понесени от планинския бриз, издул платната им. От мястото на вълнолома, където стояха, тримата професори биха могли, извивайки вратове, да видят прозорците на кабинета, в който Юнг е обмислял нашето колективно несъзнателно. Както Фон Игелфелд бе отбелязал, плуването изглеждаше проста работа — на теория.
	В хотел „Карл-Густав“ насъбралата се по прозорците публика очакваше с трескаво нетърпение развоя на събитията.


>	2. Дуели, или как да се дуелираме

	Хайделберг и младите години! _Ach, die Jugendzeit!_* Като студент в Хайделберг Фон Игелфелд живееше на квартира при фрау Илзе Кранценхауф, хазяйка от старата школа. Точната й възраст беше обект на предположения за много поколения студенти, но по нищо не личеше, че тя има намерение да се оттегли, затова и при дипломирането си немалко от нейните наематели обещаваха да пратят синовете си при нея, когато дойдеше време и те да следват. От своя страна фрау Кранценхауф тържествено обещаваше да осигури свободна стая след двайсетина години. Нерядко й се случваше да изпълни това свое обещание, и някой розово-бузест абитуриент, току-що напуснал гимназията в Хановер, Хамбург или Регенсбург, биваше посрещнат от някогашната хазяйка на баща си и въведен в стаята, заемана някога от баща му, учеше на същото бюро и се наслаждаваше на същия изглед от прозореца си.
	[* (нем.). — Ах, младите години!]
	По времето, когато Фон Игелфелд живееше и учеше в Хайделберг, фрау Кранценхауф имаше още трима наематели. Двама от тях не будеха никакъв интерес у Фон Игелфелд — всъщност той едва ги търпеше. Дорфлингер беше висок, кокалест младеж, чиито родители имаха ферма близо до Мюнхен, а тромавият му приятел Гизбах беше точно толкова тумбест, колкото Дорфлингер беше кльощав. Двамата следваха инженерни науки, почти не знаеха латински и прекарваха всяка свободна вечер в някоя бирария. Фон Игелфелд разменяше по няколко думи с тях и бързо се оттегляше в мълчание. Нямаше за какво да говори с такива хора — наистина нямаше.
	Според Фон Игелфелд далеч по-симпатичен от тях беше един млад студент по филология от Фрайбург, Флорианус Принцел. Принцел беше висок, с тъмна, вълниста коса, и имаше обичая да гледа открито и честно събеседника си в очите. Фон Игелфелд, чиито представи за приятелството се основаваха на романтизма от деветнайсети век и прочетените произведения, в които млади мъже завързват благородни дружби, реши, че най-сетне е открил човек с достойни за уважение качества. Той, Фон Игелфелд, естетът-учен, можеше да се сприятели с атлета-герой Принцел. Той вече си представяше множество картини от бъдещата им дружба — Принцел профучава край безнадеждно изоставащите си съперници, преодолява препятствия с високо вдигнато чело и брулено от вятъра лице; Принцел скъсва лентата на финиша с мъжествената си гръд; Принцел получава купата по фехтовка и връчва трофея на Фон Игелфелд, за да го подържи, докато той сваля ръкавиците си. Това приятелство трябваше да спазва образеца, установен преди петдесетина години във военните академии и други подобни места, непоправимо осквернен от съвременното опростенчество на отношенията.
	За съжаление представите на Фон Игелфелд за бъдещата им мъжка дружба имаха един фатален дефект. Макар че Принцел беше висок и силен, и може би наистина трябваше да стане спортист, той не проявяваше никакъв интерес към спорта. Всъщност той бе книжен плъх, със същите интелектуални наклонности като Фон Игелфелд, и нямаше никакви заложби за герой — нито в областта на спорта, нито в каквато и да било друга област. Не можеше дори да тича бързо; не проявяваше интерес към гребането; всякакви игри с топка му се струваха абсурдни.
	Несмутен от тази пречка, Фон Игелфелд реши, че дори Принцел засега да не може да осъзнае природните си дадености, той може да бъде накаран да разбере каква съдбоносна грешка прави в избора на житейския си път. И тъй, Фон Игелфелд се зае да разказва на останалите студенти за спортните умения и таланти на Принцел.
	— На моя приятел Принцел — разправяше той наляво и надясно, — му се удават всякакви игри. Аз самият не се справям толкова блестящо с тези неща, но трябва да видите какво прави той. Принцел е съвършеният атлет!
	Слушателите му вярваха, и много скоро Принцел се сдоби с репутацията на велик спортист. Ако на останалите студенти им се струваше странно, че никога не са виждали Принцел на стадиона, те си го обясняваха с нежеланието му да се изправя срещу такива второкласни спортисти, каквито се срещаха в Хайделберг.
	— Вярно ли е, че Принцел е защитавал честта на Германия на някакво международно състезание? — питаха понякога Фон Игелфелд.
	— Така е — отвръщаше Фон Игелфелд. Не му се искаше да лъже, но съумяваше да се убеди, че не е възможно Принцел да не е постигнал някакъв рекорд, за който скромно мълчи. А и дори да не бе постигнал рекорд, нямаше съмнение, че би го сторил, ако си направеше труда да се състезава.
	Всичко това можеше да си остане една безобидна фантазия, макар и малко дразнеща за Принцел, ако Фон Игелфелд не беше внезапно обзет от убеждението, че Принцел би станал великолепен фехтувач, стига да пожелаеше да се заеме с този спорт. Макар дуелите да са били някога любимо занимание на хайделбергските студенти, по това време те бяха вече силно критикувани и преследвани. Но въпреки тази типична за двайсети век придирчивост, една малка група студенти упорито се придържаха към възгледа, че белегът от дуел на лицето демонстрира ценностната система на човека, а освен това би подпомогнал и успешната му кариера в бъдеще. Ширеше се убеждението, че човек с такъв белег би дал по-лесно работа на друг носител на белег, дори в ущърб на по-талантлив, но лишен от героичен белег кандидат. Разбира се, тези симулирани дуели се провеждаха по-скоро като забавление, и не се очакваше никой от участниците да пострада сериозно, но тъй или иначе бляскащите саби и елегантните напади, изпълнявани без грозните защитни жилетки, бяха високо ценени от по-консервативните студенти. Същите студенти въобще не се вълнуваха от зашеметяващите новини, пристигащи от Париж, същите тези вести, които по-късно, през шейсетте и седемдесетте години на двайсети век превърнаха немските университети в развъдник на радикални и бунтарски идеи.
	Студентите, убедени в достойнствата на свободните дуели, се чувстваха естествено привлечени от Фон Игелфелд. Не ги привличаше само името му, в което отекваха спомени за стари времена и загубени територии, но и фактът, че семейството му притежава имения в Австрия и тесните връзки на Фон Игелфелд с някои благороднически родове в Бавария. По тези причини студентите от дуелистката фракция поканиха в крайна сметка Фон Игелфелд на чаша вино.
	Те осъзнаха много бързо, че въпреки произхода си Фон Игелфелд е непоправим интелектуалец и като такъв напълно непригоден за участник в техните малко неясни занимания. Но същият този произход налагаше да се отнасят с него с уважение, затова и те го слушаха търпеливо, докато той споделяше с тях интереса си към безплодната пустош на средновековните поетични текстове на латински.
	— Ами онзи тип, Принцел — поде един от слушателите му след известно време. — Постоянно сте заедно. Разкажи ни нещо повече за него.
	— Принцел е забележителен спортист — отвърна Фон Игелфелд. — Той има вроден талант за всякакви спортни занимания.
	Това изказване бе посрещнато в пълно мълчание, но слушателите му размениха многозначителни погледи.
	— Фехтува ли се? — попита уж небрежно един нашарен с белези студент.
	— Той е отличен фехтувач — заяви възторжено Фон Игелфелд. — Всъщност аз съм убеден, че той би счел за чест да се дуелира с всеки от вас, господа — когато пожелаете!
	Последва нова размяна на погледи, която остана незабелязана от Фон Игелфелд — той току-що бе пресушил третата чаша вино и започваше да се напива.
	— Това е много интересна новина — заяви белязаният. — Бихте ли му предали, че ще се радвам да си премерим силите идущия петък на място, което ще уточним допълнително? Просто ще се позабавляваме.
	— Разбира се — заяви сърдечно Фон Игелфелд. — Всъщност бих могъл да приема от негово име още сега. Ще бъдем там!
	Всички вдигнаха чаши в чест на предстоящия дуел, и разговорът се пренесе към две момичета, наскоро пристигнали от Берлин, които будеха интерес у цялата група. Решиха да си осигурят тяхната компания в петък след дуела.

	* * *

	Принцел беше ужасен.
	— Нямаш право да постъпваш така! — възрази той, повишавайки гневно тон — нещо необичайно за него. — Нямаш никакво право!
	Фон Игелфелд гледаше възторжено приятеля си. Той таеше такова дълбоко уважение към Принцел, до такава степен беше убеден в благородството на характера му, че нито за миг не можеше да си представи той да отхвърли предложения дуел. Всъщност той все едно не чуваше думите на приятеля си.
	— Но всичко вече е уговорено — настоя Фон Игелфелд. — Аз ще ти бъда секундант. И добави: — Секундант е човекът, който стои до теб, разбираш ли. И носи кърпа.
	— За да бърше с нея кръвта ли? — сопна се Принцел.
	Фон Игелфелд се засмя пренебрежително.
	— Каква ти кръв — каза той. — За кръв не може да става и дума. Няма да се убивате един друг — това е просто спорт!
	Принцел размаха отчаяно ръце.
	— Просто не мога да те разбера — развика се той отново. — Имаш абсолютно погрешна представа за мен. Аз се занимавам с наука, не разбираш ли какво ти говоря. Не съм спортист и не съм герой! Изобщо не се интересувам от фехтовка! През живота си не съм хващал рапира!
	За момент Фон Игелфелд като че ли се стъписа.
	— Никога ли? — попита той.
	— Никога! — извика Принцел. — Повтарям, интересът ми е насочен към науката!
	Но Фон Игелфелд запази присъствие на духа.
	— Немалко учени се занимават с бойни спортове — заяви той категорично. — В това отношение има много прецеденти. А традицията гласи, че участието в дуели е въпрос на чест в много университети. Това е всеизвестно. Защо искаш да загърбиш нашето културно наследство?
	Принцел поклати глава и замълча — очевидно не намираше думи. Когато проговори отново, в гласа му се прокрадваха капитулантски нотки.
	— Какви са тези типове? — попита той. — Къде се запозна с тях?
	Забелязал, че приятелят му се примирява с положението, Фон Игелфелд веднага влезе в ролята на секундант и постави успокояващо ръка на рамото му.
	— Те са много приятни момчета — отвърна той. — Основали са някаква студентска корпорация, събират се, пият вино и си говорят за разни неща. Поискаха да се запознаят с мен, защото решили, че съм старомоден.
	Фон Игелфелд се засмя на тази абсурдна представа. Идущия петък щяха да видят какви приятели има той. Старомоден ли?!
	Принцел въздъхна.
	— Доколкото разбирам, нямам избор — каза той. — Добре си ме натопил.
	Фон Игелфелд отново потупа приятеля си по рамото.
	— Не се притеснявай — каза той. — Ще видиш, ще бъде много вълнуваща вечер.

	* * *

	Мястото, избрано за дуела, беше полето зад един хан в покрайнините на града. Полето беше оградено от дървета, което осигуряваше спокойствието на хората, които бяха избирали това място за едни или други занимания, изискващи потайност. Когато Фон Игелфелд и Принцел пристигнаха, първоначално решиха, че на мястото няма никой, и за един кратък, щастлив миг Принцел си въобрази, че студентите са скроили някакъв номер на Фон Игелфелд. На лицето му се появи усмивка на облекчение, която Фон Игелфелд изтълкува погрешно като признак на увереност.
	— Разбира се, че ти ще победиш — заяви той развълнувано. — А после всички ще отпразнуваме победата ти в кръчмата.
	Тогава от сенките се появиха четирима представители на корпорацията. Имаха доста зловещ вид, защото носеха дълги наметала и дълги калъфи, в които държаха шпагите.
	— Ето ги! — възкликна възбудено Фон Игелфелд. — Здравейте! Ето ни, вече сме тук!
	Принцел се вцепени. Ако Фон Игелфелд беше в състояние да оценява действителното положение, той щеше да види пред себе си човек, изправен на разстрел. Принцел беше бял като платно, с разширени от ужас очи, по челото му бяха избили капчици пот.
	Нашареният с белези студент излезе напред и стисна ръката на Фон Игелфелд. После се обърна към Принцел, поклони се и се представи.
	— Чудесна вечер за спор — отбеляза той. После посочи оръжията и подкани с жест Принцел да направи избора си.
	— Ще се дуелирате в шест рунда от по три минути — съобщи друг от членовете на корпорацията. — Състезанието се прекратява при първо проливане на кръв.
	Фон Игелфелд закима енергично.
	— Правилно — съгласи се той. — Нека бъде така.
	Принцел изгледа приятеля си и изсъска:
	— Откъде знаеш дали е правилно? И като разбираш толкова много от тези неща, защо ти не се дуелираш вместо мен?
	— Аз да се дуелирам? — повтори удивено Фон Игелфелд. — Изключено! Опасявам се, че никога не бих успял да победя!
	Принцел измърмори под нос нещо, което Фон Игелфелд не успя да чуе. Така или иначе беше късно да размислят, противникът на Принцел беше заел позиция и всички ги гледаха с очакване.
	Остриетата на шпагите блеснаха. Принцел нападна и успя да парира удара на противника си. После замахна отново и когато стоманата удари стомана, отекна звън на метал.
	Фон Игелфелд трепна.
	Противниците отново се разделиха. Принцел следеше предпазливо противника си, който кръжеше около него, вдигнал шпага към устните си, като за поздрав. После, с бързо и елегантно, почти невидимо движение, шпагата разсече въздуха със свистене и с хирургическо съвършенство отряза връхчето на носа на Принцел.
	Принцел остана съвършено неподвижен. После простена едва чуто, отпусна шпагата и падна на колене, като че ли искаше до потърси отсеченото късче от носа си. В продължение на няколко мига Фон Игелфелд беше като парализиран, неспособен да повярва на очите си. Но после, припомняйки си своите задължения на секундант, той се стрелна напред, вдигна от земята отсеченото връхче и го притисна към лицето на приятеля си, сякаш искаше да го залепи обратно на мястото му.
	Принцел се изправи бавно на крака. Нямаше много кръв — поне не толкова, колкото би могло да се очаква — и той съумя да запази някакво подобие на хладно достойнство.
	— Откарай ме в болницата — изсъска той през стиснати устни. — И дръж ръката си там, където е!
	Противникът на Принцел наблюдаваше безучастно сцената.
	— Добра схватка беше! — каза той. — Добре ме бяхте притиснали в началото. — После добави, като че ли едва сега му бе дошло на ум: — Не се тревожете за раната. Тези неща първоначално винаги изглеждат по-опасни, отколкото са всъщност. Представете си само какъв внушителен белег ще остане! Точно в средата на лицето — не може да не се забележи!
	Съдържателят на хана повика линейка, като през цялото време не преставаше да се оплаква от неприятностите, които му създавали студентите.
	— Вечно измислят някакви бели — мърмореше той, докато гледаше Принцел. — Очевидно сте се дуелирали. Да не повярва човек! Това е Федерална република Германия, ясно ли ви е, не някаква си Ваймарска република! И се предполага, че живеем във втората половина на двайсети век!
	Фон Игелфелд го изгледа презрително.
	— Вие нямате и най-смътна представа от тези неща — заяви той. — Това не е ваша работа, засяга само студентите. Нищо не разбирате.
	Принцел беше преследван от лош късмет — в болницата бе предаден на грижите на пиян лекар. Фон Игелфелд си каза, че сякаш долавя лъх на уиски, който долиташе изпод маската на хирурга, но си замълча — предположи, че упойката може да мирише по същия начин, или дори да е уиски, то да е било използвано с медицинска цел. Междувременно Принцел беше затворил очи, твърдо решен да не вижда, чува или пък помирисва каквото и да било. Почувства как Фон Игелфелд отдръпва ръка от лицето му и неуверените пръсти на лекаря. Почувства нещо мокро на оголената си ръка, после убождане — и след това нищо.
	Пияният лекар огледа отрязания връх на носа и прецени, че в случая ще трябват само няколко добре положени шева — така и направи, а после отстъпи назад, за да се възхити на делото си. После помоли сестрата да направи превръзка. Процедурата беше съвсем проста, нямаше никакво съмнение, че носът ще заздравее напълно след няколко седмици. Разбира се, нямаше да се размине без белег, но тези младежи точно това искаха.

	* * *

	— Добре се възстановяваш — отбеляза Фон Игелфелд пред Принцел след две седмици. — Белегът почти не се забелязва.
	Принцел се взря в отражението си в огледалото. Лесно му беше на Фон Игелфелд да говори за бързо възстановяване — но според него все пак нещо не беше наред. Носът му изглеждаше някак по-различен, макар и сам той да не можеше да разбере на какво се дължи това.
	Фон Игелфелд, който също оглеждаше носа на Принцел, стигна до ужасяващо заключение. Пияният хирург беше зашил връхчето наопаки. Той, разбира се, нямаше да каже това на Принцел — такова разкритие би се отразило тежко на всекиго.
	„Ще си мълча, реши Фон Игелфелд. С време той ще привикне към новия си вид, и с това всичко ще приключи“.
	За Принцел имаше само една утеха. От този момент нататък Фон Игелфелд престана да говори за бляскавите му спортни постижения, а заговореше ли някой за фехтовка — или за носове — той незабавно сменяше темата.


>	3. Ирландска порнография

	През последните години от подготовката на своя докторат Фон Игелфелд хранеше една мечта — да го поканят да работи като асистент на някой от световноизвестните специалисти по староирландски. Този език — толкова сложен и загадъчен, че съществуваха сериозни съмнения дали изобщо някой някога го е говорил — привличаше вниманието на филолозите в Германия още от края на деветнайсети век. Прочутият берлински професор Зигфрид Еренвалд, основател на периодичното издание „Научен преглед на келтската филология“, бе посветил живота си на реконструкцията на синтактичните правила на този език, и бе последван в това си занимание от дълга върволица филолози, последният от които беше професор доктор доктор Дитер Фогелзанг. Фон Игелфелд копнееше да работи именно с Фогелзанг, и когато най-сетне мечтаната покана пристигна, той изпадна във възторг.
	— Не бих могъл да се надявам на по-добър старт на кариерата си — сподели той с Принцел. — Фогелзанг знае повече за формите на минало предварително в староирландския от който и да било друг специалист на света.
	— Повече и от самите ирландци ли? — позволи си да се усъмни Принцел. — Но те несъмнено имат свои филологически институти в Дъблин?
	Фон Игелфелд поклати глава.
	— В Ирландия никой няма представа от староирландски. Това е установен факт.
	Принцел не беше много убеден в това, но не позволи на съмненията си да помрачат радостта на приятеля му от първото назначение. Самият той все още чакаше. Беше писал до няколко института в Германия и Швейцария, но не беше получил особено окуражителни отговори. Разбира се, можеше да продължи да учи и да защити още един докторат, но рано или късно щеше да настъпи моментът, когато без асистентско място щеше да му се наложи сериозно да преразгледа идеята си за академична кариера.
	Работата като асистент на професор д-р Фогелзанг налагаше Фон Игелфелд да се премести да живее в Мюнхен. Той се настани в дома на фрау Елвира Хугендубел, вдовица на Алоис Хугендубел, юрист, който след пенсионирането си бе развъждал дакели. Доктор Хугендубел беше автор на труд, озаглавен „Увод в основите на пчеларското право в Бавария“, поради което фрау Хугендубел се чувстваше като естествен участник в живота на висшите интелектуални кръгове. Присъствието на наемател с академична степен затвърждаваше това нейно усещане, а освен това й създаваше и някакви занимания.
	Фон Игелфелд навлезе с лекота и удоволствие в новия си живот. Всяка сутрин изминаваше три мили пеш, за да стигне до института на Фогелзанг, пристигаше там точно в девет и петнайсет и оставаше на работа до шест. Времето в института прекарваше, като преглеждаше бележките на Фогелзанг или в търсене на различни статии из най-прашните кътчета на библиотеката, или пък в съставяне на таблици на прилагателните. Това бяха заниманията на най-нисшата работна степен в академичната йерархия, а и работата му се затрудняваше допълнително от факта, че професор Фогелзанг прояви склонността да публикува статии, основаващи се почти изцяло на работата на Фон Игелфелд — само че подписани с името на Фогелзанг, а и приносът на Фон Игелфелд не се споменаваше никъде. Един път дори — този случай принуди Фон Игелфелд да протестира, макар и в най-мека и непряка форма — Фогелзанг взе някакъв доклад, който Фон Игелфелд му бе дал да прочете и го публикува незабавно под свое име. Постъпката му беше толкова нагла, че Фон Игелфелд не устоя и намекна пред ръководителя си, че самият той се е надявал да публикува доклада в някое научно издание.
	— Не виждам какви възражения можете да имате — отвърна надменно Фогелзанг. — Докладът ще достигне до много по-широка читателска публика, ако е подписан с моето име, отколкото ако отдолу стои името на напълно непознат в академичните среди човек. Несъмнено научните съображения би трябвало да стоят много над личната суета.
	Както обикновено, Фогелзанг успя да измести фокуса на спора така, че да накара Фон Игелфелд да се чувства виновен без никакво реално основание. Тази техника бе прилагана нерядко от самия Фон Игелфелд, но през годината, прекарана като асистент на професор Фогелзанг, той успя да я усъвършенства неимоверно.
	Разбира се, фрау Хугендубел беше неизчерпаем източник на съчувствие.
	— Не им е лесно на младите учени — казваше тя замислено. — Господин доктор Хугендубел се държеше с младите си асистенти със съвършена любезност. Господин доктор Хугендубел винаги им даваше книги и ги окуражаваше по всевъзможни начини. Изключително добър човек беше той.
	Разбира се, академичната работа предвиждаше и някои облаги, на които Фон Игелфелд имаше основания да се надява. Когато започна работа като асистент, Фогелзанг бе споменал пред него нещо за работно пътуване до Ирландия и бе намекнал, че не е изключено Фон Игелфелд да го придружава. В продължение на месеци не се чуваше нищо за такова пътуване, докато един ден Фогелзанг съобщи, че заминават след две седмици и възложи на Фон Игелфелд да се погрижи за билетите.
	Госпожа Хугендубел настоя лично да подреди куфара на Фон Игелфелд. Тя колоса яките на ризите му с особено старание, изглади и сгъна нощниците му. В единия ъгъл на куфара имаше цял куп прани носни кърпички, а до тях госпожата беше поставила бурканче с баварски мед за закуската на своя наемател.
	Пътуваха с влак до Сен Мало, откъдето взеха нощния кораб за Корк. Фогелзанг и Фон Игелфелд имаха обща каюта — нещо, което предизвика бурните протести на Фогелзанг, докато накрая Фон Игелфелд се видя принуден да прекара нощта на палубата. Когато бреговете на Ирландия изплуваха от утринните мъгли. Фон Игелфелд се прозяваше и едва държеше очите си отворени — затова пък Фогелзанг, свеж и отпочинал, станал току-що от удобното легло, го поздрави жизнерадостно, но го упрекна за липсата на ентусиазъм при вида на Ирландия.
	— Погледнете само — заяви той, — ето ги пред нас благословените брегове на Ирландия, острова на светците. Нима единственото, което можете да направите, е да се прозявате?
	Когато пристанаха, немските учени заслизаха по мостчето към пристана и попаднаха право в широко отворените обятия на доктор Патрик Фицкарън О’Лийри, доскорошен кадър на висшия технически колеж в Лимерик, а отскоро преподавател по ирландски в университета в Корк. Двамата с Фогелзанг се познаваха отдавна и се поздравиха като стари приятели. После Фогелзанг се обърна към Фон Игелфелд и го представи:
	— Моят асистент — доктор Мориц Мария Фон Игелфелд.
	— Боожичко! — възкликна Патрик Фицкарън О’Лийри по неразбираеми причини и стисна здраво ръката на Фон Игелфелд. — Как сте, Мария, старче?
	Фон Игелфелд пребледня. Ама че странен начин да разговаряш с човек, с когото току-що си се запознал! А може би ирландците по принцип употребяваха второто кръщелно име при подобни обстоятелства? И ако обичаят тук бе наистина такъв, как трябваше самият той да се обръща към О’Лийри? Може би ако го наречеше „доктор О’Лийри“, което му се струваше най-подходящо, това би прозвучало обидно?
	В продължение на няколко мига Фон Игелфелд остана напълно озадачен. Той толкова държеше на правилната употреба на словото при всякакви обстоятелства и навсякъде (дори в Ирландия), че мисълта да наруши общоприетите норми в мига, когато стъпва на ирландска земя, му се струваше ужасна. Погледна към Фогелзанг с надеждата да получи някаква помощ, но професорът само го изгледа недоумяващо и после насочи поглед към куфарите — явно очакваше да ги носи Фон Игелфелд.
	— Много добре — измънка Фон Игелфелд и добави смутено: — Всъщност не много зле.
	— Браво на момчето — заяви О’Лийри. — Чудесно. Браво.
	После надигна двата куфара и поведе гостите към една поочукана кола, паркирана на кея. Когато се разположиха вътре — Фон Игелфелд на задната седалка, а Фогелзанг отпред, до ирландеца, колата потегли в доста ексцентрична траектория към пансиона, където гостите трябваше да прекарат първата нощ на ирландска земя. Фон Игелфелд, който бе пътувал само из Франция и Италия, се чувстваше доста странно. Всичко тук беше толкова разпиляно, овехтяло от дълга употреба, но поддържано с любов; това беше страна, удобна за живеене. По уличните ъгли се мотаеха мъже с каскети; жени изнасяха кани за мляко на праговете на къщите; оранжеви котки се промъкваха по градинските зидове; беше пълно с църкви, зидани от червеникави тухли, с бели мраморни рамки на вратите и много бели статуи на светци.
	Следващите два дни прекараха почти изцяло в компанията на О’Лийри. Той показа на гостите университета; водеше ги на обяд в хотели, където собствениците го наричаха по име и щом го видеха, започваха да шетат трескаво около масата; освен това двамата с Фогелзанг прекарваха дълги часове, заключени в кабинета му. Фон Игелфелд не бе допускан на тези срещи, затова през тези часове се разхождаше из улиците на Корк, удивляваше се на меката светлина, която огряваше топлите тухлени стени, вдишваше сладостната леност на въздуха, наслаждаваше се на вкуса и аромата на Ирландия. От време на време го сподиряха малки групички улични хлапета, които подвикваха след високия немски професор нещо на език, който Фон Игелфелд не разбираше, но предполагаше, че трябва да е някакъв местен диалект на английския. Веднъж, когато минаваше по някакъв мост, една жена хвърли след него камък и се прекръсти яростно, но случаят никак не обезпокои Фон Игелфелд, още повече, че за негова радост камъкът не улучи целта, а цамбурна във водата.
	Същата вечер О’Лийри се раздели с Фогелзанг, който искаше да си легне рано, и заведе Фон Игелфелд на бар — чудесно помещение с огледала по стените, в което много мъже в тъмни, безформени костюми се опираха на тезгяха и се наливаха с черна бира.
	Барманът поздрави О’Лийри със същата сърдечност, с която явно го посрещаха навсякъде в Корк.
	— Здрасти, Пади — подвикна препасаният с бяла престилка мъж. — Какво мога да предложа днес на теб и на твоя тевтонски приятел?
	„Пади!“ съобрази веднага Фон Игелфелд. Явно това бе името, което трябваше да употреби, и незабавно отвърна на поканата на О’Лийри:
	— Една бира, ако обичаш, Пади!
	Когато получиха напитките си, О’Лийри поведе Фон Игелфелд към една част на бара, където стояха двама мъже в тъмни костюми.
	— Фиц, приятелю! — възкликна единият и потупа О’Лийри по рамото. — Да не повярва човек, наистина си ти!
	„Фиц!“, каза си Фон Игелфелд. Е, може би това бе друго умалително име, с което го наричаха близки приятели, както някои приятели от детинство се обръщаха към самия него с „Мори“, докато не се отказаха от тези детинщини. Ако случаят бе такъв, то той би трябвало да избягва да се обръща към него с „Фиц“, за да не излезе, че по този начин предявява неоснователни претенции за близост с професора — в такъв случай ирландецът сигурно щеше да го счете за невъзпитан. Но в мига, в който взе това решение, другият мъж на бара каза:
	— Ами че Пат е, кой друг би могъл да бъде?
	Фон Игелфелд се намръщи. Ето ти още едно име — очевидно съкращение от Патрик — това поне беше ясно, но подборът на имената, с които тук хората се обръщаха един към друг, продължаваше да го озадачава. Дали изборът беше съвсем свободен? Възможно ли бе Пат да се превръща по желание в Пади? Или Фицкарън да се превърне във Фиц, ако такава промяна се нрави някому? Ами О’Лийри — използваше ли някой изобщо фамилното име? Той се вторачи в бялата яка от пяна над тъмната бира и се зачуди дали да не приеме несигурността като естествена част от пътуването. Беше чел някъде, че когато човек пътува, е изложен на всевъзможни изненади, и това очевидно бе вярно.
	— Е, хайде, Фон — заяви весело О’Лийри. — Разкажи нещо за себе си. Дългичък ми се виждаш, сигурно умееш и да разказваш надълго и нашироко.
	Другарите им по чашка закимаха в знак на съгласие и огледаха Фон Игелфелд с нещо като шеговито страхопочитание.
	— Несъмнено е дългичък — отбеляза единият. — Напълно си прав, О.
	Фон Игелфелд остави чашата си на бара. Сега пък „О“? Още едно съкращение. Не, несъмнено в Ирландия имаше нещо много странно — и обезпокояващо.

	* * *

	Двата дни, прекарани в Корк, завършиха с пътуване в разнебитената кола на О’Лийри до гарата и безкрайно, прочувствено сбогуване на перона. О’Лийри постоянно тупаше по гърба Фон Игелфелд за негово безкрайно смущение, а Фогелзанг, с когото ирландецът само се беше ръкувал, наблюдаваше сцената с неприкрито веселие. После влакът потегли, те напуснаха уютно скупчените червени тухлени къщи и потънаха в пищната зеленина на ирландската провинция. Ниви, оградени с живи плетища; безкрайни редици ниски хълмове; каменни къщи — белосани, с червени врати; междуселски пътища, които водеха към тесни долинки между хълмовете; синята завеса на небето, която от време на време побеляваше изненадващо и от нея рукваше порой, дъждът валеше така силно, че приличаше на непроницаема пелена; тук-там мярваха деца, насядали на някой крайпътен зид — рошави и босоноги, те махаха на минаващия влак; така навлизаха все по-навътре в Ирландия.
	После в далечината се появиха възвишения. Меките, заоблени хълбоци на хълмовете преливаха в синкави висини, небесата разкриваха безкрайни облачни пространства. Къщичките се смалиха още повече, струпани в миниатюрни каменни поселища; а после идеше морето — сребристосиньо, простиращо се до обления в бледа светлина хоризонт и още по-нататък, до Америка.
	— Ето къде се говори ирландски — заяви Фогелзанг тържествено, сякаш извършваше свещенодействие. — В тези ферми все още съществуват и глаголите, и съществителните, и всички възможни прилагателни — всичко това се намира тук.
	Фон Игелфелд се загледа през прозореца. Капчици дъждовна вода се стичаха по стъклото. Беше се замислил върху начина, по който пейзажът влияе върху езика. Невъзможно бе тези хълмове да родят друго освен мекият, напевен говор на ирландците; по същия начин някои форми на немския биха могли да възникнат единствено сред високите, сурови скали в онези части на Европа; или пък гърленият нидерландски, който носеше флегматичния дух на ниски, потънали в кал земи. Колко тъжно бе, че езикът, с който се занимаваха, бе почти изчезнал и можеше да бъде открит единствено в тези потайни кътчета на дълбоката провинция. Но този процес се наблюдаваше навсякъде. Грубите модерни времена опростяваха езика и дори унищожаваха по-фините му отсенки. Неправилните глаголи ставаха правилни; миналото несвършено подчинително наклонение се превръщаше в сегашно подчинително наклонение или най-често напълно изчезваше. От четири различни прилагателни, определящи хълм, предпочитан сред останалите хълмове, мириса на прясно окосено сено, или движението на совалката през основата на стана, оставаше едно или и четирите изчезваха.
	Тъкмо в този момент, когато влакът навлизаше в малката, на пръв поглед запустяла гара, Фон Игелфелд осъзна кое ще е делото, на което ще посвети живота си. Щеше да стори всичко по силите си, за да възпре процеса на лингвистично опростенчество, а за основна цел на своята мисия щеше да вземе неправилните глаголи. В този миг се зароди идеята, която по-късно щеше да намери своята реализация във великото произведение, озаглавено „Португалски неправилни глаголи“.
	На перона нямаше жива душа. От една зелена дъсчена къщурка се появи престарелият началник-гара, видимо изненадан от появата на пътници, и прие да ги отведе до малкия хотел, който се намирал край близкото езеро. Там пътниците се настаниха и седнаха да хапнат нещо, а докато се хранеха, край прозореца на ресторанта се точеха най-различни хора, които първоначално симулираха безразличие, а сетне започваха откровено да зяпат двамата германци.
	Следващият ден бе и първи работен ден от командировката. Фогелзанг бе научил, че наблизо, сред хълмовете, живеел много стар човек, който говорел някаква напълно архаична форма на ирландския. Ако в говоримия език въобще можеха да се открият някакви следи от староирландския, то те вероятно присъстваха в говора на въпросния старец.
	— Разбира се, можете да посетите стария Шон — каза собственикът на хотела. — Само че не мога да гарантирам, че ще ви посрещне добре. Езикът му може и да представлява интерес за вас, но ви предупреждавам, че той е извънредно неприятен и миризлив дъртак. Дори свещеникът не смее да го посети, а това означава много по тези земи.
	Неустрашимият Фогелзанг тръгна първи по тясната, почти заличена пътечка, която водеше към къщурката на Шон. Най-сетне я видяха и, промушвайки се внимателно покрай разпилените около къщичката свинарници, се упътиха към входната врата.
	Фогелзанг почука силно и извика (на староирландски):
	— Имаш гости, Шон. Аз съм професор Фогелзанг от Германия, а този млад човек е моят асистент.
	В къщичката цареше пълно мълчание. Фогелзанг почука още по-силно, и този път получи отговор. На прозорчето се появи намръщеното и обветрено лице на много мръсен човек, който жестикулираше гневно. Фогелзанг се приведе така, че лицето му бе само на сантиметри от лицето на Шон — разделяше ги само запотеното стъкло.
	— Здравей, Шон — каза Фогелзанг. — Дойдохме да си поговорим.
	Шон явно се вбеси. Размахвайки юмруци пред носа на Фогелзанг, той обсипа гостите-филолози с порой от думи.
	— Бързо — обърна се Фогелзанг към Фон Игелфелд. — Записвайте! Транскрибирайте фонетично всяка негова дума!
	Шон продължаваше да обсипва Фогелзанг с ругатни, а моливът на Фон Игелфелд се плъзгаше светкавично по хартията, регистрирайки всяка дума на злонравния и вмирисан фермер. Фогелзанг кимаше непрекъснато с надеждата да предизвика ирландеца да отвори вратата, но успяваше само да го вбеси още повече. Най-сетне, след повече от половин час, Фогелзанг се предаде и обяви, че може и да приключат посещението. Потеглиха обратно към хотела, съпровождани от прощалните крясъци на Шон, които отекваха в околните хълмове.
	Направиха опит да посетят Шон и на следващия ден, и на по-следващия, но той така и не ги пусна да влязат. Независимо от това успяха да се сдобият с обширни записки, съдържащи транскрипцията на всичко, което бяха чули иззад вратата, и всяка вечер Фогелзанг анализираше щастливо реколтата.
	— Това е много рядък материал — твърдеше той, проследявайки транскрипциите на Фон Игелфелд. — Виж този глагол например — той се употребява само когато се обръщаш към прасе. Досега се считаше, че е излязъл от употреба преди векове.
	— А той го употреби, когато се обръщаше към нас — отбеляза сухо Фон Игелфелд.
	— Разбира се — сопна се Фогелзанг. — Всяка негова дума е нецензурна. Всичко, което си записал, са ругатни с извънредно вулгарен характер. Но много стари — наистина архаични!

	* * *

	Прекараха още един, последен ден в хотела, през който обаче не отидоха при Шон, а всеки се отдаде на предпочитани от него занимания. Фон Игелфелд реши да проучи пътечките около езерото. В хотела му приготвиха суха храна, и той прекара деня в пълно задоволство, разглеждайки хълмовете и наблюдавайки полета на водните птици, които излитаха от тръстиките, подплашени от стъпките му. Не срещна никого. Едва в края на деня пътят му се пресече с този на Фогелзанг, който се появи насреща му с малко гузен вид, като че ли бе вършил нещо нередно. Поздрави Фон Игелфелд любезно, но сухо, както човек поздравява случаен познат, когато се разминава с него по оживена градска улица. Фон Игелфелд поиска да му разкаже за дивите лебеди, които бе видял:
	— Двайсет и четири птици бяха… — започна той, но Фогелзанг подчертано не му обръщаше внимание и Фон Игелфелд млъкна.
	На следващия ден отидоха отново на гарата и се качиха на влака обратно за Корк. Планините останаха зад тях, потънали в синкава омара. Фон Игелфелд гледаше назад с копнеж. Беше му ясно, че никога повече няма да се върне тук. В Корк трябваше да прекарат само няколко часа до потеглянето на кораба. Тези часове бяха посветени изцяло на Патрик Фицкарън О’Лийри, който изплува от бара на гарата и двамата с Фогелзанг незабавно потънаха в сериозно обсъждане на записките, с които се бяха сдобили гостите.
	Когато се качиха на кораба, вече се беше смрачило. След като им показаха каютите (Фон Игелфелд установи с облекчение, че този път му се полага койка), двамата отидоха на палубата и загледаха към пристана. Беше започнало да вали, но това беше онзи лек, топъл дъждец, който сякаш постоянно държи Ирландия в прегръдките си и не пречи да стоиш гологлав във влагата. О’Лийри стоеше на завет под един кран и им махаше, докато корабът бавно се отделяше от пристана. Той продължи да маха, докато излязоха от пристанището, а после измъкна от джоба си фенерче, запали го и продължи да маха с него. Това беше последното, което видяха от Ирландия — малка светулчица, която играеше в мрака и примигваше към тях.
	Когато се върна в Мюнхен, Фон Игелфелд бе посрещнат сърдечно от фрау Хугендубел и въведен отново в безукорно чистата си стая. Когато хазяйката се оттегли, той разопакова багажа си. Едва тогава забеляза недокоснатия буркан с мед и го постави на една лавица, за да го опита по-късно. После седна пред бюрото и подреди върху него списъците с думите, които бе транскрибирал по време на срещите им с Шон. Фогелзанг държеше те да бъдат подредени в таблици по азбучен ред, а срещу всяка дума да се запише приблизителния превод на немски.
	След като поработи около час, Фон Игелфелд бе обзет от желание да се поразходи и да изпие чаша кафе в любимото си кафене наблизо. Искаше да си купи и вестник, да прочете мюнхенските новини, а после възнамеряваше да се заеме отново с работата си. Надяваше се това да му помогне да се върне и духом в Германия; опасяваше се, че съзнанието му все още е погълнато от Ирландия. Излезе тихичко от стаята и тръгна бързо към кафенето.
	Скоро след това, с недочетения вестник под мишница, той влезе отново в къщата и тръгна нагоре по стълбите към стаята си. Вратата на стаята беше отворена, а вътре се бе изправила фрау Хугендубел, стиснала здраво четката за бърсане на прах.
	— Господин доктор Фон Игелфелд — започна тя веднага, щом го видя, с разтреперан от възмущение глас. — Налага се да ви помоля да напуснете незабавно този дом.
	Фон Игелфелд я загледа слисано.
	— Да напусна? — заекна той. — Искате да кажете, да се изнеса оттук?
	Фрау Хугендубел кимна.
	— Никога не бих предположила, че… — гласът й секна. — Че се занимавате с порнография.
	Фон Игелфелд видя как погледът й се насочи плахо към бюрото и веднага разбра каква е работата.
	— О, това ли! — засмя се той. — Тези думи…
	Фрау Хугендубел го прекъсна неумолимо.
	— Нямам намерение да разменя с вас и дума повече — заяви тя с вече укрепнал глас. — Няма дори да ви искам наема, който дължите, но ще съм ви задължена, ако освободите стаята до два часа.
	Тя огледа още веднъж с отвращение стаята, погледът й падна и върху неотворения буркан с мед, потръпна от погнуса, когато мина покрай наскърбения си наемател, и изчезна надолу по стълбите.
	На другия ден, когато бе уведомен за недоразумението и за тежкото положение, в което бе изпаднал асистентът му, Фогелзанг отказа да се намеси.
	— Наистина неприятно — каза той, — но не мога да направя нищо за вас. Не е трябвало да оставяте списъци с нецензурни думи на бюрото си.
	Фон Игелфелд се втренчи във Фогелзанг. В този момент му стана ясно, че изборът на ирландска филология е бил грешка, и че е време тя да бъде поправена. Щеше да намери друг професор, комуто да бъде асистент, щеше да постави ново начало на кариерата си.
	Бяха предприети съответни проучвания, разпратени бяха и писма, и най-сетне Фон Игелфелд получи покана от професор Валтер Шьофер-Хеншел от университета във Висбаден да стане негов втори асистент. Поканата отговаряше на желанията на Фон Игелфелд и той я прие с готовност. Във въздуха витаеше уханието на новите възможности.


>	4. Италиански въпроси

	Изминаха десет години — просто ей така, докато се усетиш. Още преди да навърши трийсет и пет години, след като прекара доста време като помощник на Шьофер-Хеншел, Фон Игелфелд получи покана да работи като университетски преподавател и се установи на сигурно място в един институт. През последвалите години, особено пък след излизането на епохалното му дело, „Португалски неправилни глаголи“, бремето на почестите, с които бе обсипван, ставаше все по-тежко. Те носеха със себе си и моралното възнаграждение — признанието, съзнанието за високата стойност на труда му и за изключителната важност на предмета, който си бе избрал. Почестите включваха и постоянни покани за участие в конференции, които се провеждаха все на приятни места, и много често, за голяма радост на Фон Игелфелд, в Италия.
	Бяха прекарали особено скучен ден на конференцията по сравнителна филология в Сиена. Представителят на домакините, професор Алберто Морати, бе прочел доклада си върху етруските местоимения — представяше го за четвърти пореден път. Повечето от делегатите бяха запознати с разработката: Фон Игелфелд например бе слушал доклада преди пет години в Месина. На следващата година има удоволствието да го изслуша в Рим, а в Монпелие хвана само края на прочита. Принцел също го бе слушал, но в Буенос Айрес. Според него темповете на развитие на аргументацията и мъчителното достигане до заключенията действали подчертано приспивно, дори в онази екзотична обстановка.
	И като че ли Морати не беше достатъчен, организаторите на конференцията бяха поканили и една от легендите на световната филология, професор Дж. Г. К. Л. Сингх от университета в Чандигар. Когато великият индийски филолог (автор на „_Терминология на ритуалните оскърбления в отношенията клиент/продавач в селските региони на Индия_“) застана на катедрата, в аудиторията се понесе странен шум — трудно бе да се прецени дали приличаше на възторжено ахване или по-скоро на спонтанно стенание. Тези от делегатите, които седяха близо до вратата, успяха да се измъкнат без много шум; но другите, които седяха по-близо до катедрата, се озоваха в капан. Един от бегълците беше Фон Игелфелд, който прекара следващите два часа в музея към катедралата, възхищавайки се на прекрасните миниатюри в изложените манускрипти. Остана му време и да изпие чаша вряло и много силно кафе в един бар наблизо, да прочете първа страница на „Кориере дела сера“ и да прескочи до пощата, за да изпрати три писма, преди да се върне в залата, за да понесе последните пет минути от изявата на професор Дж. Г. К. Л. Сингх.
	— Не подценявайте сериозността на проблема — предупреждаваше Сингх делегатите. — Употребата на представката в глагола „_ур-рачи_“ (понякога цитиран и като „_ур-расти_“) не означава задължително тясна близост между говорещия и лицето, към което той се обръща. Както един французин може да каже на човек, който си позволява голяма фамилиарност в обръщенията „Я не ми _tutoyer_*!“, така и в нашия случай човекът, който желае да съхрани дистанцията, може да каже: „Я не ми _ур-рачи_, ако обичате, _ур-рачи_!“ В собствените си думи обаче самият той може да употреби формата ур-рачи, придавайки на възражението си специфичен заряд от ирония и дори сарказъм.
	[* (фр.). — Говорете на ти]
	Професор Дж.Г.К.Л. Сингх продължи в този дух още известно време и после слезе от катедрата, съпроводен от ентусиазираните аплодисменти на облекчената публика. За Фон Игелфелд това бе сигналът да зададе своя въпрос. Той го беше задавал на професор Дж.Г.К.Л. Сингх и друг път, но нищо друго не му идваше на ум, а делегатите разчитаха на него да им спести неудобството от липсата на каквито и да било въпроси.
	— Професор Дж.Г.К.Л. Сингх — поде той, — може ли да се твърди, че в определени райони на Индия миналото несвършено подчинително наклонение не може да съдържа оскърбителен подтекст?
	— Нищо подобно! — възмути се професор Дж.Г.К.Л. Сингх. — Чудя се кой може да ви е казал подобно нещо! Няма случай, при който на хинди да не може да се отправи оскърбление в миналото несвършено подчинително наклонение! Мога да цитирам безброй примери!
	И така дебатът продължи. Професор Хургерт Хилпур от Финландия прочете своя доклад, в отговор на който се изказа професор Загуубен ван Темаат от Амстердам; на свой ред професор Загуубен ван Темаат представи своя научна разработка, в отговор на която се изказа професор Хургерт Хилпур. Професор доктор доктор Флорианус Принцел зададе въпрос, в отговор на който се изказа професор Алберто Морати. Неговото изказване предизвика остра реплика от страна на доктор Доменико Паломбиери от Неапол. Интелектуалната наслада беше осигурена.
	В края на конференцията Фон Игелфелд съобщи на Принцел и Унтерхолцер, че има намерение да посети Монталчино, едно селце във възвишенията над Сиена, прочуто с виното брунело и нежната прелест на околния пейзаж. Предложението му бе възторжено посрещнато от другите двама, но се оказа, че те имат още ангажименти в петък и събота, така че се споразумяха да се присъединят към него в неделя следобед.
	— Решено тогава, аз заминавам първи — заяви Фон Игелфелд. — Докато вие пристигнете в неделя, ще съм проучил всички забележителности и ще мога да ви разведа лично навсякъде.
	Принцел и Унтерхолцер решиха, че идеята е добра, и така в късното петъчно утро те съпроводиха Фон Игелфелд до автобусната спирка близо до църквата „Санта Катерина“ и го натовариха на автобуса. След малко повече от час сивосинкавият автобус вече се катереше по стръмния, виещ се път, който водеше към Монталчино. Фон Игелфелд слезе на спирката при малката църква „Санта Мария“, хвърли поглед над стената край пътя към низината, която се простираше далеч долу, и тръгна към близкия хотел „Базилио“, който се споменаваше в неговия пътеводител на хотелите в Тоскана. Във въпросния пътеводител нямаше кой знае какви подробности за хотела освен странната забележка: „_Ако сте от Германия, препоръчваме известна предпазливост_“.
	Хотел „Базилио“ беше малка, уютна провинциална странноприемница — от този род заведения, които са изчезнали почти навсякъде освен в най-отдалечените краища на Европа. Предлагаше не повече от десет легла, стаите бяха простички, с белосани стени; на първия етаж имаше малък салон с няколко стола и маса, покрита със стъкло, а трапезарията беше свързана с кухнята. Нямаше телефони, изобщо нито едно от удобствата, осигурени от техническия прогрес — гостите разполагаха с това, с което разполагат обитателите на една скромна селска къща.
	Собственицата, синьора Маргарита Коси, беше вдовица. Покойният й съпруг бе търговец на стафиди от Гросето. Беше купила хотела евтино от братовчеда на съпруга си и се справяше прилично с новото начинание. Разбира се, от този хотел можеше да се печели много повече; Монталчино привличаше немалко поклонници на хубавото вино, и човек би очаквал по това време в хотела да няма нито едно свободно място. За съжаление случаят не беше такъв. Доста от гостите на хотела го напускаха още след първата нощувка, а стигаха и дотам да предупреждават приятелите си да не го посещават. Несъмнено причината за това се криеше в грубото отношение на синьора Коси към гостите — тя беше непоправим ксенофоб. Ненавиждаше римляните, венецианци мразеше, южняци презираше, а мнението й за всички останали европейски народи далеч не беше ласкателно. По отношение на всички народности тя таеше дълбоко вкоренени предразсъдъци, а специално по отношение на германците беше убедена, че те ядат повече от всички останали европейци.
	Източник на това убеждение на синьора Коси бе една статия, която бе прочела някога в списание „Каза модерна“. Авторът разкриваше пред своите читатели, че средният германец носи на гърба си петнадесет килограма свръхтегло. Синьора Коси беше ужасена от тази цифра, а оттам стигна много лесно до извода, че с количествата храна, които поглъщат, за да постигнат такова впечатляващо затлъстяване, германците се сдобиват за сметка на не толкова лакомите народи, и по-специално за сметка на италианците. Въз основа на това свое убеждение синьора Коси системно правеше оскърбителни забележки по адрес на гостите си от Германия и ги караше да се чувстват крайно нежелани.
	Когато вписа името си в хотелския регистър и връчи паспорта си на синьора Коси, Фон Игелфелд нямаше никаква представа какво го очаква.
	— Дано да ви е удобно тук, господин фон Еди-койси — заяви синьора Коси, след като хвърли поглед на паспорта му. — Знам, че хора като вас държат на физическите удобства.
	Фон Игелфелд се засмя.
	— Не се и съмнявам, че тук ще се грижат добре за мен — каза той успокоително. — Хотелът ми се струва очарователен.
	— Та вие още изобщо не сте го видели — отбеляза пренебрежително синьора Коси. — Винаги ли съдите толкова прибързано?
	Усмивката на Фон Игелфелд беше учтива, но вече малко насилена.
	— Да — отвърна той. — Когато едно място е толкова недвусмислено привлекателно като това, не виждам причини да се колебая.
	Синьора Коси го изгледа подозрително, но замълча. Връчи му ключа, без да каже и дума повече, и посочи стълбата, която водеше нагоре към спалните. Фон Игелфелд взе ключа, поклони се леко, взе куфара си и тръгна нагоре. Чудеше се дали не е казал неволно нещо оскърбително, и дали стопанката на хотела не беше в правото си да се държи така хладно. Дали не бе говорил прекалено фамилиарно? Спомни си професор Сингх и неговите „_ур-рачи_“. Дали пък случайно не бе „_ур-рачил_“ тази кисела хотелиерка?
	Макар още да не го съзнаваше, Фон Игелфелд бе получил най-неудобната стая в хотела. В нея нямаше никакви мебели освен едно единично легло, покрито с протрита памучна завивка. Леглото бе купено на втора ръка от дома на едно джудже от Сантимато след смъртта на собственика. Фон Игелфелд плъзна невярващ поглед по леглото, остави куфара си на пода и се опита да легне на него. Положи глава на възглавницата, вдигна крака и ги сви, но леглото и така беше с трийсетина инча по-късо от необходимото така че краката му продължаваха да стърчат навън от прасците надолу. Не би било възможно да спи така.
	След няколко минутен размисъл в това неудобно положение, Фон Игелфелд стана и се упъти надолу. Синьора Коси още стоеше на рецепцията и го изгледа с присвити очи, когато го видя да се появява отново.
	— Всичко наред ли е? — попита тя. Тонът й далеч не беше грижовен.
	— Стаята е много приятна сама по себе си — каза любезно Фон Игелфелд. — Опасявам се обаче, че леглото е прекалено късо за моите нужди.
	Очите на синьора Коси блеснаха гневно.
	— И какви по-точно са тези нужди? — попита тя предизвикателно. — Какво възнамерявате да правите в леглото?
	— Нищо — отвърна Фон Игелфелд стреснато. — Съвсем нищо. Просто не мога да кача на него и краката си. Леглото е много късо и аз не мога да си легна в него. Това е всичко.
	Не беше толкова лесно да умилостивиш синьора Коси.
	— Това е чудесно италианско легло — сопна се тя. — Да не би да искате да кажете, че италианците са по-ниски от… другите?
	Фон Игелфелд вдигна ръце в израз на ужасено отрицание.
	— В никакъв случай — отвърна той бързо. — Нищо подобно не намеквам. Убеден съм, че ще спя чудесно тук.
	Синьора Коси като че ли се поукроти.
	— Вечерята е в седем часа — каза тя мрачно и допълни: — Точно в седем.
	Фон Игелфелд благодари, връчи й ключа от стаята си и потегли на следобедна разходка. Имаше много пътеки, които трябваше да бъдат проучени — пътеки, които се катереха и спускаха по хълмовете, през лозя, през маслинови и кипарисови горички. Много неща трябваше да се разгледат, преди да пристигнат Принцел и Унтерхолцер — Фон Игелфелд бе твърдо решен да опознае колкото е възможно по-добре околността преди неделя. Така щеше да си осигури психологическо надмощие над колегите си, което щеше да трае през целия им престой в Италия, а може би и след това.
	Над хълмовете цареше приятна прохлада. Фон Игелфелд си представи колко горещо и задушно е в момента в Сиена и колко зле ще се отрази горещината на Принцел и Унтерхолцер. Тази представа подобри настроението му и той тръгна весело на разходка, макар че мисълта за прекалено късото легло продължаваше да гризе като червей едно ъгълче на съзнанието му. Думите на синьора Коси не отговаряха на истината — това не беше естественият размер на леглата в Италия. Леглото му в „Хотел дел Палио“ в Сиена беше просторно и той спеше спокойно и без каквито и да било проблеми в него. Разбира се, възможно бе жителите на планинските градчета да са по-ниски по природа — имаше такива места, особено в Сицилия, където ужасната, унищожаваща мизерия, царила поколения наред, сякаш стопяваше хората, но това в никакъв случай не можеше да се твърди за Тоскана.
	Фон Игелфелд се озърна, сякаш търсеше потвърждение на мислите си. По тесните улички, които водеха към „Пинета“, нямаше много хора, но ръстът на тези, които бе срещнал досега, беше съвсем нормален. Ето например дебелия свещеник, който седеше на каменна пейка наблизо и четеше вестник; или жената, която седеше на входа на къщата си и белеше картофи, както и момчетата на малкото площадче в края на улицата, които се забавляваха да хвърлят камъни по златните рибки в декоративното езерце — ако можеше да се каже, че те са представителен подбор от местното население, то ръстът на всички се движеше напълно в границите на нормалното.
	Фон Игелфелд беше озадачен. Нещо определено не беше наред с леглото в хотелската му стая, и той реши твърдо да проследи загадката докрай, когато се върне от разходка. Започваше да подозира, че може би ставаше дума за тенденциозно оскърбление. Такова нещо му се беще случвало и преди, на една конференция в Хамбург, когато някакъв келнер-социалист, който несъмнено питаеше дълбока ненавист към всякакви аристократични представки и благороднически титли, съзнателно пъхна пръста си с черен от мръсотия нокът в супата му.
	Той стигна до „Пинета“, малкия парк в края на градчето. Порадва се на пиниите и после тръгна по пътя, който водеше към Сант’Анджело ин Коле. Скоро потъналият в белезникава прах път го бе отвел далеч на запад от градчето. От двете му страни се простираше класическият тоскански пейзаж — хълмове и долини, изпъстрени с червените керемидени покриви на ферми и вили, сънни букови гори. Мина край една ферма с голям обор с белосани стени. Край фермата, под сянката на няколко израсли близо едно до друго дървета, стоеше древна каруца с издялани от дърво колела. На прага на къщата се появи някакъв мъж, махна дружелюбно с ръка на Фон Игелфелд и изчезна в обора. Малко по-късно човекът се появи отново, водейки чифт бели волове с увиснали уши и огромни рога. Фон Игелфелд се усмихна. Ето я истинската Италия, останала непроменена от времето на Вергилий. В тази ферма можеше да е живял Хораций. Самият собственик на фермата беше може би оттеглил се поет, също като Хораций отегчен от градската префиненост, потърсил утеха в идиличния селски живот.
	Фон Игелфелд вървя още няколко мили. После, когато започна да се свечерява, тръгна обратно към Монталчино. Когато стигна до хотел „Базилио“, вече бе паднал здрач, по улиците и на малкото площадче бяха запалени фенери. Той взе ключа си, пъхна се смело под душа в малката баня до стаята си, макар да не успя да задейства крана за топлата вода, и после, освежен и по-официално облечен, слезе в трапезарията на вечеря.
	В трапезарията имаше още трима гости на хотела, и тримата отговориха любезно на неговия поздрав. Фон Игелфелд се разположи на една маса до прозореца, и се зае да разучава написаното на ръка меню. Нямаше кой знае какъв избор — супа или моцарела; спагети, агнешки котлет или агнешка яхния; сладолед или торта. Фон Игелфелд се замисли дълбоко — селските супи бяха обикновено гъсти и силни, може би именно на супата се дължеше приятният аромат, който бе доловил на слизане. Реши да започне със супа, а след това да си поръча агнешки котлет и спагети. Беше вървял доста и имаше всички основания да е гладен. Реши да поръча и половинка брунело — може би реколта от лозята, край които бе минал по време на разходката си.
	Синьора Коси се появи чак след десет минути и застана пред него с молив в ръка, готова да запише поръчката му.
	— Гозбите миришат чудесно — започна учтиво Фон Игелфелд. — Очаквам с нетърпение вечерята.
	— Не се и съмнявам — отвърна синьора Коси. — Вие, германците, все чакате яденето с нетърпение. Подяждате по-голямата част от Европа.
	Фон Игелфелд зяпна от удивление. Стъписан от неочакваното обвинение, той не намери какво да отговори.
	— Не мога да ви виня — продължи синьора Коси. Беше отклонила демонстративно поглед от него и гледаше през прозореца. — Щом си плащаш, яж колкото искаш, така казвам аз. Пък вие така и правите, нищо че ние, останалите, може да гладуваме.
	Фон Игелфелд също отвърна поглед. Наистина, тази жена беше невъзможна. Не помнеше да са му нанасяли по-тежка обида — изкушаваше се да стане и да напусне хотела без по-нататъшни обяснения. Но му хрумна нещо по-добро. Вместо да й дава допълнителни поводи за заяждане, щеше да остане и да й даде урок.
	— Нямате представа колко дълбоко грешите — поде той. — Всъщност тъкмо се канех да ви питам дали не предлагате нещо по-леко, салата например.
	Синьора Коси изкриви устни, очевидно раздразнена.
	— Само това ли ще поръчате? — попита тя рязко.
	— Да, моля — отвърна Фон Игелфелд. — Една малка салата, нищо повече.
	— Нещо за пиене? — попита синьора Коси. — Бутилка брунело?
	— Не, благодаря — изсъска Фон Игелфелд през свити устни. — Само вода.
	— Газирана? — моливът на синьора Коси докосна бележника.
	— Не — заяви категорично Фон Игелфелд. — Чешмяна.

	* * *

	Нощта беше същинска агония. Гладен и измъчен, Фон Игелфелд изпробва всички възможности да разположи тялото си на миниатюрното легло, но каквото и да правеше, краката му все провисваха и рамката се забиваше болезнено в прасците му. Най-сетне съумя да удължи леглото с помощта на стола, върху който сложи възглавницата. Сега пък му се изкриви вратът, но все пак най-сетне успя да задреме и засънува кошмар след кошмар. Присъни му се, че се разхожда сам из „Пинета“, и че се натъква на професор Дж.Г.КЛ. Сингх. Индийският филолог изпадна във възторг от срещата и настоя да обсъдят някакъв напълно неразбираем проблем. Фон Игелфелд се събуди, потънал в пот, сгърчен и схванат. След малко отново задряма, само за да се срещне в страната на сънищата със синьора Коси. Тя го гледаше мрачно и го обвиняваше в някакво безименно злодеяние. Той се събуди, обзет от тревога и неясно чувство за вина.
	На следващата сутрин, когато слезе за закуска в трапезарията, Фон Игелфелд откри в чинията си една-единствена миниатюрна кифличка. Синьора Коси се появи, за да му налее кафе и се осведоми дали би искал още една кифла. Фон Игелфелд се канеше да поръча три, но си припомни навреме снощното си решение и отказа. Синьора Коси, видимо разочарована, се зае да обслужва останалите гости на хотела.
	След закуска Фон Игелфелд реши да се поразходи из градчето. Купи си вестник „Ла Национе“ от малкото магазинче за вестници и списания и тръгна по улицата, четейки заглавията. Според вестника Италия се разпадаше. Правителството беше нестабилно, валутата — още повече. Правораздаването и съдилищата бяха заложници на организираната престъпност, съсредоточена в Неапол и Палермо; ежедневно имаше отвличания и всевъзможни други ужасни престъпления. Сега, на всичкото отгоре, сякаш за да затвърдят унизителното положение на страната, японците изкупуваха всички италиански дребни монети и си ги отнасяха в Япония, за да ги правят на копчета! Истински позор! Фон Игелфелд реши да седне някъде на площадчето, за да изчете подробно вестника, а после да се отправи да разгледа църквата „Свети Йосиф“ в едно от близките селца.
	Зави зад ъгъла и се озова пред една малка бакалница. На витрината бяха изложени самуни хляб, сладкиши и внушителни шоколади. Италианската държава можеше и да се разпада, но това не пречеше на италианците да се наслаждават на хубави сладкиши. Фон Игелфелд се закова на място, вперил поглед във витрината. Няколкото чаши кафе бяха попритъпили глада му, но не бяха успели да го пропъдят напълно. По-късно, когато се върнеше от разходка, положението сигурно щеше да е още по-тежко, а не можеше да разчита, че ще получи приличен обяд от ужасната синьора Коси.
	Фон Игелфелд влезе в магазинчето. Той беше единственият клиент, а собственицата разговаряше по телефона в стаята отзад. Фон Игелфелд се зае да оглежда рафтовете, претъпкани с хранителни стоки от всякакъв вид. Погледът му падна върху пакет бадемови бисквити, после върху голяма плодова пита — реши, че те ще му свършат работа. Можеше да изяде плодовата пита в Пинета, а бисквитите после, по време на разходката.
	Собственицата на магазинчето най-сетне приключи с разговора и се появи усмихната зад тезгяха. В този момент вратата се отвори и в магазина влезе синьора Коси.
	— _Buongiorno dottore_ — каза жената зад тезгяха. — Какво мога да ви предложа тази сутрин?
	Фон Игелфелд застина, прикован на място от пронизващия взор на синьора Коси.
	— Имате ли черни връзки за обувки? — измънка той.
	Жената се пресегна и взе една кутия от рафтовете зад себе си. Фон Игелфелд купи връзките. Синьора Коси не каза нито дума, само му кимна сухо, когато той тръгна да си върви. Когато се озова отвън, Фон Игелфелд прехапа гневно устни.
	— Няма да позволя на тази ужасна жена да ме сплаши — измърмори той под нос. — Ще я накарам да се кае за думите си.
	Хвърли връзките за обувки в едно кошче за боклук и продължи забързано по улицата. Предстоеше му дълга разходка на гладен стомах. Замисли се за Принцел и Унтерхолцер. Те сигурно си седяха в някое кафене на открито в Сиена, пиеха кафе и си хапваха сладкиши. Особено Унтерхолцер имаше голяма слабост към сладките неща; Фон Игелфелд го беше виждал да изяжда по четири парчета торта наведнъж. Ето такива лакомници създаваха лошо име на Германия. Вината беше изцяло на Унтерхолцер.
	Фон Игелфелд се прибра от разходка малко преди вечеря. Менюто си беше същото, а ароматът на супа — все така съблазнителен. Но той отново си поръча малка салата и две тънки филии хляб. Този път синьора Коси се опита да го изкуши, изреждайки достойнствата на агнешките котлети.
	— Благодаря, няма да поръчам нищо повече — каза небрежно Фон Игелфелд. — Нямам обичая да ям големи количества. И без това ми се струва, че в Италия се обръща прекалено голямо внимание на храната.
	Той подхвърли забележката така, между другото, почти на шега, но целта му беше постигната. Синьора Коси го изгледа яростно, обърна се рязко и се упъти към кухнята. Фон Игелфелд получи салатата си чак след двайсет и пет минути. Порцията беше още по-малка от снощната — салатата се състоеше от един домат, четири невзрачни листа от маруля, две резенчета краставица и една обелка от чушка. Филийките бяха толкова тънки, че през тях можеше да се прочете надписът „Хотел Базилио“ на чинията.
	Измина още една нощ, изпълнена с телесни изтезания. Тази вечер поне не го преследваха сънища за професор Дж. Г. К. Л. Сингх, но докато се въртеше на неудобното легло, Фон Игелфелд обмисляше какво точно ще каже на синьора Коси в понеделник, когато дойде време да си върви. Принцел и Унтерхолцер трябваше да пристигнат утре, в три часа следобед, тримата щяха да нощуват тук и на другия ден да продължат за Флоренция. Фон Игелфелд възнамеряваше да ги уведоми за обидното отношение на синьора Коси, и после можеха заедно да обмислят достоен отговор. Вероятно щеше да бъде по-лесно, когато станеха трима срещу една.
	На следващия ден, неделя, Фон Игелфелд отказа кифлата на закуска и изпи само три чаши кафе. Пада й се, мислеше той ожесточено; дори поведението му да не успееше да разбие предразсъдъците й, поне нямаше да й е приятно. Пък и човешките способности за самоизмама би трябвало да имат някаква граница.
	Излезе от хотела в девет и половина сутринта и тръгна по същия път, който бе избрал при първата си разходка. Към обяд наближи фермата, която така го бе очаровала първия път и видя с радост, че фермерът тъкмо разпрягаше воловете. Фон Игелфелд се отклони от пътя си, отиде при него и предложи да му помогне. Човекът прие предложението му с благодарност, а после, когато установи за своя радост, че Фон Игелфелд говори италиански, се представи и го покани да изпие чаша вино с него и с жена му.
	Насядаха край масата, изнесена под сянката на един голям дъб. Домакините изнесоха голяма гарафа с домашно вино. Размениха се наздравици и Фон Игелфелд притвори блажено очи, когато великолепната рубинена течност се плъзна в пресъхналото му гърло. Напълниха повторно чашите и когато ги пресушиха отново, жената на фермера покани Фон Игелфелд да остане на обяд.
	— Жена ми е една от най-добрите готвачки в цяла Тоскана — заяви с блеснали очи фермерът. — Затова я взех.
	— Не искам да се натрапвам — измърмори Фон Игелфелд, без да смее да повярва на късмета си.
	— Изобщо не се натрапвате — настоя домакинята. — Имаме ужасно много ядене, а останахме само две гърла, след като децата се пренесоха да живеят в Милано. Останете ли, ще ни направите услуга.
	Сервираха обяда отвън, под дъба. За начало имаше гъста и вкусна крем-супа от грах, после _tagliatelle alia paesana_ c ужасно много чесън. Накрая домакинята изнесе голям поднос с козе месо, задушено в бяло вино, от което всички си сипаха по три пъти.
	Най-сетне Фон Игелфелд се облегна назад, сит и доволен. По време на обяда разговорите бяха доста ограничени поради огромното количество храна, което трябваше да бъде погълнато, но сега отново заговориха.
	— Вие трябва да сте много щастлив човек — обърна се Фон Игелфелд към домакина. — Какво щастие е да живеете тук, на такова красиво и спокойно място.
	Фермерът кимна.
	— Знам — каза той. — През живота си не съм стъпвал в Рим. Всъщност не съм ходил и във Флоренция.
	— Нито пък в Сиена — допълни жена му. — Така погледнато, не си ходил никъде.
	Фермерът кимна.
	— Не ме е грижа. Тук се случват достатъчно интересни неща.
	— И още как — съгласи се жена му. — Кажи на _il professore_ за ангелите.
	Фермерът погледна изкосо Фон Игелфелд.
	— Случвало се е да виждаме ангели тук — каза той тихо. — Няколко пъти. Веднъж дори седяхме тук, под същото това дърво. Два ангела прелетяха над нас, точно над главите ни, и после изчезнаха ей там, отвъд хълмовете.
	Фон Игелфелд вдигна поглед към пустото небе, от което ехото се връщаше като в катедрала. Стори му се напълно възможно да срещнеш ангели в такъв пейзаж; в края на краищата толкова много италиански художници бяха рисували на този фон полета на небесните пратеници — какво чудно можеше да има в такава среща?
	— Вярвам ви — каза той.
	— Свещеникът обаче не повярва — отбеляза сухо съпругата на фермера. — Помниш ли какво каза? Обвини ни в суеверие и разни такива работи.
	— Каза, че не трябвало да вземаме ангелите насериозно — поде бавно фермерът. — Те били символи. Можете ли да си представите, свещеник да каже такова нещо?
	— Удивително — отвърна Фон Игелфелд. — Ангелите са много важни.
	— Радвам се, че мислите така — продължи фермерът. — Всъщност ангелите са единствената ни надежда.
	Помълчаха известно време. Фон Игелфелд се замисли по въпроса за ангелите. Знаеше, че няма да види ангел нито веднъж през живота си. Видения се явяваха единствено на достойните, на хора като този селянин, които прекарваха безропотно земния си дял в своето малко кътче от света. Човек трябваше да ги заслужи.
	— Имаше и още един интересен случай — поде отново домакинът. — Много забележителен. Това стана по време на войната, ей тук, на този хълм.
	Фон Игелфелд се загледа в хълма. Най-обикновен хълм, осеян като всички останали с маслинови дръвчета и тук-там по някой дъб. Какво пък можеше да се е случило тук? Може би някаква ужасна засада?
	— Тогава бях само на осем години — продължи фермерът. — Бях на двора заедно с баща си и двама от чичовците ми. Неприятностите от войната ни бяха подминали, затова и не бяхме особено обезпокоени, когато видяхме един американски транспортен самолет да прелита ниско над къщата. Гледахме го и се чудехме какво става, когато внезапно вратата на самолета се отвори и няколко парашутисти скочиха отгоре. Наблюдавахме как парашутите се реят в небето и слизат бавно надолу, докато най-сетне се приземиха леко на хълма. Самолетът продължи нататък и изчезна в посока към Монталчино.
	Изтичахме към парашутистите и ги поздравихме. Те ни се усмихнаха и казаха:
	— Ние сме американци и сме дошли да ви освободим.
	Уведомихме ги, че вече са ни освободили, и че няма работа за тях. Изглеждаха малко разочаровани, но се съгласиха да вечерят с нас. След вечеря отидоха да спят в плевнята. Постлаха си с парашутите. Единият от тях тръгна към селото и така и не се върна. Запознал се с някакво момиче и решил да се ожени за нея и да остане тук. Останалите се ядосаха много и дори се чудеха дали да не отидат до селото, да го намерят и да го застрелят като дезертьор, но се отказаха, реквизираха няколко велосипеда и си тръгнаха. Мама уши ризи и гащи от парашутите, оказаха се много трайни, почти вечни. Още нося някои от тях. И това е — това беше войната. Никога няма да я забравим. Беше много вълнуващо.

	* * *

	Най-сетне, доста късно следобед, Фон Игелфелд се сбогува прочувствено със стопаните на фермата и потегли обратно към Монталчино, Мъките, причинени от глада, бяха вече далечен спомен; днес можеше изобщо да не вечеря — така й се падаше на синьора Коси! Влезе в хотела и окачи шапката си на закачалката. Беше закъснял, вечерята вече беше сервирана. Едва тогава се сети, че Принцел и Унтелхолцер би трябвало да са пристигнали — напълно ги беше забравил. И така си беше — седяха в трапезарията и се тъпчеха. Пред тях имаше чинии с най-големите порции спагети, които Фон Игелфелд бе виждал през живота си.
	Сърцето му се сви. Как нагъваха само! Сцената бе напълно достатъчна, за да потвърди стократно възгледите на синьора Коси! Ефектът явно наистина бе такъв, защото още докато той се взираше ужасено в колегите си, синьора Коси се появи на прага на кухнята, понесла две огромни блюда с цели купчини агнешки котлети в тях.
	— Това е за вашите приятели! — обяви тя тържествуващо, когато минаваше край онемелия си гост.
	Принцел и Унтерхолцер не успяха да разберат на какво се дължи лошото настроение на Фон Игелфелд. Не можаха да си обяснят и мрачното му изражение на другия ден, когато плащаха сметките си и синьора Коси, иронично усмихната, връчи на колегата им едно съвсем малко пакетче.
	— Видях как хвърлихте това — заяви тя. — Сигурно сте го направили неволно.
	Изражението й говореше за пълен, безусловен триумф. Фон Игелфелд щеше да си го спомня много след като бе забравил изцяло неподвластната на времето красота на тосканския пейзаж, прекрасния обяд във фермата под сянката на дъба и щедростта на домакините, които споделиха с него своя спомен за ангелите.


>	5. Португалски неправилни глаголи

	Един след друг тримата колеги се заселиха в Регенсбург — първо Фон Игелфелд, после Унтерхолцер и накрая Принцел. Офелия, младата съпруга на Принцел, никак не искаше да напуска Висбаден, където работеше като секретарка на баща си — той оглавяваше висбаденския проект „Пучини“. Този проект съществуваше от четиринайсет години и поглъщаше цялата енергия на Офелия и баща й. Изключено беше тя да напусне Висбаден.
	По времето, когато Унтерхолцер се пренесе да живее в Регенсбург, Фон Игелфелд бе напълно погълнат от проблеми с издатели. От издателство „Студия Литерария“, което публикува неговия монументален труд „Португалски неправилни глаголи“, го бяха уведомили с писмо, че са успели да продадат само двеста екземпляра от книгата. Не можеше да има никакво съмнение относно стойността на неговото произведение — то присъстваше във всички специализирани библиотеки в Европа и Северна Америка, и се беше утвърдило като класика в съответната област; проблемът бе по-скоро там, че границите на съответната област бяха извънредно тесни. Така погледнато, кажи-речи всички представители на тази научна общност се срещаха на ежегодните конференции и се побираха без проблеми в една малка зала. Оставаха и свободни места, но двайсет-трийсет, не повече.
	Издателите си позволяваха да изтъкнат, че макар продадените двеста бройки да бяха факт, в склада им във Франкфурт оставаха още седемстотин трийсет и седем броя от тиража. През изминалите две години от книгата бяха продадени едва шест екземпляра и при такива темпове на продажби можеха да очакват, че ще им се наложи да осигуряват складово пространство някъде до началото на двайсет и втори век. Лично Фон Игелфелд не виждаше нищо неприемливо в тази възможност, и бе крайно възмутен, когато прочете предложението на директора на „Студия Литерария“.
C>
	„Току-що получихме интересно предложение от една фирма, която се занимава с вътрешно обзавеждане — четеше той. — Те обзавеждат жилищата на заможни хора в стил, който говори за добрия вкус и високата начетеност на собствениците. Биха искали да закупят от нас целия останал тираж на «Португалски неправилни глаголи», защото, както знаете, изданието се отличава с много елегантна корица. Впоследствие възнамеряват на свои разноски, без да изискват каквото и да било допълнително заплащане, да променят заглавието на гръбчето, така че да гласи «Португалски напоителни канали» и да използват книгите като подходяща декорация в библиотеките, които монтират в домовете на клиентите си.“
C$
	Фон Игелфелд беше наясно, че няма смисъл да си служи с аргументи от рода на научна стойност, когато преговаря с търгаши, каквито очевидно бяха собствениците на „Студия Литерария“. Те разбираха само от едно — пазарната стойност на продукта. Следователно по-добре би било да настоява да изчакат, за да се види дали продажбите на „Португалски неправилни глаголи“ няма да нараснат. От чисто търговска гледна точка несъмнено би било по-изгодно книгата да се продава като книга, а не като — какъв беше обидният израз, който бяха употребили? — _подходяща декорация_.
	Разбира се, трудно бе да си представи човек как точно ще се увеличат продажбите. Не предстояха никакви забележителни събития, никакъв юбилей например, който би могъл да измести фокуса на вниманието към „Португалски неправилни глаголи“. Не можеше и да се очаква славата на Фон Игелфелд, макар и безспорна в съответните научни сфери, внезапно да придобие по-широк обхват. Не, евентуалното рязко повишение на продажбите би могло да бъде единствено резултат на личните усилия на Фон Игелфелд. Налагаше се той да убеди хората, които не притежаваха екземпляр от неговата книга, да си я купят.
	Като начало Фон Игелфелд писа на един братовчед на майка си, фрайхер (Нисша благородническа титла в Германия) Вили-Максимилиан Гунтел, който живееше в Клагенфурт, за да се осведоми дали в библиотеката на провинциалното му имение присъства произведението на племенника му.
	Отговорът пристигна незабавно.
C>
	„Скъпи ми Мориц Мария — така започваше писмото, — поради разклатеното си здраве напоследък съм се превърнал в отшелник, затова и винаги много се радвам, когато получавам писма, особено от роднини. Беше много мило от твоя страна да ми предложиш екземпляр от твоята книга «Португалски неправилни глаголи». Признавам, че в библиотеката ми има много малко произведения, които имат някаква връзка с Португалия. Честно казано, в нея няма нито една книга за Португалия. Така че приемам с благодарност твоя дар.
	Сега да се обърнем към други въпроси. Помниш ли братовчед си Арман, онзи, кльощавия, който все мърмореше под носа си? Знаеш ли, случи се нещо извънредно забавно…“
C$
	Разбира се, нямаше изход от създалото се положение, така че много скоро в издателство „Студия Литерария“ за голямо тяхно учудване се получи поръчка за една бройка от „Португалски неправилни глаголи“, съпроводена с чек за съответната сума, която трябваше да бъде изтеглена от сметката на автора, професор доктор Мориц Мария Фон Игелфелд. За Фон Игелфелд беше ясно, че занапред трябва да действа по-внимателно, в противен случай поощряването на интереса към книгата можеше да излезе скъпо удоволствие.
	Той отново се отдаде на размисъл. Може би трябваше да намери по-дискретни начини да разбере кой притежава екземпляр от книгата и кой — не. Да вземем например Унтерхолцер — дали имаше собствен екземпляр или ползваше библиотечни копия?
	— Унтерхолцер — поде Фон Игелфелд веднъж, когато двамата филолози седяха в кафе „Шуберт“. — Напоследък ме занимава мисълта за второ преработено издание на „Португалски неправилни глаголи“. Вие какво ще кажете?
	Унтерхолцер изглеждаше изненадан.
	— Налага ли се второ издание? — попита той. — Да не би да са настъпили някакви изменения на глаголите? Да не са започнали да стават правилни?
	Фон Игелфелд реагира остро на забележката му, която оцени като проява на безпричинна несериозност.
	— Разбира се, че не — сопна се той. — Но сам знаете, че науката върви постоянно напред. От последното издание насам бяха регистрирани немалко значителни развития.
	— Разбира се, разбира се — побърза да се съгласи Унтерхолцер.
	Фон Игелфелд хвърли крадешком поглед към приятеля си. Като че ли сега бе моментът да нанесе удара.
	— Питам се обаче дали хората ще искат да си купят второто издание… — той помълча и поднесе чашата с кафе към устните си. — Особено ако вече разполагат с екземпляр от първото.
	— Може и да си купят — предположи Унтерхолцер. — Кой знае?
	Фон Игелфелд остави чаша обратно на масата.
	— Да вземем човек като вас например — поде той. — Вие бихте ли си купили второто издание?
	Сърцето му се блъскаше в гърдите. Сам се чудеше, че успя да намери смелост да зададе въпроса. Беше успял да притисне Унтерхолцер към стената.
	Но Унтерхолцер само се усмихна.
	— Ще разчитам, че ще ми пратят екземпляр от списанието, което публикува рецензиите — отвърна той.
	Фон Игелфелд замълча. Думите на Унтерхолцер не издаваха нищо. Можеше ли забележката му да се тълкува в смисъл, че по същия начин е получил и екземпляр от първото издание? А ако беше така, къде тогава бе предполагаемата рецензия? Фон Игелфелд не беше попадал на нищо подобно. А може би Унтерхолцер си беше купил екземпляр от първото издание и сега се надяваше да си спести разноските за второ? И това бе възможно, но как би могъл да разбере истината?
	С течение на времето Фон Игелфелд се измъчваше все повече и повече от спомена за двусмисления разговор, който бе провел с Унтерхолцер. Започваше да осъзнава, че след като не може да разбере дали дори толкова близък приятел и колега като Унтерхолцер разполага с екземпляр от книгата, шансовете продажбите й да се увеличат са минимални. Не би могъл да започне да предлага произведението си безразборно; единственият начин бе добре обмисленият, индивидуален подход.
	Разбира се, би било по-лесно, ако Унтерхолцер държеше книгите си в института. Ако той имаше този обичай, Фон Игелфелд просто щеше при случай да огледа небрежно лавиците в кабинета на колегата си. За съжаление Унтерхолцер беше единственият човек в института, чийто кабинет се отличаваше с пълно отсъствие на печатни произведение. Работеше почти изключително в библиотеката, а на колегите си обясняваше, че собствената си колекция от книги съхранява в домашния си кабинет.
	Фон Игелфелд продължаваше да размишлява. Знаеше къде живее Унтерхолцер, но никога досега не му беше гостувал. Веднъж бяха минали покрай жилището му, и Унтерхолцер му показа прозорците и балкона си, но не го покани да се качи горе на кафе. За сметка на това Фон Игелфелд бе канил Унтерхолцер у дома си поне пет-шест пъти; Унтерхолцер бе един от гостите на празненството, което Фон Игелфелд бе организирал в чест на Флорианус и Офелия Принцел, а бе поканен и на изискания прием, който Фон Игелфелд даде в чест на професор доктор доктор _honoris causa_ Райнхард Цимерман. Нямаше съмнение, че в съгласие със законите на гостоприемството Унтерхолцер трябваше отдавна да е отправил ответна покана към Фон Игелфелд.
	Фон Игелфелд реши да премине към действие. Ако Унтерхолцер не възнамеряваше да го покани, се налагаше да пренебрегне добрите нрави и да се появи някой ден неканен на прага му. Унтерхолцер не би могъл да го отпрати, особено ако избереше дъждовен ден, и по този начин Фон Игелфелд щеше да си изясни веднъж завинаги дали колегата му притежава екземпляр от „Португалски неправилни глаголи“. Трябваше само да изчака някой дъждовен съботен следобед. Унтерхолцер щеше да си е у дома; Фон Игелфелд знаеше, че той не ходи никъде, освен на редките си самотни разходки по брега на реката — и нищо чудно, казваше си той кисело, като се има предвид, че самият Унтерхолцер не кани никого, не би могъл да очаква, че и него ще канят. Колкото повече обмисляше поведението на Унтерхолцер, толкова по-неприемливо му се струваше то.
	Най-сетне дойде и подходящият облачен съботен следобед. Фон Игелфелд се упъти към сградата, в която се намираше жилището на Унтерхолцер. Когато стигна пред нея, вдигна очи към балкона, който колегата му бе посочил навремето, и установи със задоволство, че лампите в жилището са запалени. Чудесно, каза си той. Знаеше добре, че Унтерхолцер е прекалено стиснат, за да остави лампите запалени, когато не си е у дома.
	Фон Игелфелд се взря в табелката над звънеца и си пое рязко дъх. _Професор доктор доктор Д. А. фон Унтерхолцер_. Каква изключителна, безогледна наглост! Тази табелка беше истински скандал, и то най-малко по три причини. Първо, Унтерхолцер не бе защитил ДВА доктората — това беше повече от сигурно. Второ, какво беше това тире между Детлев и Амадеус? Всеизвестно бе, че Амадеус е второто му име, а не част от първото. И накрая най-сериозното от всички прегрешения — частицата фон. Фон Игелфелд почувства прилив на справедлив гняв. Ако всеки можеше безнаказано да лепне пред името си частицата фон, доказателство за благороден произход, това сериозно подкопаваше стойността на истинските фон. Ето защо значи Унтерхолцер не го канеше в дома си — просто защото се боеше, че неоснователните му претенции ще бъдат разобличени. От друга страна, ако не канеше никого, кого се надяваше да впечатли с фалшивите титли? Пощаджията ли? А може би ставаше дума за някаква скрита, извратена слабост на Унтерхолцер, нещо, което му доставяше някакво загадъчно, самотно удовлетворение?
	Фон Игелфелд натисна звънеца силно и повелително — така натиска звънеца полицаят, когато е убеден, че дълго изплъзвалата му се плячка е най-сетне в капана. Чу как звънът отекна в жилището и след миг вратата се отвори. На прага застана Унтерхолцер.
	— Добър ден, господин Унтерхолцер — каза Фон Игелфелд, хвърляйки поглед към табелката. — Минавах наблизо, а ми се стори, че всеки миг може да завали. Питах се дали можете да ме подслоните за малко.
	Унтерхолцер се намръщи.
	— Когато за последен път погледнах към небето, ми се стори, че беше ясно.
	— Следователно времето е променливо — реагира незабавно Фон Игелфелд. — Няма съмнение, че скоро ще вали.
	Унтерхолцер продължаваше да не проявява склонност да покани колегата си.
	— Освен това ожаднях — продължаваше Фон Игелфелд. — Чаша плодов сок би ме освежила неимоверно.
	По лицето на Унтерхолцер се изписа съжаление.
	— Опасявам се, че у дома няма и помен от плодов сок. Но сигурно ще намерите сок в кафенето на ъгъла.
	— Е, и вода ще свърши работа — парира Фон Игелфелд. — Надявам се да разполагате поне с това.
	Стана очевидно, че Унтерхолцер няма как да се измъкне.
	— Заповядайте, влезте — каза той накрая, превърнал се внезапно в любезен домакин, въведе госта в антрето и затвори вратата зад него. — Имате ли нещо против да отидем в кабинета ми?
	Фон Игелфелд последва Унтерхолцер по един къс коридор и двамата влязоха в просторна, добре осветена стая. Две от стените бяха покрити отгоре до долу с полици, претъпкани с книги. Имаше и бюро, отрупано с хартии, диван и няколко кресла. Помещението беше приятно, макар и малко спартански обзаведено. Тук като че ли рядко влизаха хора. Креслата изглеждаха съвсем неупотребявани, а и дребните украшения по полиците бяха подредени безукорно по големина.
	Унтерхолцер посочи на госта си дивана, а самият той седна в едно от креслата.
	— Не помня кога сте идвали тук за последен път — каза той и впери предизвикателен поглед в лицето на Фон Игелфелд.
	Фон Игелфелд отвърна на предизвикателството.
	— И аз не помня, значи трябва да е било наистина много отдавна — отвърна той, след като се престори, че се замисля.
	Огледа се и забеляза евтините и грозни изгледи от поречието на Рейн, окачени по стените. Самият той никога не би сложил такива неща по стените на дома си — бяха си направо кич.
	— Имам много добра домашна помощница — заяви Унтерхолцер. — Госпожа Капишинска идва всяка сутрин. Поддържа безукорна чистота в жилището.
	— Това е чудесно — каза Фон Игелфелд. — Полякиня ли е?
	Унтерхолцер кимна.
	— Да, полякиня.
	— Аха — каза Фон Игелфелд. — Разбирам.
	Настана мълчание. Унтерхолцер зяпаше тавана, а Фон Игелфелд отново загледа изгледите по стените. Наистина бяха отвратителни — цветни гравюри, всъщност допълнително оцветени отпечатъци. А пък на другата стена, точно срещу грозните изгледи, висеше портрет на куче, което удивително напомняше на салам с крака. Това беше вече прекалено. Възможно ли бе Унтерхолцер да е от хората, които имат слабост към тези недодялани кучета? Фон Игелфелд съзнаваше, че дакелите са много популярни, но не можеше да не се дразни от смехотворната им външност — тези абсурдно къси крачета и дълго, подобно на салам тяло. Родът Фон Игелфелд винаги бе поддържал кучкарници, пълни с едри, добре гледани кучета, подходящи за лов из някогашните големи, сега вече конфискувани имения. Те никога не биха държали такова саламовидно животно. Наистина, това съчетание на отвратителните евтини гравюри и саламовидното куче беше извънредно дразнещо.
	— Имате ли куче, господин Унтерхолцер? — попита Фон Игелфелд и се огледа из стаята, търсейки признаци на кучешко присъствие.
	Унтерхолцер се усмихна.
	— Да — заяви той гордо. — Имам чудесен дакел, казва се Валтер.
	Фон Игелфелд повдигна едната си вежда. Валтер значи.
	— И тук ли живее кучето, в този апартамент? — продължи да разпитва той.
	— Да, тук — потвърди Унтерхолцер. — Но сега спи и не искам да го будя. Някой ден ще ви запозная.
	— Би било много любезно от ваша страна — заяви Фон Игелфелд, но едва не се разсмя, като си представи как Унтерхолцер казва на саламовидното куче: „А това е професор Фон Игелфелд!“, а той самият поема протегнатата лапа и казва „Приятно ми е, господин Унтерхолцер!“ (защото как иначе би трябвало да се обърне към кучето?)? Не би могъл да започне да го нарича „Валтер“ още от първия миг на запознанството им, значи оставаше „господин Унтерхолцер“. По този начин нямаше да може да се разбере кога говори на самия Унтерхолцер и кога — на кучето му, а това би довело до редица недоразумения.
	— Мога ли да ви предложа кафе? — попита внезапно Унтерхолцер. — Ще отида до кухнята да направя.
	Фон Игелфелд прие незабавно. Искаше Унтерхолцер да напусне кабинета за няколко минути, за да може да огледа спокойно библиотеката. Нямаше да му отнеме много време, но нямаше как да се заеме с това в присъствието на домакина си. В момента, в който Унтерхолцер излезе, Фон Игелфелд скочи на крака и се зае да оглежда бързо книгите една по една. Тук няма, тук също, и тук не — и така нататък, докато стигна до последната лавица и до ужасното, заклеймяващо заключение: Унтерхолцер нямаше в библиотеката си „Португалски неправилни глаголи“.
	Когато Унтерхолцер се върна, забеляза, че Фон Игелфелд седи на друго място, но не обърна особено внимание. Така или иначе предполагаше, че гостът му ще порови из материалите по бюрото в негово отсъствие, но нямаше да намери нищо интересно — само си бе изгубил времето.
	Фон Игелфелд отпиваше от кафето, което му сервира Унтерхолцер — дори кафето му не беше хубаво — и се питаше дали изобщо има нещо, което може да се изтъкне в защита на домакина му. Можеше ли да се твърди, че той е пострадал по някакъв начин и затова заслужава съчувствие и разбиране? Не. Унтерхолцер не беше беглец от Източния лагер или нещо подобно, нито пък беше жертва на грубо родителско отношение. Доколкото Фон Игелфелд знаеше, баща му беше кротък и благовъзпитан пенсиониран банков чиновник. Следователно нямаше никакво съмнение, че Унтерхолцер трябва да отговаря за многото прегрешения, които толкова бързо се бяха натрупали на сметката му.
	Докато обмисляше този въпрос, погледът му падна на още нещо, което висеше на стената. Беше родов герб в рамка — отдолу, с готически шрифт, се четеше: „Гербът на Фон Унтерхолцер“. Е, това вече беше прекалено! Беше по-лошо и от изгледите от Рейн — в сравнение с герба на стената те бяха кажи-речи проява на изисканост.
	Фон Игелфелд прехапа устни, но установи, че не може повече да мълчи.
	— Признавам си, не мога да разбера какво намирате в тези изгледи от Рейн — изтърси той. — Да не би да са ви подарени от някой студент?
	Унтерхолцер погледна първо гравюрите, после Фон Игелфелд.
	— Искате да кажете, че не ви харесват, така ли? — попита той.
	— Именно — потвърди с леден тон Фон Игелфелд. — Тъкмо това имам предвид. Струват ми се ужасно, крайно долнопробни.
	Долната челюст на Унтерхолцер увисна.
	— Долнопробни? — повтори той с угаснал глас, но Фон Игелфелд продължаваше безмилостно.
	— Та това е обикновен кич, господин Унтерхолцер — настоя той. — Кич и нищо повече. Разбирам, че тези неща отново излизат на мода, но вие сте последният човек, от когото съм очаквал да живее в… в този музей на кича!
	Унтерхолцер не отговаряше, а само се озърташе. После предложи някак разсеяно на Фон Игелфелд кафе от порцелановата каничка с китайски шарки, питайки се дали и тя не е кич.
	— Внимавайте — предупреди го Фон Игелфелд. — Поляхте с кафе ризата ми.
	Унтерхолцер остави каничката на масата с треперещи ръце.
	— Съжалявам — каза той. — Ей сега ще донеса кърпа.
	— Не, благодаря — каза хладно Фон Игелфелд. — Ако бъдете така добър да ми покажете къде е банята, ще се справя сам.
	Фон Игелфелд остави Унтерхолцер в кабинета и се упъти ядосан по коридора към банята. Там изтърка с гъба двете малки петънца от кафе и оправи възела на вратовръзката си. Затвори вратата на банята зад себе си и тръгна обратно по коридора. От дясната му страна имаше голям шкаф, пълен с книги, и той се приведе по навик към витрините, за да огледа книгите. И там, на най-долната лавица, с пищната позлата на кориците си се открояваха не един, а цели два екземпляра на „Португалски неправилни глаголи“.
	Фон Игелфелд се закова на място. После измъкна полека единия екземпляр и го запрелиства. Беше очевидно, че книгата е била четена многократно, дори в полетата имаше забележки с добре познатия му почерк на Унтерхолцер. „Точно така!“ гласеше една от тях, а друга: „Потвърдено и при Цимерман“.
	Той остави книгата на място и взе втория екземпляр. Той беше почти недокоснат, очевидно не бе четен. Фон Игелфелд погледна първата страница, за да провери дали Унтерхолцер не е поставил там свой екслибрис, но нямаше нищо подобно. Вместо това, отново с почерка на Унтерхолцер, бе написано следното:
C>
	На моя скъп приятел и колега, с благодарност:
@	Авторът Мориц-Мария Фон Игелфелд
C$
	За миг Фон Игелфелд не знаеше какво да мисли. Разбира се, той никога не беше подарявал екземпляр от книгата на Унтерхолцер — и през ум не му бе минавало такова нещо. Но защо тогава той бе решил да сложи този надпис със собствения си почерк, като че ли книгата наистина му бе подарена?
	Фон Игелфелд върна и тази книга на мястото й, оправи отново вратовръзката си и се върна в кабинета. Когато влезе, спря и отново загледа изгледите от Рейн, поглаждайки замислено брадичката си.
	— Знаете ли, колега, аз, разбира се, се пошегувах преди малко — заяви той. — Това всъщност са много привлекателни изображения.
	Унтерхолцер вдигна рязко глава. Очите му блеснаха радостно.
	— Значи не ги считате за кич?
	— Божичко! — възкликна Фон Игелфелд. — Не разбирате ли от шега, Унтерхолцер? Какъв ти кич! Ако това е кич, то аз нямам представа що е проява на добър вкус!
	Унтерхолцер се усмихна сияйно на госта си.
	— В кухнята има кейк — каза той оживено. — Правила го е госпожа Капишинска. Да го донеса ли?
	Фон Игелфелд кимна.
	— Ще бъде чудесно — каза той благосклонно. — Парче кейк е точно това, което ми трябва.
	Докато Унтерхолцер беше в кухнята, Фон Игелфелд остави чашата си с кафе и отиде да проучи предполагаемия герб на фамилията Фон Унтерхолцер — още седеше пред него, когато домакинът му се върна.
	— Странно наистина, господин Унтерхолцер — поде той, когато го видя. — Винаги съм предполагал, че всъщност сте Фон Унтерхолцер.
	Унтерхолцер се засмя.
	— Не е доказано със сигурност — отвърна той. — Затова и не поставям фон пред името си.
	— Разбирам, разбирам — съгласи се Фон Игелфелд. — Но е добре да се знае, че всъщност имате право да го сторите, нали?
	Унтерхолцер не отговори. Беше зает да реже дебело парче от кейка. Госпожа Капишинска го беше пекла преди пет седмици и той искрено се надяваше още да е пресен. Нямаше представа какъв е приблизителният срок на годност на кейковете.
	Фон Игелфелд заби зъби в кейка. Беше клисав и престоял, но той реши да изяде всичко до троха, и дори да благодари на Унтерхолцер за него. Всъщност можеше дори да помоли за второ парче.


>	6. Свят човек

	Одън наричаше подобни места „плевели от католическа Европа“, и професор Мориц-Мария Фон Игелфелд ги приемаше по същия начин — както обикновено, образността на Одън беше богата и заредена с асоциации, така че когато получи писмото от Гоа със странната, избледняла пощенска марка, метафората отново се натрапи в мислите му.
	Пликът беше тъничък и жалък, опърпан от дългото пътуване. Единият ъгъл дори изглеждаше хапан от някакво дребно животно, вероятно куче, което бе оставило следи от зъбите си. Единият край на плика се беше прокъсал и разкриваше съдържанието, състоящо се от един-единствен сивкав лист хартия. Фон Игелфелд обърна плика и видя адреса на подателя, надраскан напряко на плика: Професор Дж. Г. К. Л. Сингх. Това не предвещаваше нищо добро — професор Дж. Г. К. Л. Сингх от Чандигар, авторът на „Видоизменения на глаголите в дравидските езици“.
	Фон Игелфелд хвърли импулсивно плика в кошчето за боклук. Така или иначе писмото е било преследвано от злополучия по пътя си към Германия, каза си той — ако кучето го бе погълнало, и без това нямаше да пристигне. Ако изхвърлеше сега писмото, просто изпълняваше предначертаната му съдба.
	Фон Игелфелд обърна гръб на кошчето и взе следващото писмо — неговият вид бе успокояващо уравновесен, със солидна, добре позната немска марка, а адресът на подателя бе спретнато напечатан в горния десен ъгъл: професор доктор доктор (_honoris causa_) Флорианус Принцел. Това бе обичайното ежемесечно послание на Принцел, в което той съобщаваше на Фон Игелфелд новините от института във Висбаден. На края на писмото винаги имаше кратък послепис от Офелия, написан с предпочитаното от нея обезпокоително лилаво мастило, съдържащ умилителни семейни новости. Такива писма обичаше да получава Фон Игелфелд. Само че още докато го отваряше, погледът му отново падна върху жалкото, изоставено писмо от Индия с неговата избледняла марка и некачествена хартия.
	Фон Игелфелд се запита дали е морално задължен да прочете това писмо. Несъмнено в случая функционираше същият морален принцип, който важеше в случаите, когато някой отправеше към теб някаква забележка. Не си задължен да отговориш, но неминуемо го правиш. А защо всъщност трябва да го правиш? Какво толкова лошо има в това да не отговориш на някой, който ти е казал нещо, за което изобщо не си го питал? Фон Игелфелд се запита какви ли са били възгледите на Имануел Кант по въпроса. Дали Кант би хвърлил писмото на професор Дж. Г. К. Л. Сингх в кошчето за боклук? Фон Игелфелд се съмняваше — проблемът очевидно попадаше в сферата на действие на категоричния императив. Това, да кажем, се изясни. Но в същия момент се появи друга смущаваща мисъл — как би постъпил Жан-Пол Сартр, ако получеше писмо от Дж. Г. К. Л. Сингх? Фон Игелфелд подозираше, че Сартр надали би страдал от угризения, ако извършеше постъпка, подобна на неговата, ако благодарение на нея се почувстваше по-истински, но разликата беше другаде, и тя беше решаваща — той изобщо не би се тревожил от този проблем. Или не беше така?
	Фон Игелфелд бутна настрани посланието на Принцел и извади другото писмо от кошчето за боклук. Разряза останалата неразкъсана част от плика, извади сивкавия лист и зачете:
C>
	Скъпи професор Фон Игелфелд — пишеше колегата. — Поздрави от Гоа, и от вашия колега Джанивандилана Кришнамурти Сингх! Аз се занимавам с организацията на традиционния за нашата част на света Общоиндийски филологически конгрес. Ще се срещнем тук след четири месеца и се питам дали се бихте съгласили да участвате с доклад в заседанията на конгреса. Наемам се да извърша възможно най-експедитивно всичко, свързано с организацията на вашето пристигане, а бих се радвал да видя и другите ви двама колеги като наши гости. Програмата е отлична и създава много възможности да се наговорим до насита. Моля да ме уведомите…
C$
	Фон Игелфелд въздъхна. Сега, когато вече бе отворил писмото, отговорът на въпроса за моралните задължения беше ясен — налагаше се да отиде. Несъмнено Кант би бил съгласен с него.

	* * *

	Организационният комитет на Общоиндийския филологически конгрес бе резервирал за Фон Игелфелд стая в старото крило на хотел „Лисабон“. Хотелът беше голям, безразборно дострояван, заобиколен отвсякъде със сенчести веранди. Градините около него бяха пълни с тропически храсти, жасмин, палми и виещи се пътечки, които водеха до усамотени беседки. Фон Игелфелд беше във възторг — въздухът бе пропит от мирис на цветя; небето беше невъобразимо високо и пусто — Европа и присъщата на европейците припряност бяха далеч, далеч отвъд хоризонта. Той седеше на плетения стол, който заемаше по-голямата част от миниатюрния балкон на стаята му и се взираше над полюляващите се върхове на палмите. Какво щастие, че законите на Кантовата етика го принудиха да дойде тук!
	Засега от професор Дж. Г. К. Л. Сингх нямаше и следа. Един от другите членове на организационния комитет, професор Рази Хендерсън Паливалар, бе инструктиран да посрещне професор Фон Игелфелд и да го настани в хотела. По всичко личеше, че професор Рази Хендерсън Паливалар е запознат отблизо с разписанието на Индийските държавни железници — той обясни, че професор Дж. Г. К. Л. Сингх е на път към Гоа, но тъй като пътува с влак, би могъл да пристигне най-рано след трийсет и шест часа. Тази новина бе съобщена на Фон Игелфелд с големи извинения, но породи в сърцето му скрита радост. До началото на конгреса имаше още три дни, и той можеше да се наслади поне на ден и половина от тях, без да е изложен на опасността да се сблъска с автора на „Видоизменения на глаголите в дравидските езици“.
	Професор Рази Хендерсън Паливалар беше много зает с подготовката на конгреса и беше явно облекчен, когато Фон Игелфелд намекна, че ще може да се погрижи за себе си до началото на първото заседание.
	— Иска ми се да опозная по-отблизо Гоа — поясни Фон Игелфелд. — Градът има толкова интересна архитектура!
	— Дааа — отвърна неуверено професор Рази Хендерсън Паливалар. — Боя се, че повечето от постройките се рушат. Всъщност цяла Индия се руши. Скоро в страната няма да остане камък върху камък, ако нещата продължават така. Казвам ви, народът не е в състояние да оцени красивите страни на живота.
	Докато правеше тази пренебрежителна забележка, професорът посочи за илюстрация към управителя на хотела, който им се усмихна лъчезарно и се поклони леко. Фон Игелфелд погледна към тавана на хотела. Той беще украсен с пищен гипсов корниз, но части от корниза липсваха.
	Същата вечер, след като се освежи с чаша сок от манго на голямата веранда, Фон Игелфелд излезе и се озова на пътя пред входа на хотела. Незабавно го наобиколиха хора с червени туники и започнаха да се карат за него — разправията продължи, докато отнякъде се появи мустакат мъж с особено престъпно изражение, който явно успя да се наложи и поведе Фон Игелфелд към караната от него рикша.
	— Сега ще ви покажа този прекрасен град — заяви той, докато филологът се настаняваше на малката седалка, покрита с напукана кожа. — Какво предпочитате да видите? Затвора? Библиотеката? Гроба на последния португалски губернатор?
	Фон Игелфелд избра библиотеката, която не звучеше толкова обезпокоително, колкото останалите предложения, и те се понесоха с подрусване по пътя, изпреварвайки пешеходци и по-бавни рикши, а страховитият водач на рикшата натискаше енергично звънеца пред всяко възможно препятствие.
	Разбира се, библиотеката беше затворена, но това изобщо не смути водача. Той кимна на Фон Игелфелд да го последва и го поведе през градините около библиотеката, докато стигнаха задния вход. Екскурзоводът се озърна, после измъкна отнякъде малка връзка ключове и се зае да изпробва всеки от тях. Фон Игелфелд гледаше слисано как водачът му се кани да отключи с шперц вратата на библиотеката — съзнаваше, че трябва да възрази, но пред такова безочие беше изгубил дар слово. После вратата се отвори и той се остави безпомощно да бъде въведен в прохладните зали на държавната библиотека в Гоа.
	Вътре миришеше на влага и мухъл — характерната миризма на занемарени книги.
	— Ето че успяхме — обяви шофьорът на рикшата. — Това тук са все стари, много стари книги, пълни с португалска премъдрост. Португалците са ги донесли, после си тръгнали, но оставили книгите тук.
	Фон Игелфелд тръгна към един от шкафовете, за да огледа съдържанието му. Взе един голям, подвързан с кожа том, и започна да го прелиства. Хартията беше жълтеникава и се ронеше, но той успя да прочете съвсем ясно заглавието: „Един йезуит в Гоа“ от брат Гонсалвиш Перскитес, член на ордена на йезуитите. Остави книгата и взе друга — „Животът на португалските моряци“ от Луис Валатар. Тя беше в още по-лошо състояние — подвързията се разпадна в ръцете му, когато се опита да я отвори.
	— Хайде да си вървим — заяви припряно водачът му. — Защо да не прескочим до затвора? Там ще ви покажа много по-интересни неща.
	Фон Игелфелд напусна натъжен библиотеката, замислен за тези изоставени, гниещи, забравени от всички книги. Дали отец Перскитес си бе представял, че Гоа ще стигне дотук, че книгата му ще се търкаля, гниеща и недокосвана от никого, докато случайна ръка я вдигне за миг? Дали Валатар си бе представял как корицата на книгата му ще се разпадне в ръцете на случаен посетител, влязъл като нарушител в библиотеката, само за да установи, че тя е напълно изоставена, в ръцете на човек от епоха, в която португалските мореплаватели не означават вече нищо за никого?
	Оказа се, че затворът е съвсем наблизо, на следващия ъгъл — беше внушителна постройка, наподобяваща крепост. Фон Игелфелд се запита дали водачът му няма да влезе и тук с шперц, но те подминаха входа и завиха зад ъгъла. Водачът му спря, слезе от рикшата и подкани Фон Игелфелд да го последва. Двамата доближиха до едно малко прозорче в стената на затвора.
	— Погледнете — посочи водачът му малкия отвор.
	Фон Игелфелд надникна и видя от другата страна, отвъд дебелата стена, вътрешността на затвора — голяма зала, на чийто таван се виждаха отворени капандури с решетки. Покрай стените имаше пейки, по които бяха насядали много мъже и шиеха съсредоточено и мълчаливо.
	— Това е шивашката работилница — прошепна водачът в ухото на Фон Игелфелд. — Опитват се да направят шивачи от тези нехранимайковци, но само си губят времето.
	Фон Игелфелд наблюдаваше сцената с внезапно събуден интерес. Видя как някакъв дебел мъж влезе през вратата в дъното на залата, съпровождан от един пазач. Затворниците незабавно спряха да шият и загледаха новодошлия с очакване.
	— Това е един от шефовете на затвора — прошепна водачът. — Казва се господин Маджипонди и е много богат, защото продава костюмите, които тези нехранимайковци шият — продава ги на богатите търговци от града. Освен това е прочут убиец.
	Фон Игелфелд зяпаше слисан, докато няколко затворници представяха работата си на дебелия шеф. Той кимна и пазачът взе костюмите. После двамата се обърнаха и отново излязоха.
	— А кого е убил? — осведоми се Фон Игелфелд.
	Шофьорът на рикшата се озърна и отговори:
	— Убил е сина на втората жена на брата на жена си.
	Говореше малко учудено, сякаш бе очаквал това да е известно на Фон Игелфелд. После допълни:
	— Ако португалците бяха още тук, щяха да го застрелят. Сега, когато вече ги няма, никой не екзекутира никого.
	Той помълча натъжено няколко минути, после внезапно се оживи и попита:
	— А сега да ви покажа ли градската градина?
	Фон Игелфелд реши, че това му е достатъчно за една вечер, и изрази желание да се прибере в хотела. Подходът на водача му беше доста нетрадиционен и не му се искаше да си представя какви ли странни аспекти на градската градина би му се наложило да види. Струваше му се, че е далеч по-сигурно да се върне в хотела и да се наслади на покоя в заобикалящите го градини. Смяташе да изпие още един сок от манго, да напише няколко реда на Принцел и Унтерхолцер, и след това да си легне. Градската градина можеше да почака до утре.
	Водачът му посрещна с явно нежелание решението да прекратят обиколката, но в крайна сметка се съгласи да го върне в хотела.
	— В градската градина стават много интересни неща — каза той начупено. — Не са за изпускане.
	— Сигурен съм, че е така — отвърна Фон Игелфелд. — Само че трябва да пиша писма. — И добави за по-ефектно: — Много писма.
	Това като че ли впечатли водача, който кимна в знак на съгласие и подкара рикшата по-енергично отпреди. Фон Игелфелд се облегна назад върху облицованите с напукана червена кожа възглавници и се замисли върху това, което бе видял току-що. Питаше се дали някой изобщо ползва библиотеката и кой се грижи за нея. Замисли се и за затворниците, които бе видял — какви ли бяха престъпленията им, какво бе бремето на вината, което лежеше на плещите им? Ами този господин Маджипонди — как бе възможно извършеното от него убийство да е останало ненаказано, при положение че всички в града, включително и водачът на рикшата, знаеха за него? А и тези интересни неща, които се случвали в градската градина — какво ли имаше предвид водачът му? Незаконни сделки, любовни срещи, трагедии? Дали пък господин Маджипонди не бе убил именно там сина на втората жена на брата на жена си? Фон Игелфелд въздъхна. Това бяха все трудни въпроси и си останаха нерешени, обременявайки съзнанието му до завръщането му в хотела, а и по-късно, докато се измъчваше от безсъние в горещата нощ.

	* * *

	Фон Игелфелд се събуди рано на следващата сутрин и отиде да закуси на централната веранда. Светлото утринно небе сияеше; дърветата бяха пълни с чуруликащи птички, във вазата на масата бяха натопени две свежи клонки от хибискус. Всичко това успя да разпръсне спомена за мрачните размишления, които го занимаваха през нощта и му възвърна доброто настроение и желанието да прекара деня в разглеждане на забележителности. Реши твърдо да не се поддава на настояванията на водачите на рикши и да тръгне да обикаля пеш. Имаше достатъчно стари и интересни сгради близо до хотела, и те вероятно щяха да му бъдат достатъчни.
	Фон Игелфелд беше забелязал, че хотелската градина има заден вход, ползван от доставчиците. Той реши да се измъкне оттам, а не през централния вход, за да избегне водачите на рикши. Той нагласи широкополата си бяла шапка, излезе бързо през задната врата и се озова на разнебитения път.
	Повървя надолу по него и скоро стигна до някаква сграда, която събуди интереса му. Постройката наистина беше забележителна — триетажна, строена в онзи особен, тежък стил, който явно е особено предпочитан от португалците. Над всеки прозорец имаше пищни фризове, входът с колони от двете страни беше издържан в стил тежък неокласицизъм, а дворът приличаше на джунгла, излязла от всякакъв контрол. Фон Игелфелд отстъпи назад и огледа постройката. Много от прозорците бяха счупени, от цялата сграда лъхаше тъга и изоставеност. Сякаш стените бяха пропити от меланхолия, дори самите камъни тъгуваха по загубената някогашна гордост.
	Фон Игелфелд се престраши и тръгна към входа. От дясната му страна имаше пейка, а до нея врата, закована с дъски. Друга врата беше леко открехната, а зад нея се виждаше помещение, потънало в мрак. Фон Игелфелд продължи да обикаля къщата и да оглежда двора.
	Погледната отблизо, градината се оказа не чак толкова запусната, колкото изглеждаше отвън. Несъмнено растителността беше хаотично избуяла, но тук-там някои от храсталаците бяха подкастрени и разкриваха части от изпочупени статуи. Тук се виждаше каменна урна в римски стил, там — безръка фигура на момче, готово за скок или търкулната настрани каменна ваза, покрита с увивни растения.
	И точно тогава Фон Игелфелд видя светеца. Той седеше на земята в градината. До него имаше малка торба, а тоягата си беше опрял на градинската стена. Наблюдаваше Фон Игелфелд и когато филологът трепна изненадано, светецът вдигна ръка за поздрав.
	— Не се страхувай от мен — подвикна той. — Просто си седя тук.
	Фон Игелфелд се почувства в небрано лозе.
	Самият той беше влязъл тук без разрешение и се чувстваше гузен, но приятелският поздрав и успокоителните думи на непознатия му вдъхнаха кураж. Той отиде до мястото, където седеше непознатият, и се ръкува с него.
	— Съжалявам, че ви смутих — каза той. — Просто разглеждах тази красива стара къща.
	Светецът вдигна очи и се озърна.
	— Това ли е красотата? — попита той, позамисли се за миг, после продължи: — Да, може би е това. Красота има навсякъде, дори в една стара постройка, превърнала се в дом за плъхове и мишки.
	— Така е — съгласи се Фон Игелфелд и се замисли за Германия, където вече нямаше плъхове и мишки. — Понякога ми е трудно да намеря красотата в собствената си страна. Там дори самата земя боледува.
	Светецът поклати тъжно глава.
	— Много разрушителни сили се крият в човека — затова и той никога не може да се доближи до Бога.
	— Така е — отвърна Фон Игелфелд. — Ако само Бог пожелаеше да ни покаже верния път!
	Светецът притвори очи.
	— Та той ни го показва, господине. О, да, показва ни го постоянно, стига само ние да сме готови да видим това, което ни показва.
	Фон Игелфелд мълчеше. Предположенията му, че е срещнал светец, явно отговаряха на истината. Как тогава бе редно да се обръща към него? Може би трябваше да го нарече „гуру“, както бе чел, че се постъпва в подобни обстоятелства? Ами дали наистина непознатият беше гуру, или заемаше някаква по-нисша степен в йерархията на светостта? Положението беше доста притеснително.
	— Прав си, о, гуру — поде той неуверено. — Стига само ние да сме готови да видим!
	Светецът явно нямаше нищо против да го наричат „гуру“, и това поуспокои Фон Игелфелд. Ето, това беше Изтокът. Имаше чувството, че му е било дарено правото да зърне нещо, което е отказано на повечето случайни посетители, които могат да се похвалят, че са видели само затвора и библиотеката. Представи си с искрено удоволствие завистта на Принцел и Унтерхолцер, когато им съобщеше за разговора си със светеца. Такова нещо не се бе случвало на нито един от тях, и те щяха да бъдат принудени да мълчат и да слушат.
	— Мога ли да седна, гуру? — попита той и посочи земята до светеца.
	Светецът се усмихна и потупа добродушно пръстта.
	— Това е земята, на която всеки от нас има право да седне — каза той. — Дори най-бедният, най-жалкият човек на този свят има право да седне на земята. Земята е твой приятел. Да, седни, седни като приятел при приятел.
	Фон Игелфелд седна до торбата и зачака светецът да каже още нещо. В продължение на няколко минути цареше мълчание, но той не изпита неловкост. Светецът като че ли се взираше в нещо в далечината, но след малко отново се обърна към госта.
	— Аз имам дарба да виждам различни неща в живота на хората — заяви той внезапно. — Бог ми е дали тази сила.
	— Разбирам — отвърна Фон Игелфелд и добави колебливо: — Повечето от нас не могат да виждат в бъдещето.
	Светецът кимна.
	— Бог беше милостив с мен. Не притежавам на тази земя нищо повече от тази торба и тоягата си. Но имам власт над други, несметни съкровища.
	Фон Игелфелд си каза, че не бива да забравя тази забележка — това бяха истински думи на светец. Смяташе да ги повтори пред Принцел и Унтерхолцер и се надяваше да предизвика у тях необходимото смирение.
	— Да — продължи светецът. — Виждам много неща и за твоя живот. Искаш ли да ти ги кажа?
	Фон Игелфелд почувства как сърцето му заби по-бързо. Наистина ли искаше да узнае това, което имаше да му каже този свят човек? Разбира се, посланието можеше да се окаже смущаващо и дори обезкуражаващо; но пък кога друг път щеше да има такава възможност? Трябваше да се възползва от случая.
	— Много мило — каза той. — Искам да чуя какво имаш да ми кажеш.
	Светецът притвори очи. Замърмори нещо напевно под нос, и след малко проговори.
	— В живота ти има нещо, което е наблизо, и нещо, което е далеч — започна той. — Близкото нещо е един мъж, който идва да се срещне с теб тук, на това място. Виждам вода, много вода около този мъж. Той идва от север. Това е всичко, което мога да ти кажа за него. — Светецът млъкна. Какво ли означаваше това, чудеше се трескаво Фон Игелфелд. Звучеше му напълно безсмислено.
	— А ето и далечното — продължи светецът. — Заговор. Някакви хора заговорничат срещу теб в една далечна земя. Кроят нещо ужасно. Трябва да отидеш там колкото е възможно по-бързо и да се справиш с тези злодеи и техния заговор. Това е всичко, което виждам по тази линия засега.
	Фон Игелфелд си пое дъх. Това беше недвусмислено предупреждение, такова, каквото не би могъл да пренебрегне. Внезапно градът около него му се стори изпълнен със заплаха. Оптимизмът, който го бе обзел на масата за закуска, се изпари и на негово място нахлуха лоши предчувствия. Колко глупаво бе постъпил, когато помоли светеца да сподели с него виденията си! Бе повторил неблагоразумието на Фауст — на края на този път те очакваха само мъки.
	Светецът стана и взе торбата си.
	— Трябва да продължа да търся — каза той. — Пътища много, а вече е късно.
	Фон Игелфелд също стана, порови в джоба си и извади една банкнота, която пъхна в ръката на светеца.
	— Това е за теб — каза той, — да ти помогне по пътя.
	Светецът не погледна банкнотата, а направо я пъхна в превръзката около бедрата си.
	— Ти си добър, сърдечен човек — каза той на Фон Игелфелд. — Божията светлина ще озарява пътя ти. Ще видиш, че ще бъде така.
	И си тръгна, а Фон Игелфелд остана сам в градината с изпочупените статуи, сред храсталаците, под които се шмугваха с шумолене плъхове.

	* * *

	Когато се върна в хотела, му връчиха голям плик от плътна кремава хартия, адресиран до него. Адресът бе изписан калиграфски, буквите бяха целите в завъртулки. Фон Игелфелд си каза, че писмото може да е от професор Рази Хендерсън Паливалар — може би го уведомяваше за програмата на заседанията, които почваха на следващия ден. Но не беше така. Писмото беше от председателя на Португалската търговска камара, който настояваше за удоволствието да посрещне Фон Игелфелд като почетен гост същата вечер на вечеря, организирана от камарата. Фон Игелфелд се учуди, че поканата идва толкова късно, но реши, че това е нещо обичайно за Гоа, където нещата явно се движеха по силата на правила, различни от тези в Германия — или където и да било другаде.
	Посвети остатъка на деня на четене и на подготвяне на кратката реч, с която смяташе да се обърне към домакините. Беше решил да обясни на търговците що е филология, и да привлече вниманието им по-специално към най-новите развития в областта на португалската филология. Беше доволен от подготвената реч — не прекалено елементарна, за да не го обвинят, че се отнася със снизхождение към неподготвената си аудитория; от друга страна, словото му предполагаше само най-повърхностно познаване на лингвистичната и филологическа терминология. Стилът беше идеален за такава аудитория.
	Оказа се, че Португалската търговска камара заема една от най-красивите сгради в Гоа. Къщата бе строена през седемнайсети век от някакъв търговец, после била превърната в банка, а когато банката фалирала, търговците я откупили за свой клуб. Поканиха Фон Игелфелд в залата за членове на клуба — великолепно помещение с кожени кресла и махагонови писалища, а после, когато всички се събраха в трапезарията, бе въведен в нея от президента и поканен да седне на почетното място начело на масата.
	Вечерята беше чудесна, а президентът умееше да води приятен и интересен разговор. Оказа се, че се занимавал с износ на стафиди, както и баща му, и дядо му преди него. Фон Игелфелд научи от него, че светът на стафидите е изпълнен с интриги и коварство. Президентът успя да му разкрие някои особено любопитни и сочни подробности още преди да привършат със супата.
	След вечерята, докато чакаха да им сервират кафето, преди да произнесе речта си, Фон Игелфелд се зае да огледа по-подробно помещението. Присъстваха около осемдесет души, само мъже, във вечерно облекло. Фон Игелфелд се опита да систематизира физическите типове, към които се числяха присъстващите — дебели, преуспяващи търговци; слаби, неспокойни счетоводители; банкери с лукави изражения… но изведнъж спря. Защото там, по средата на третата маса, седеше шефът на затвора, господин Маджипонди. Фон Игелфелд се удиви. Какво търсеше тук шефът на затвора, дори да предположим, че имаше някакви сделки с търговците? Редно ли беше да общува официално с тези, от които получаваше незаконно пари? Ами убийството? Възможно ли бе членовете на търговската камара да не подозират за него? Или и те си затваряха очите, което явно тук бе широко разпространена практика?
	Докато тези въпроси още се въртяха в мислите му, избухнаха оглушителни аплодисменти. Фон Игелфелд прецени, че те са в отговор на неговото представяне и стана. Докато говореше, се стараеше да не гледа към масата, край която седеше господин Маджипонди, но имаше чувството, че шефът на затвора не откъсва поглед от него, че си представя как му нахлузва затворнически дрехи и му нарежда да бели картофи.
	Когато Фон Игелфелд приключи с речта, отново избухнаха продължителни аплодисменти. Някои от членовете на камарата, очевидно развълнувани от думите му, тракаха с лъжици по чиниите си и спряха едва след като президентът ги прекъсна с повелителен жест. После президентът стана, благодари прочувствено на Фон Игелфелд и подкани членовете да задават въпроси.
	Настана гробно мълчание. Пламъчетата на свещите трепкаха на лекия ветрец; един от келнерите, стоящи край стената, се покашля тихо. После един от седящите на масата на официалния гост стана и каза:
	— Това беше много информативна реч, професор Фон Игелфелд. Винаги съм считал, че е много интересно да научиш подробности за работата на другите, а вие ни обяснихте много подробно тази ваша филология. А сега бихте ли задоволили моето любопитство — единствено с това ли се занимавате?
	Мълчанието се възцари отново. Всички членове на търговската камара се взираха с очакване във Фон Игелфелд, който, слисан от неочаквания въпрос, само кимна.
	— Гостът каза „да“ — поясни президентът. — А сега, ако няма повече въпроси, можем да се оттеглим в салона.
	Докато влизаше след президента в обширния, старомодно обзаведен салон, Фон Игелфелд не преставаше да прехвърля наум събитията от изтеклия час. Липсата на въпроси беше учудваща, но той предположи, че търговците може да предпочетат да задават въпросите си в по-неформалната обстановка на салона. Беше убеден, че някои части от речта му са породили съмнения, които би трябвало да се изяснят. Дали например позицията му по въпроса за местоименията беше напълно избистрена?
	Президентът поведе Фон Игелфелд към една кресло близо до голямата, почерняла от сажди камина, и постави в ръката му чаша с портвайн. После махна с ръка на група търговци, които стояха наблизо, те дойдоха при тях и президентът започна да ги представя един по един.
	— А това — каза той след миг, — е господин Маджипонди.
	Фон Игелфелд, който кимаше леко в отговор на всяко представяне, вдигна очи. Беше поел предложената ръка с още сведени очи, и сега видя пред себе си доволно усмихнатото лице на управителя на затвора.
	— За мен е чест да се запознаем — заяви господин Маджипонди с тих, мазен глас. — Речта ви беше извънредно информативна. Бих казал дори — той се обърна към президента, сякаш очакваше от него потвърждение, — че това е най-ерудираното слово, на което съм присъствал в тази камара.
	Президентът закима с готовност.
	Фон Игелфелд се опита да не обръща внимание на комплимента. Чувстваше се крайно неуютно в присъствието на господин Маджипонди и единственото му желание беше да се измъкне колкото бе възможно по-бързо оттук. Но шефът на затвора застана още по-близо до него, посегна и хвана ревера на сакото му с тлъстите си, обсипани с пръстени пръсти. Потри ревера с пръстите си, сякаш оценяваше качеството на плата, после го пусна с видимо нежелание и отново загледа Фон Игелфелд в очите.
	— Аз съм управител на нашия малък затвор — заяви той. — Ние тук вземаме много насериозно въпроса за социалната интеграция на бившите затворници. Така да се каже, правим пеперуди от гъсениците — това е моята работа.
	Той се засмя, очаквайки Фон Игелфелд да последва примера му. Но Фон Игелфелд беше обзет от непреодолимо отвращение, и остана подчертано сериозен.
	— Ами убийците? — въпросът се изплъзна неволно от устата му. — И тях ли превръщате в нови хора?
	Господин Маджипонди трепна леко (а може би Фон Игелфелд си внушаваше?). Той отново впери поглед в госта — малките му очички проблясваха лукаво на месестото лице.
	— Нямаме много убийци — заяви той. — Всъщност, ако слушате какво говорят хората, ще излезе, че аз съм единственият.
	Фон Игелфелд отчаяно се бореше да прикрие удивлението си. Какво беше това — нима господин Маджипонди признаваше престъплението си, или намекваше, че има слухове, които са само слухове и нищо повече?
	Никога не беше изпадал в подобно положение, Никой в Германия не би казал такова нещо — дори някой доказан убиец-рецидивист. Доколкото бе известно на Фон Игелфелд, хората винаги си търсеха извинения, опитваха се да прехвърлят вината за престъпленията си на друг човек или на нестабилното си психическо състояние. В наши дни никой не си признаваше откровено вината за каквото и да било. Но тук, в Гоа, нещата стояха може би по-различно — може би един убиец можеше спокойно да говори за престъплението си, без капка притеснение? Дали пък това нямаше нещо общо с пасивното приемане на живота такъв, какъвто е, нещо характерно за Изтока? Възможно ли бе хората тук да считат, че ако си убиец, значи такъв е предначертаният ти път в живота, и трябва да приемаш съдбата си безропотно? Нещо като карма? Той отново загледа господин Маджипонди, който посрещна невъзмутимо погледа му.
	— Да не искате да кажете, че хората обвиняват вас, управителя на затвора, в убийство? — попита най-сетне Фон Игелфелд, опитвайки се да изглежда изненадан.
	Господин Маджипонди се засмя.
	— Това, което хората говорят за другите хора, е без значение — заяви той. — Важното е как се чувстваш самият ти.
	Отговорът прозвуча съвсем в стила на светеца, с когото Фон Игелфелд бе разговарял, и професорът млъкна озадачено. Докато обмисляше какво може да се крие зад думите на господин Маджипонди, президентът направи знак на шефа на затвора и той се измъкна от групата. Сега дойде ред на господин Веренджай Бутерчайра, и докато този преуспял производител на прибори за хранене разговаряше с учения, Фон Игелфелд успяваше да зърне от време на време господин Маджипонди, който разговаряше оживено с други гости, а те посрещаха видимо радушно изказванията му.

	* * *

	На другият ден започнаха заседанията. Фон Игелфелд слушаше търпеливо всички доклади, прикривайки умело непоносимата досада, която предизвикваха приносите на всички участници към дебатите — били те банални или ексцентрични. Имаше обаче един наистина отличен материал, който според Фон Игелфелд оправдаваше пътуването му дотук. Ставаше дума за доклада на професор Ричимантри Гупта относно работата му върху подчинителното наклонение в урду — истински шедьовър, който Фон Игелфелд се надяваше да успее да помести в немското специализирано списание.
	Най-сетне, в четири следобед, приключи и последното заседание. Фон Игелфелд се измъкна бързо от залата, с надеждата да успее да се наслади на следобедното слънце. Но не беше достатъчно бърз и председателстващият днешните заседания успя да го хване за лакътя и да поиска мнението му за днешните доклади.
	Фон Игелфелд отвърна тактично:
	— Жалко, че професор Дж.Г.К.Л.Сингх не присъства, вероятно щеше да се наслади особено на доклада на професор Гупта.
	Председателят кимна.
	— Тъжна работа — отбеляза той. — Надявам се да се възстанови бързо.
	— Да се възстанови ли? — попита учудено Фон Игелфелд. — Но аз мислех, че просто ще закъснее. Не знаех, че е болен.
	Председателят поклати глава.
	— Драги ми професор Фон Игелфелд — поде той тихо. — Мислех, че някой вече ви е казал. Влакът, с който пътувал професор Дж.Г.К.Л.Сингх, паднал от един мост в реката отдолу. Скъпият ни колега се отървал от удавяне, но имал сериозен сблъсък с крокодил.
	Председателят беше дълбоко впечатлен от силното вълнение, с което Фон Игелфелд прие новината.
	— Виждам, че сте много привързан към него — каза той. — Съжалявам, че на мен се падна да бъда носител на такива лоши вести.
	Фон Игелфелд кимна разсеяно. Пророчеството на светеца отекваше ясно в съзнанието му:
C>
	Близкото нещо е един мъж, който идва да се срещне с теб тук, на това място. Виждам вода, много вода около този мъж. Той идва от север.
C$
	Може би дори още в мига, когато Фон Игелфелд чу това предсказание, подпорните греди на моста бяха поддали и осъденият на зла участ влак бе полетял надолу в пропастта? Разбира се, случилото се с професор Дж.Г.К.Л. Сингх беше много неприятно, но какво да кажем тогава за втората част от пророчеството? Първата част се оказа вярна — значеше ли това, че някъде някакви хора заговорничат срещу Фон Игелфелд? Кои биха могли да бъдат те — и къде ли бяха? Възможно ли е да са в Германия? Ако това беше истина, сега в Германия бе нощ и те сигурно спяха в позорните си постели. Но когато съмнеше, заговорниците несъмнено щяха да подновят долните си занимания. При тази мисъл Фон Игелфелд почувства как се вледенява. Лошите предчувствия не го напуснаха през цялата нощ, но и утрото не можа да ги пропъди.
	Вторият ден от конгреса беше още по-лош от първия. Фон Игелфелд прочете доклада си и бе незабавно засипан от порой безсмислени и несвързани с темата въпроси. На обяд беше в лошо настроение и не пожела да разговаря с когото и да било. През целия следобед го преследваха мисли за пророчеството и евентуалните му последици, така че изобщо не обърна внимание на обсъжданите теми. В края на деня, който бележеше и края на конгреса, той се измъкна от заключителния прием и отиде в хотела, за да приготви багажа си. После се разплати, сбогува се с управителя и потегли към летището в едно старо, светлобежово такси. Там си купи билет за първия възможен полет към Европа.
	Индия с цялата си пъстрота, бъркотия и тегоби се плъзна бързо под него, разми се и се превърна в кафеникаво петно. Фон Игелфелд седеше на мястото до прозореца и погледът му се плъзгаше по сребристото стоманено крило на самолета. Той стигна до извода, че пътуването му до Гоа е било грешка. Възможно бе някои хора да са намерили душевен покой в Индия, но на него това му бе отказано. Единствената му среща със светец — която вероятно щеше да си остане и единствената през живота му — се превърна в кошмар. В дълбините на съзнанието му се беше загнездила и друга картина — професор Дж.Г.К.Л. Сингх, който се мята в калните води на реката, и зиналата паст на крокодила в опасна близост до безпомощния филолог. Ужасната картина го преследваше неотклонно и постоянно подчертаваше собственото му безсърдечно отношение към Дж.Г.К.Л. Сингх. Фон Игелфелд си обеща да поправи грешката си. Реши да прати писмо в Чандигар, в което да отправи покана към професора да го посети в института в Регенсбург веднага щом се възстанови напълно. Разбира се, щеше да намери начин да подчертае, че поканата важи само за една седмица — това беше много важно.

	* * *

	Милата, дружелюбна, спокойна, сигурна Германия! Фон Игелфелд би целунал земята при завръщането си, но бързаше прекалено много да се озове у дома. В къщи всичко беше наред, икономката му фрау Гюнтер го увери, че не се е случвало нищо необичайно. За момент Фон Игелфелд се запита дали и тя не е сред заговорниците, но бързо пропъди тази недостойна мисъл.
	Изкъпа се, подбра подходящ костюм и веднага се упъти към Института. Там прегледа пощата си, но нито едно от писмата не съдържаше нещо заплашително. После седна зад бюрото си и се загледа през прозореца. Може би нямаше основание да се безпокои. В ясната светлина на разума тук, в Германия, заплахата започна да избледнява; тук пророчествата на разни светци не звучаха убедително.
	Фон Игелфелд реши да мине и през библиотеката на института, за да прегледа новопристигналите списания. Прибра писмата, взе чантата си и тръгна по коридора към библиотеката.
	— Професор доктор Фон Игелфелд! — възкликна шепнешком библиотекарят. — Очаквахме ви чак след три дни.
	— Прибрах се по-рано — каза Фон Игелфелд. — Конгресът не беше много успешен.
	Той се озърна и забеляза, че в библиотеката става нещо. Две от младшите служителки в библиотеката вадеха книги от рафтовете и ги трупаха на една количка.
	— Какво става тук? — попита Фон Игелфелд. Известно му беше, че библиотекарите постоянно пререждат книгите и съставят нови каталози. Вероятно единствено това им помагаше да не умрат от скука.
	Библиотекарят погледна помощничките си.
	— О, нищо особено, малка реорганизация. Прехвърляме някои заглавия в склада.
	Фон Игелфелд мълчеше. Погледът му бе паднал върху количката, и по-специално върху една от книгите, осъдена да потъне в прахта и забравата на склада. „Португалски неправилни глаголи“!
	След миг той си възвърна дар слово.
	— Кой нареди тази реорганизация? — попита той с равен глас, прикривайки бурята от чувства в душата си.
	Библиотекарят се усмихна.
	— Идеята не беше моя — каза той весело. — Предложението е на професор Унтерхолцер и на един от гостуващите професори. Аз просто изпълнявам нареждането.
	Фон Игелфелд дишаше дълбоко и равномерно. Всичко беше ясно, болезнено ясно!
	— А кой е гостуващият професор? — попита той с леден тон.
	— Професор доктор доктор Принцел — отвърна библиотекарят и погледна с любопитство Фон Игелфелд. — Разбира се, ако възразявате…
	Фон Игелфелд се обърна и взе „Португалски неправилни глаголи“ от количката. Библиотекарят ахна.
	— Разбира се… — запелтечи той. — Не знаех, че и това заглавие е включено… — Грабна тома от ръцете на Фон Игелфелд и го постави обратно на рафта. — Можете да бъдете сигурен, че книгата ще остане на мястото си. Ако знаех, никога не бих се съгласил да бъде преместена в склада.

	* * *

	Фон Игелфелд се прибра пеш. Чувстваше се изтощен, едва сега почувства умората от пътуването. Но знаеше, че сега вече ще спи спокойно. Беше разкрил ужасния заговор, организиран срещу него. Не възнамеряваше да предприеме никакви мерки срещу Принцел и Унтерхолцер, които щяха да видят, че „Португалски неправилни глаголи“ е останала на обичайното си челно място в библиотеката. Нямаше дори да разговаря с тях за това — щеше да се издигне над дребните разпри и заяждания.
	Това бе решение, което светецът несъмнено би одобрил.


>	7. Зъбобол

	Професор доктор Мориц Мария Фон Игелфелд имаше безукорни зъби. Когато беше малко момче, го водеха ежегодно на зъболекар, но зъболекарска намеса се налагаше много рядко и зъболекарят обикновено го отпращаше.
	— Идвай само ако имаш зъбобол — каза той веднъж на Фон Игелфелд. — Тези твои зъби няма да мръднат цял живот.
	Оттогава нататък Фон Игелфелд се придържаше стриктно към този съмнителен съвет, и изобщо не бе стъпвал в зъболекарски кабинет. Докато веднъж, точно след като се върна от един филологически форум в Лион, внезапно го прониза остра, разяждаща болка в долната челюст. Огледа устата си в огледалото, но видя само редица блестящи, видимо напълно здрави зъби. Никакви ранички, никакви отоци — но болката не отшумяваше. Имаше чувството, че в костта му се забива нагорещена игла.
	Търпя цяла сутрин, но след обяда, когато вече имаше чувството, че режещата болка разкъсва устата му, се отправи към един зъболекарски кабинет близо до института. Медицинската сестра на регистратурата го изслуша със съчувствие.
	— Ясно е, че имате силни болки — каза тя. — Доктор фон Браутхайм ще ви приеме след няколко минути, веднага щом изпрати сегашния пациент.
	Фон Игелфелд седна в приемната и взе първото списание, което му попадна. Запрелиства го, оглеждайки снимките на дрехи и храни. Странно, каза си той — що за списание е това? Нима хората наистина четат такива неща? Прелисти още една-две страници и се зачете в рубрика, озаглавена „Навременна помощ“. Читателите пишеха и молеха за съвет как да се справят с най-различни проблеми. Фон Игелфелд се ококори. Изобщо не бе подозирал, че хората обсъждат такива неща публично и не възразяват да те да бъдат отпечатвани. От писмото на някаква жена от Хамбург направо му секна дъхът. Защо изобщо се беше омъжила за този човек, щом твърдеше, че от самото начало е знаела какво представлява той? Според Фон Игелфелд хора като този мъж бяха за затвора, но журналистът, който поддържаше рубриката, даваше съвсем различен съвет. Той препоръчваше на жената да поговори с мъжа си и да се опита да го убеди да промени начина си на живот. „Да му се не види! — мислеше Фон Игелфелд. — Ако аз поддържах тази рубрика, щях да дам доста по-различен съвет. Всъщност мисля, че бих предавал подобни писма незабавно в полицията.“
	Вратата на зъболекарския кабинет се отвори и на прага се появи някакъв мъж с доста унил вид. Той облече палтото си, потри челюстта си с длан и кимна на сестрата. Фон Игелфелд бе поканен да влезе и така се озова на зъболекарския стол на доктор Лизбета фон Браутхайм. За него това беше съвсем ново преживяване — единственият стоматолог, с когото се бе консултирал досега, бе от мъжки пол. Предполагаше обаче, че няма нищо лошо в това зъболекарят да бъде жена — всъщност дори разчиташе на по-голяма деликатност и съчувствие от нейна страна, отколкото от някой мъж.
	Доктор фон Браутхайм бе дребничка жена на около трийсет и пет години. Имаше мило, привлекателно лице и Фон Игелфелд установи, че му е приятно да я гледа, докато тя надничаше в устата му. Ръцете й пипаха внимателно, и дори когато засегна болезнената част на венеца му и металното острие докосна източника на болката, Фон Игелфелд установи, че страданието не е непоносимо.
	— Проблемът е в мъдрец, който расте накриво — заяви доктор фон Браутхайм. — Налага се да го извадя. Само така ще се спасите от болките.
	Фон Игелфелд кимна в знак на съгласие. Беше напълно очарован от доктор фон Браутхайм и готов да приеме всяко нейно предложение. Отвори отново уста, усети убождането на спринцовката с упойка, и последвалото блаженство от облекчението на болката. Доктор фон Браутхайм работеше бързо и умело, и само след минути зъбът-мъчител беше изваден и поставен на табличка, а раната — дезинфекцирана и успокоена.
	— Това е всичко, професор Фон Игелфелд — каза тихо зъболекарката, докато сестрата изнасяше инструментите, за да бъдат стерилизирани. — Трябва да дойдете отново вдругиден, за да мога да преценя как се развиват нещата.
	Фон Игелфелд стана от стола и се усмихна на своята спасителка.
	— Вече не изпитвам никаква болка — заяви той. — Умирах от болки, а сега от тях няма и следа.
	— Тези растящи накриво зъби могат да причинят големи неприятности — отвърна доктор фон Браутхайм. — Но иначе състоянието на устната ви кухина е отлично.
	Фон Игелфелд се усмихна още по-лъчезарно. Беше особено вълнуващо да получиш комплимент от такава очарователна дама като доктор фон Браутхайм, и докато слизаше по стълбите, той ликуваше вътрешно, че толкова скоро ще я види отново. Трябваше да й поднесе някакъв подарък в израз на благодарност — може би цветя? Дали доктор фон Браутхайм беше омъжена? Каква прекрасна съпруга би била тя!
	Раната не го боля през нощта, нито пък на другата сутрин. Фон Игелфелд гълташе съвестно хапчетата, предписани му от доктор фон Браутхайм, а в института досаждаше на всички с разкази за чудотворното си изцеление. Колегите му отговаряха със свои истории за различни зъболечебни изпитания — библиотекарят описа преживяванията на леля си, която загубила няколко зъба преди години, но междувременно се била възстановила напълно и живеела щастливо; заместник-библиотекарят описа в детайли всичките си пломби, резултат от злоупотреби с бонбони в детска възраст; а пък административният директор разкри, че всъщност няма нито един свой зъб и сподели мнението си, че изкуствените зъби са много удобно изобретение.
	Същият следобед Фон Игелфелд седеше на бюрото си с разпилени пред себе си коректури на материали за следващия брой на редактираното от него списание. Тъкмо се бореше с един текст, който не се поддаваше на редакцията, която според него бе уместна и наложителна.
C>
	„Испанските заемки — пишеше авторът, — изобилстват в бразилските диалекти, особено в тези, използвани от обитателите на речните крайбрежия. Но можем ли да твърдим категорично, че става дума за заемки или по-скоро за бразилски деформации на португалски оригинали…“
C$
	Фон Игелфелд вдигна очи от текста и се загледа през прозореца. Колкото и да се опитваше да се съсредоточи, концентрацията му убягваше. Какви ли бяха тези обитатели на поречията на големите реки в Бразилия? Опита се да си ги представи — несъмнено груби и силни мъже, с широкополи шапки; сигурно приличаха на герои на Джоузеф Конрад. Но картината, която градеше във фантазията си, избледня, и на нейно място изплува споменът за зъболекарския кабинет и очарователното личице на доктор фон Браутхайм, надвесено над него. Какво ли мислеше тя за пациентите си, как ли приемаше техните страдания? В неговите представи тя бе същински грижовен ангел, донасящ облекчение на всички страдалци с нежните си ръце. Спомняше си докосването на тези ръце и излъчващия се от тях възхитителен аромат на сапун, който будеше успокоителни спомени за бавачката и детската стая. Да можеше такова създание да се грижи постоянно за него — това би било раят на земята! Представете си само!
	Той стана от бюрото и закрачи из кабинета си. Защо мислеше неспирно за нея, когато би било редно да се посвети изцяло на следващия брой на списанието? Само веднъж-дваж досега бе изпитвал подобни чувства и те будеха у него страх и съмнения. Първият път, когато преживя нещо подобно, беше на деветнайсет години — един следобед, когато се запозна с дъщерята на съседката на чичо си Лудвиг. Тя му посвири на виола — беше завършила консерваторията. Виждаха се още един-два пъти, после тя замина за Америка и не се върна. Той си представяше отмъстително суровата съдба, която я бе сполетяла отвъд океана — животът й в безличен жилищен блок, сред урбанистична грозота, редом с грубоват, гъгнещ съпруг.
	Фон Игелфелд излезе от кабинета си и тръгна по коридора към стаята на Унтерхолцер. Колегата му беше там, прелистваше своя дял коректури и клатеше неодобрително глава.
	— Тези печатари трябва да са напълно неграмотни — обърна се той към Фон Игелфелд. — Поставили са погрешно страницата с диакритичните знаци. Сега целият текст трябва да се монтира наново.
	Фон Игелфелд кимна разсеяно.
	— Вчера отидох на зъболекар — обяви той. — Имах ужасни болки.
	Унтерхолцер го загледа угрижено.
	— Много неприятно наистина. Той успя ли да ви помогне?
	— Всъщност беше тя — отвърна с усмивка Фон Игелфелд. — Оказа се дама. И се справи чудесно.
	— О! — каза Унтерхолцер и отново се вторачи в коректурите. — Радвам се, че вече нямате болки.
	Фон Игелфелд прекоси стаята и се загледа неодобрително през прозореца. За разлика от неговия собствен кабинет, кабинетът на Унтерхолцер имаше крайно безинтересен изглед — към паркинга на института. Но може би и това бе приемливо за горкия Унтерхолцер.
	— Да — поде той. — Зъболекарката се оказа наистина очарователна дама. Много, много привлекателна. Всъщност смятам да продължа да поддържам това познанство.
	— Така ли? — Унтерхолцер упорито не откъсваше поглед от коректурите. — Може би не е зле и аз да отида на профилактичен преглед. Къде казахте, че се намира кабинетът й?
	— Точно зад ъгъла — отвърна Фон Игелфелд. — Знаете ли, препоръчително е да се ходи по-често на зъболекар. Кога сте били за последен път?
	— Преди година-две — отвърна неуверено Унтерхолцер.
	Фон Игелфелд зацъка неодобрително.
	— Това е прекалено отдавна — заяви той. — Доктор фон Браутхайм препоръчва профилактични прегледи на всеки шест месеца.
	— Не се безпокойте за мен — каза Унтерхолцер. — Скоро ще си запиша час.
	Фон Игелфелд капитулира. Бе се надявал да си поговори по-надълго и нашироко за доктор фон Браутхайм, но Унтерхолцер се оказа неподатлив. Това му беше лошото на Унтерхолцер — нямаше никаква фантазия.

	* * *

	Когато дойде денят, Фон Игелфелд се облече особено старателно за посещението си в зъболекарския кабинет. Сложи си светлочервената връзка, която си беше купил от Рим, и подбира дълго и съсредоточено подходяща риза. Оставаше още половин час до уговореното време, но той тръгна към кабинета. Носеше подаръка, който бе избрал за доктор фон Браутхайм. Нямаше обичая да подарява такива неща на хората, а подаръкът беше и скъпичък. Но доктор фон Браутхайм беше нещо съвсем различно. Подаръкът бе дори опакован в мека тъмнолилава хартия, която Фон Игелфелд беше купил специално за целта.
	Но намеренията му не се ограничаваха до връчването на подаръка. Той бе решил да подпита дискретно сестрата дали работодателката й е омъжена, и ако се окажеше, че тя е свободна (о, щастие!) — смяташе да я покани на обяд през някой почивен ден. Щеше да покани още няколко души — хубаво би било да убеди и самия Цимерман. Такава обстановка би била подходяща, за да се опознаят по-добре.
	Сестрата на регистратурата никак не се учуди на въпроса му.
	— Доктор фон Браутхайм не е омъжена — отвърна тя веднага. — Живее с възрастните си родители. Баща й е бил професор по стоматология в кьолнския университет.
	Фон Игелфелд беше във възторг от получените сведения. Съвършена дама със съвършен произход! Стоматологията може и да не беше възможно най-престижната професия, но бе достойно призвание и ако някой гледаше със снизхождение на нея, то той грешеше. При това семейство фон Браутхайм явно бе познало и по-добри дни, ако се съдеше по аристократичната представка на името им.
	Доктор фон Браутхайм го покани в кабинета и той зае мястото си на зъболекарския стол, леко зачервен.
	Прегледът не й отне много време.
	— Раната заздравява добре — каза тя. — Не виждам никакви усложнения. Можете да се изплакнете.
	Разочарован от кратката процедура, Фон Игелфелд се обърка. Първоначално възнамеряваше на този етап да повдигне въпроса за обяда, но нещо му подсказваше, че моментът е неподходящ. Все пак оставаше подаръкът, и застанал вече на прага, той й го подаде.
	— Това е скромен израз на моята признателност — каза тържествено Фон Игелфелд. — Бяхте извънредно мила с мен.
	Зъболекарката се усмихна — нежна, топла усмивка, от която коленете му се подкосиха.
	— Колко мило от ваша страна, професор Фон Игелфелд — каза тя. — Нямаше нужда, но е много мило, наистина. Мога ли да го отворя още сега?
	— Разбира се — отвърна Фон Игелфелд. — Много ще се радвам.
	Доктор фон Браутхайм разопакова меката лилава хартия и взе в ръце подаръка — „Португалски неправилни глаголи“!
	— Колко мило! — повтори тя. — Колко дебела книга!

	* * *

	През следващите дни Фон Игелфелд мислеше почти само за нея. Беше решил да изчака десет дни, преди да й прати покана за обяда, който пък трябваше да се състои след един месец. Това почти изключваше възможността тя вече да има друг ангажимент и следователно сигурно щеше да приеме. Писмото бе написано, надлежно изпратено, и отговорът скоро пристигна. Да, доктор фон Браутхайм приемаше с удоволствие да дойде на обяд на посочената дата.
	Междувременно Унтерхолцер сподели, че също е посетил доктор фон Браутхайм, която преценила, че се налага да му направи две пломби и една коронка. Той също бе очарован от лечението, и каза на Фон Игелфелд, че за първи път през живота си очаква с нетърпение часа си при зъболекар. Фон Игелфелд оцени този коментар като нахалство, но си замълча.
	Няколко дни преди датата на обяда Фон Игелфелд прецени, че би било редно да посети доктор фон Браутхайм, за да й обясни как да стигне до дома му. Честно казано, това не беше наложително, тя несъмнено щеше да погледне картата на града, но пък така щеше да я види отново.
	Той се упъти към зъболекарския кабинет. Сърцето му биеше лудо от възбуда. Медицинската сестра го поздрави радушно и се осведоми дали няма нови неприятности със зъбите. Фон Игелфелд поясни каква бе целта на посещението му, но научи с разочарование, че днес бил свободният следобед на доктор фон Браутхайм. Тя щяла да дойде на работа чак утре.
	— Но можете да й оставите бележка — предложи сестрата.
	Фон Игелфелд хвърли поглед към кабинета, чиято врата беше отворена. Ето бормашината, кушетката, шкафът с инструментите — а на пода, до зъболекарския стол, се търкаляше „Португалски неправилни глаголи“! Той не каза нищо, задушен от прилив на чувства. Тя четеше книгата му в минутите на отдих, в почивките между приема на пациенти! Колко прекрасно бе това!
	— Тази книга… — той я посочи на сестрата. — Това ли чете доктор фон Браутхайм в момента?
	Сестрата хвърли поглед през вратата на кабинета и се усмихна.
	— Тази ли? О, не. Нали знаете, доктор фон Браутхайм не е особено висока, и когато стъпи на тази книга, й е много удобно да работи над наклонения назад стол.
	Фон Игелфелд остави кратка бележка, в която потвърждаваше часа и датата на поканата за обяд. После излезе на улицата. В главата му цареше хаос. Убеждаваше се, че няма право да се обижда. В постъпката й имаше дори нещо трогателно. Не би било честно да очаква от всеки да проявява интерес към филологията — а тя поне бе намерила практично приложение на книгата. Може би дори я използваше, защото тя й напомняше за него! Да, сигурно това бе причината. Така погледнато, нямаше нищо обезпокоително в позорната съдба на „Португалски неправилни глаголи“.
	Той тръгна към института и се зае с работата, която се бе натрупала през последните седмици поради постоянната му разсеяност. Имаше да свърши доста нещо и до шест следобед не бе отбелязал особен напредък. Повечето му колеги отдавна си бяха тръгнали, затова Фон Игелфелд се учуди, когато на вратата се почука и на прага на кабинета му застана Унтерхолцер.
	— Защо още не сте си тръгнали, Унтерхолцер? — попита Фон Игелфелд.
	Унтерхолцер стоеше на вратата, доволно ухилен.
	— Защото целия следобед не бях на работа — заяви той. — Върнах се чак сега и искам да свърша това, което отложих.
	— О, разбирам — каза Фон Игелфелд с подчертана липса на интерес. — А къде бяхте следобед?
	Унтерхолцер прекрачи прага на кабинета и влезе.
	— Излязох… — започна той и млъкна развълнувано. — Излязох на разходка с годеницата си. Избирахме годежен пръстен за нея.
	Фон Игелфелд изпусна писалката от удивление.
	— Годеница ли?! — възкликна той. — Каква вълнуваща новина, Унтерхолцер! Коя е тя!
	— Моята зъболекарка! — пропя доволно Унтерхолцер. — Очарователната доктор фон Браутхайм. Срещаме се редовно от доста време насам и се влюбихме, а днес тя се съгласи да стане моя жена. Утре ще отида да говоря с баща й. Знаете ли, той е ръководител на катедрата по стоматология в Кьолн.
	Фон Игелфелд остана в института почти до полунощ, насаме с книгите. После си тръгна към къщи по обичайния път, размишлявайки над тъжните страни на живота — несбъднати мечти, неосъществена любов, зъбобол.


>	8. Смърт във Венеция

	Сватбата на професор доктор Детлев Амадеус Унтерхолцер и доктор Лизбета фон Браутхайм донесе особено мъчителни преживявания на автора на „Португалски неправилни глаголи“. Фон Игелфелд се стараеше да надмогне негодуванието, което го обземаше при мисълта, че тъкмо Унтерхолцер успя да спечели жената, за която самият той искаше да се ожени, но не успяваше. Ако само не бе отлагал толкова дълго; само да бе я поканил на обяд веднага, а не за някаква дата пет седмици по-късно — тогава може би събитията щяха да се развият по-различно. И, разбира се, ако не бе проявил глупостта да препоръча на Унтерхолцер да си лекува зъбите, той никога нямаше да се запознае с доктор фон Браутхайм и тогава Фон Игелфелд, а не Унтерхолцер щеше да стои редом с Лизбета пред олтара.
	Разбира се, всичко това бяха безплодни размисли. Фон Игелфелд се постара да посрещне с твърдост удара и дори да прояви задоволство от видимото щастие на булката и младоженеца. На самата сватба — пищно тържество, на което присъстваха повече от двеста души, той седеше до Флорианус и Офелия Принцел, което му помагаше да не мисли за това, което би могло да бъде. Офелия Принцел винаги се вълнуваше дълбоко на сватби и плачеше неудържимо, така че се налагаше Принцел и Фон Игелфелд да я успокояват на смени.
	Но по-късно Фон Игелфелд разказа цялата история на Офелия и тя остана потресена.
	— Колко лош късмет! — възкликна тя, изпълнена със съчувствие. — Ти си много по-подходящ за неин съпруг, Мориц-Мария. Унтерхолцер не е лош човек, но…
	Фон Игелфелд кимна.
	— Знам — каза той. — Но сега е вече късно, и най-добре ще бъде просто да им пожелаем щастие.
	Офелия Принцел прие тази проява на добронамереност и се съгласи с нея, но тайничко се опитваше да си представи какво би било да делиш легло с Унтерхолцер и идеята й се стори крайно непривлекателна. Тя дори притвори очи и потръпна при мисълта.
	— Тъй или иначе — каза Офелия на глас, — няма смисъл да се занимаваме с това, което би могло да бъде. Важното е как се чувстваш сега.
	Фон Игелфелд помълча, после се обърна към нея и заяви:
	— Чувствам се ужасно. Напълно унищожен и съсипан. Имам чувството, че животът ми няма никакъв смисъл, нямам интерес дори към работата си. Защо ми е всичко това? Какво може да ми даде?
	Офелия постави успокояващо ръка на рамото му.
	— Имаш нужда от смяна на обстановката — каза тя. — Трябва да дойдеш с нас във Венеция, права ли съм, Флорианус?
	Принцел незабавно се съгласи с жена си.
	— Ние занимаваме след два месеца. Ще прекараме септември там — тогава вече няма такива ужасни тълпи. Ще се радваме да дойдеш с нас, наистина.
	Фон Игелфелд се позамисли. В края на лятото обикновено заминаваше за Швейцария, но във Венеция не беше ходил от три години, а може би тъкмо това му трябваше. В Швейцария се катереше по планините, правеше големи преходи — все полагаше някакви усилия, това всъщност не беше кой знае каква почивка. Докато във Венеция би могъл да се отпусне, да почете, да се наслаждава на хубавата италианска кухня. Да, идеята беше наистина чудесна.
	Семейство Принцел тръгнаха първи към Венеция. Пътуваха с кола, прекосявайки ниската хълмиста част на Австрия, без да бързат. Фон Игелфелд ги последва с влак, а когато влакът най-сетне навлезе в гарата на Венеция, на перона вече го очакваше Принцел. Качиха се на едно корабче и скоро вече прекосяваха лагуната, плъзгаха се през онзи легендарен пейзаж, край гордите силуети на пристанали кораби, край мостиците и увенчаните с кипариси острови. Фон Игелфелд гледаше как градът остава назад, докато Лидо наближаваше все повече. Най-сетне стъпиха на брега пред „Гран Отел де Бен“, а облеченият в ливрея портиер помъкна тежките куфари на Фон Игелфелд — същите куфари, с които навремето дядо му бе пристигнал в този пленителен град.
	След като се настани в стая с изглед към градината и плажа, Фон Игелфелд се преоблече. Избра бяло ленено сако и леки панталони и после, с панамена шапка в ръка, се упъти към терасата на хотела, където Принцел и Офелия вече го чакаха. Седяха и бъбриха около час, пиха чай с лимон, после Фон Игелфелд се върна в стаята си, за да си почине. Вече чувстваше как го обзема покой и съзнаваше колко правилен бе съветът на Офелия. Колко глупаво би било в тази обстановка да се безпокои за пропуснати възможности и да разсъждава за дребните житейски неприятности! Единствено красотата и изкуството бяха от значение във Венеция.
	Той спа дълбоко и се събуди малко след шест. Дръпна завесите и видя, че слънцето тъкмо залязваше — голяма, алена топка, която потъваше бавно зад далечните куполи на града и обливаше с пламък бледосините води на лагуната. Той постоя на прозореца, очарован от гледката, а после излезе от стаята и тръгна отново към терасата. Бяха решили да вечерят в осем и до часа на срещата Фон Игелфелд седя на терасата, зачетен в „Годениците“ на Мандзони — беше извадил книгата от багажа си. Беше прекрасна вечер и часовете до вечерята минаха дори прекалено бързо. Струваше му се, че би седял безкрайно на терасата, оглеждайки останалите гости в хотела, наслаждавайки се на светлинките, които трептяха по водата.
	Вечеряха в големия салон. Офелия поръчваше ястията, а Фон Игелфелд одобри всяко от тях. Разговорът беше лек и забавен; не споменаха нито веднъж Унтерхолцер, нито пък доктор фон Браутхайм, макар от време на време по някой мъчителен спомен да прекосяваше мислите му. След вечеря отидоха отново на терасата, където им сервираха горещо, силно кафе в малки чашки.
	— Тук е прекрасно — каза Фон Игелфелд. — Убеден съм, че бих могъл да остана тук завинаги.
	Принцел се засмя.
	— Така ти се струва — отвърна той. — Не забравяй, че тук сме само гости. Действителният живот на Венеция може да се окаже съвсем различен, ако ти се наложи да вземаш участие в него. Този град има и по-различни настроения.
	— Така ли? — попита Фон Игелфелд. — Какво искаш да кажеш?
	Принцел помълча, преди да отговори.
	— Венеция гние — каза той най-сетне. — Някои дори твърдят, че умира. Не чувстваш ли мириса на разруха?
	Фон Игелфелд се замисли над думите му, и по-късно, в малките часове на нощта, засънува ужасен кошмар. Присъни му се, че върви сам по една от тесните улички на Венеция — уличка, която като че ли не водеше наникъде. На всеки ъгъл се натъкваше на фигури, скрили лицата си зад пищни венециански маски, които го вземаха на подбив и му се присмиваха. Той се стресна, седна в леглото и потръпна. Беше оставил прозореца отворен, и завесите се полюшваха от лекия ветрец. Запали нощната лампа, погледна часовника си и отпи дълбока глътка минерална вода. Какво го измъчваше? Защо Принцел каза, че Венеция загива? Какво имаше предвид?
	На следната утрин, когато слънчевите лъчи вече нахлуваха през прозореца. Фон Игелфелд успя да пропъди спомена за нощните страхове. Той взе душ, облече отново лененото сако и отиде да закуси. Бяха се споразумели със семейство Принцел всеки да прекарва деня в съответствие с вкусовете и предпочитанията си и да се срещат чак на вечеря — чудесно решение, така мислеше Фон Игелфелд. Не беше нужно да бъдат постоянно заедно, докато най-накрая започнат да си досаждат взаимно.
	Фон Игелфелд, седнал край покритата с колосана бяла покривка маса, се зае усмихнат със закуската. Погледна мимоходом останалите двайсетина гости, които също бяха решили да станат рано. Млада влюбена двойка — погълнати изцяло от себе си, те не виждаха нищо и никого; възрастна американка с лилава коса, която му се стори самотна; някакъв свещеник, вероятно англичанин, и едно голямо семейство — майка, четири деца и гувернантка. Фон Игелфелд се загледа в тях. Децата бяха три момичета и едно момче — скъпо и елегантно облечени. Момичетата бяха в сини рокли, със сини панделки в косите, нещо като семейна униформа, а момчето — петнайсет-шестнайсетгодишно на вид, носеше моряшки костюм.
	Погледът му се насочи към майката. Беше много красива жена, явно привикнала към обожанието и почитта на околните. Беше и властна, излъчваше почти осезаем авторитет. Той я наблюдаваше как разговаря с децата и от време на време разменя по някоя дума и с гувернантката. Зачуди се къде ли е бащата. Може би още работеше в някой далечен град, за да осигури луксозната почивка на семейството? А може би го бе сполетяло нещо страшно? Но майката никак не приличаше на вдовица — беше безгрижна и жизнерадостна, а вдовиците, доколкото се простираха познанията на Фон Игелфелд, не бяха весели (ако не броим хрумванията на Франц Лехар).
	Фон Игелфелд намаза още една кифла с масло и мед, после отпи от кафето и отново загледа към семейството, което заемаше една от съседните маси. В същия момент момчето извърна глава към него и погледите им се срещнаха. Фон Игелфелд сведе очи, но чувстваше, че момчето продължава да го гледа. Той се съсредоточи върху кифлата. Дали медът бе равномерно намазан, или в единия край се бе стекло прекалено голямо количество? Той вдигна отново поглед. Лененорусото момче продължаваше да се взира в него с широко отворени, сини, любопитни очи. Фон Игелфелд поправи възела на вратовръзката си и отново отклони поглед. Беше привикнал да го зяпат заради високия му ръст, но въпреки това се притесняваше. Каза си, че майката би трябвало да е научила сина си да не се взира така в непознати; но в наши дни родителите не учеха децата на нищо.
	След като изяде кифлата, той си сипа още от силното кафе с мляко и го изпи с наслада. Семейството бе станало от масата и всички бяха тръгнали към вратата. Момчето вървеше последно и преди да излезе, хвърли отново поглед към Фон Игелфелд, отмятайки назад русата си коса. Фон Игелфелд се намръщи и сведе поглед към вратовръзката си. Да не би момчето да намираше нещо странно в облеклото му? Да не би да беше обул различни обувки? Не, разбира се, обувките си бяха наред.
	Той излезе на терасата и почувства милувката на утринното слънце по лицето си. Денят щеше да бъде прекрасен — може би само по обяд щеше да стане малко прекалено горещо. Реши първо да се разгледа галерията „_Accademia_“, а после да се усамоти на спокойствие в някоя от по-тихите църкви. Винаги бе обичал „Сан Джовани Кристозомо“, и се надяваше да прекара там известно време, съзерцавайки „Свети Йероним със свети Христофор и свети Августин“ на Белини. На обяд смяташе да отиде до едно малко ресторантче, чийто собственик му беше познат — ходеше там винаги, когато идваше във Венеция. След обяд щеше да се прибере в хотела, да си почине и после да се срещне със семейство Принцел, за да вечерят заедно. Очертаваше се приятен ден, удовлетворителен във всяко отношение.
	В галерията имаше учудващо малко посетители. Фон Игелфелд обикаляше залите, наслаждавайки се на големите, мрачни платна. Някъде към единадесет се озова в зала номер седем и застана пред „Портрет на млад мъж“ от Лоренцо Лото. Фон Игелфелд се взираше в картината, очите му се плъзгаха по предметите, символизиращи света на младия човек — безмълвната мандолина, която напомняше за безгрижните наслади на младостта (той си припомни Хайделберг, непринудените приятелства от студентските години, които никога, никога няма да се върнат); ловният рог (_„AIs ich ein Junge war“_*, промърмори под нос Фон Игелфелд) и окапалите листенца от роза, които художникът бе нарисувал като напомняне за преходността на живота. Фон Игелфелд продължи нататък, но хвърли през рамо последен поглед към картината. И тогава, кой знае защо, се сети за момчето от хотела. То сигурно би могло да свири на мандолината и да надува ловния рог. А дали щеше да се върне отново тук след тридесет или четиридесет години, и да се загледа в картината, също както Фон Игелфелд сега? Може би щеше да го направи.
	[* „Когато бях момче“ — немска народна песен]
	В „Сан Джовани Кристозомо“ Фон Игелфелд беше почти сам. Седна близо до една от изповедалните и се загледа във фреските по тавана, чувствайки как напрежението напуска тялото му. През един прозорец високо в стената нахлуваше сноп слънчеви лъчи със златистия цвят на масло. В златистите лъчи играеха прашинки. Фон Игелфелд притвори очи и си каза: „Ето ме тук, в Божия дом, но къде е Бог?“ Кой е Той — този, към когото винаги се бе обръщал, но никога не бе получавал отговор от Него? Фон Игелфелд не беше много уверен в съществуванието на Бога, но бе сигурен, че ако Го има, той ще е Богът, в който вярваха християните от Средиземноморието, а не студеният, суров Бог, който е от църквата на Севера. Но може би това бе прекалено успокояващо; току-виж, оказало се, че Бог е Богът на квантовата физика — крайният взрив — или може би някаква невъобразимо дребна, крайна частица. Това би било ужасно разочарование — да се окаже, че Бог е някакъв си електрон.
	Той отвори очи. В църквата влязоха няколко души и тръгнаха през централния кораб. Беше семейство — Фон Игелфелд се стресна, защото установи, че е семейството, което бе видял сутринта в хотела. Той ги наблюдаваше предпазливо, докато майката сочеше към олтара. Едно от момичетата попита нещо и майката му подаде пътеводител. Тогава момчето в моряшкия костюм пристъпи напред и хвана майка си за лакътя. Тя се заслуша в това, което то й казваше, после се засмя. Момчето се нацупи, обърна й гръб и тръгна към Фон Игелфелд. За миг се озова точно в снопа слънчеви лъчи и заприлича на ангел, рисуван в ателието на Джорджоне, облян от меката, сияйна златиста светлина.
	Внезапно момчето погледна право към Фон Игелфелд. Когато видя професора, трепна, после се усмихна и отново се вторачи в него, също като на масата за закуска. Фон Игелфелд не знаеше как да постъпи. Трябваше ли да поздрави момчето, или да се направи, че не го забелязва? Не би могъл да се престори, че не го е видял, но пък не искаше да му даде повод да наруши уединението му. Какво искаше от него това момче? Положението беше много неловко; но същевременно в него имаше нещо необяснимо познато; напомняше му на нещо, което бе чел някога, но какво?
	Майката дойде на помощ на Фон Игелфелд.
	— Тадеуш! — извика тя. — _Viens ici! Nous allons voir quelque chose de grand interet…_*
	[* фр. — Ела тук! Ще видим нещо много интересно]
	„Тадеуш!“ повтори наум Фон Игелфелд. Значи бяха поляци. Колко интересно! Кой знае, може би момчетата в Полша имаха обичая да зяпат непознати. Поляците бяха чешити в някои отношения — може би това бе едно от тях. Той стана и се измъкна от църквата, преди момчето да измисли някакъв друг начин да му досажда. Ресторантчето беше съвсем наблизо — там поне нямаше опасност да привлича нежеланото внимание на някакви си млади поляци.

	* * *

	— Скъпи доктор Фон Игелфелд! — възкликна собственикът на ресторанта. — Ето ви и вас! Има-няма две-три години, и отново сте тук!
	Той поведе Фон Игелфелд към една по-усамотена маса и направи знак на един от келнерите. Фон Игелфелд почувства прилив на задоволство — знаеше, че за собственика е само един от многото клиенти, чието име случайно е успял да запомни, но въпреки всичко това посрещане го накара да се почувства сред приятели.
	На масата незабавно се появи бутилка изстудено бяло вино от лозята по околните хълмове и домакинът седна да изпие една чаша с Фон Игелфелд.
	— Толкова се радвам да ви видя! — каза той и вдигна чашата си. — Напоследък клиентелата намаля. Това лято в Италия нямаше почти никакви германци. Беше ужасно!
	— Никакви германци ли? — повтори Фон Игелфелд. Думите на собственика му прозвучаха като крайно преувеличение. Но човекът изглежда говореше сериозно.
	— Кой знае защо спряха да идват във Венеция — заяви той. — Разправят, че причината била в морето.
	— Какво му е на морето? — осведоми се Фон Игелфелд и си припомни плажа пред „Гран хотел дьо Бен“. Доколкото бе забелязал, там имаше хора — или пък не?
	Собственикът на ресторанта завъртя енергично глава.
	— Не, не! Нищо му няма на морето. Морето си е чудесно. Няма никакви причини германците да не идват тук.
	Фон Игелфелд беше озадачен и много склонен да продължи обсъждането, но собственикът явно предпочиташе да смени темата и се зае да привлече вниманието на Фон Игелфелд към някои точки от менюто.
	— Това е нещо много хубаво — заяви той възторжено, когато стигнаха до котлетите. — _Scallopini alia Marie Curie_. Аз лично ще надзиравам приготовлението им. Няма да ви разочароваме.

	* * *

	След обяда, който продължи повече от два часа, Фон Игелфелд тръгна полека към кея, от който трябваше да се качи на корабчето за Лидо. Вървеше по тихи странични улички, стъпките му отекваха от стените на къщите. Някъде над него запя жена — пееше откъс от някаква ария, която Фон Игелфелд не успя да разпознае. Той спря и се заслуша. След няколко минути песента заглъхна. От един вход се чу мяукане, претича котка, някъде щракна ключалка.
	Фон Игелфелд продължи по пътя си към мястото, където уличката завиваше и водеше към малък мост над близкия канал. Когато стигна до началото на моста, той забеляза двама мъже, облечени в бяло, приведени над водата. Мъжете не го забелязаха и той видя как спускат в канала някакъв контейнер. После го извадиха и отляха малко количество от водата в едно шише. Единият поклати глава, а другият записа нещо в някакъв бележник. После се изправиха и се обърнаха така, че застанаха точно срещу Фон Игелфелд.
	— _Scusi_ — каза единият и двамата потеглиха забързано в обратна посока. Белите дрехи явно бяха някаква униформа, а единият носеше и радиостанция, от която се носеше шум и пукот.
	Фон Игелфелд постоя на брега на канала, загледан във водата. Тя беше зелена и мътна. Ако човек паднеше вътре, какво ли щеше да се случи? Спомни си, че бе чел нещо за някакъв филмов продуцент от Рим, който паднал в Тибър — извадили го, но умрял на следващия ден от водата, която бил погълнал. Дали нещо подобно се случваше и във Венеция? Може би целият град плаваше в отрова? А какво бе споменал собственикът на ресторанта за морето? И то ли беше отровено?
	Той продължи нататък, но не можеше да пропъди спомена за двамата облечени в бяло мъже.
	Реши да поразпита управителя на хотела още тази вечер, ако му се удадеше възможност. Редно бе да предупреди семейство Принцел да не плуват, ако подозренията му се окажеха основателни.

	* * *

	Но преди вечеря той не успя да разговаря с когото и да било от хотелския персонал, затова и не спомена нищо, когато седнаха на масата. Семейство Принцел бяха прекарали доста уморителен ден, бяха пътували до Мурано и бяха кръстосали няколко пъти града с моторница. Офелия бе настояла да се повозят и с гондола, и Принцел най-сетне се бе съгласил, но разходката се бе оказала не много приятна — гондолиерът оплискал Принцел с вода, според него дори го бе сторил нарочно.
	— Водата влезе ли в устата ти? — попита тревожно Фон Игелфелд, но Принцел го успокои, казвайки, че се е намокрило само сакото му.
	— А защо мислиш, че го е направил нарочно? — продължи да разпитва Фон Игелфелд.
	Принцел отвърна незабавно:
	— Защото преди това ме попита: „Защо вие, германците, толкова се страхувате от водата напоследък?“, и преди да го попитам какво иска да каже с това, направо ме наплиска. Няма съмнение, че го направи нарочно!
	Фон Игелфелд ахна беззвучно. Това потвърждаваше думите на собственика на ресторантчето, че в Италия вече не идват толкова много германци. Но защо да се боят от водата? Никой никъде не бе споменавал, че морето може да бъде опасно. Нямаше подобни съобщения във вестниците. Управата на „Гран Отел де Бен“ продължаваше да предлага на гостите плажни хавлии и кабини. Ако морето криеше някаква опасност, те не биха си позволили подобна безотговорност.
	Фон Игелфелд беше притеснен, но не му се искаше да тревожи излишно семейство Принцел. На следния ден трябваше да навести един свой приятел, който живееше във Венеция — доктор Реджо Малвестити, който отговаряше за библиотеката на филологическия факултет към местния университет. Реши да разпита него, защото знаеше, че ще получи откровен отговор. Поне Принцел не беше глътнал вода, следователно засега не съществуваше пряка опасност.

	* * *

	Фон Игелфелд се обади по телефона на доктор Реджо Малвестити, за да го предупреди за посещението си и когато гостът от Германия се изправи пред библиотеката, доктор Малвестити вече го очакваше на стълбите отпред. Библиотеката се помещаваше в едно палацо на канала „Рио деи Санти Апостоли“.
	— Скъпи Игелфелд! — пристъпи той напред и прегърна прочутия филолог. — Трябва да идвате по-често тук! Толкова ни липсвате!
	Фон Игелфелд, малко стреснат от емоционалното посрещане, потърси думи за подходящ отговор, но не успя да измисли нищо подходящо. Оказа се обаче, че не е било необходимо да се безпокои за отговор, Малвестити веднага го помъкна навътре в библиотеката и започна да коментира развълнувано поведението на професор Морати на конференцията в Сиена. Фон Игелфелд се стараеше да слуша съсредоточено, кимаше от време на време, но му бе напълно невъзможно да се ориентира в лабиринта на отношенията в италианския академичен свят. Доколкото разбираше, Малвестити бе на мнение, че професор Морати се е побъркал окончателно — на това място Фон Игелфелд кимна убедено. Винаги бе приемал поведението на Морати за леко маниакално. Навремето считаше, че това се дължи на принадлежността му към италианската нация, но може би причината бе по-сериозна. Сигурно Малвестити имаше право.
	Прекосиха фоайето и тръгнаха по един тесен коридор към кабинета на Малвестити. Там Малвестити бутна Фон Игелфелд на един стол (малко грубичко според госта) и продължи филипиката си срещу Морати. Фон Игелфелд го изчака да млъкне за миг и веднага зададе въпроса, който го измъчваше.
	— Интересува ме възможно ли нещо да не е наред с Венеция? — попита той. — Моля ви, отговорете ми без увъртания. Само това искам от вас.
	Малвестити, който тъкмо се канеше да опише поредното коварство на професор Морати, се сепна.
	— Венеция ли? — повтори той. — Нещо да не е наред с Венеция?
	Фон Игелфелд кимна.
	— Именно. Видях някакви мъже в бели униформи да вземат проби от водата в един канал.
	Малвестити обмисляше чутото в продължение на няколко минути. Едва тогава проговори.
	— Уви, така е — каза той тихо. — Доста неща не са наред във Венеция. Нивото на водата се покачва постоянно. Градът потъва. Скоро няма да ни има. Дори тази библиотека… — той вдигна ръце с дланите на горе в израз на отчаяние. — Вече изгубихме цял етаж от библиотеката — цялата ни колекция от книги на славянски езици беше потопена.
	Фон Игелфелд си пое рязко дъх. Не бе възможно и самите книги да са потънали. Малвестити, който явно предвиди въпроса му, се усмихна със съжаление.
	— Вярно е — каза той. — Може да ви се струва смешно, но нямахме време да ги спасим. Елате, ще ви покажа.
	Тръгнаха по други коридори, осветени с голи, слабо мъждукащи крушки. Най-сетне се изправиха пред една тясна дървена врата. Малвестити я отвори. От другата страна се виждаше стръмна стълба. Тя водеше право във водата, която се плискаше на няколко фута по-долу.
	— Ето — каза тъжно Малвестити. — Вижте сам.
	Фон Игелфелд се загледа във водата. Малвестити беше взел фенерче и осветяваше водната повърхност — под нея се виждаха рафтове и гърбовете на книгите по тях.
	— Не мога да повярвам — каза той. — И вие твърдите, че нямаше начин да ги спасите?
	Малвестити се взираше упорито във водите, сякаш се надяваше да погледът му да ни принуди да се оттеглят.
	— Дори не разбрахме кога е станало — поясни той. — Много малко хора търсят тези книги и понякога минават седмици, дори месеци, докато някому се наложи да слезе дотук. Един архимандрит, който идваше да работи в библиотеката, поиска някаква книга на църковнославянски и тогава… Сега, ако видите в каталога след някое заглавие буквите _s.a._, имайте предвид, че те означават _sub aqua_ (_лат. — под водата_). Наистина много тъжно.

	* * *

	Същата вечер Фон Игелфелд седеше на терасата на Гран Отел де Бен в доста потиснато настроение. Не можеше да престане да мисли за срещата си с Малвестити. Тези срещи обикновено бяха сърдечни и весели — но сега споменът за днешния ден го изпълваше единствено с мрачни предчувствия. Съзнаваше, че приятелят му всъщност не бе дал искания отговор. Всички знаеха, че Венеция потъва — въпросът изобщо не беше там. Това, което го интересуваше, бе дали нещо не е наред с водата.
	Той се загледа към морето, което сега, след залеза, вече тъмнееше. Беше толкова красиво, водите имаха такова нежно, майчинско излъчване, и все пак сигурно криеха нещо страшно. Фон Игелфелд отпи от студената бира и установи със задоволство, че на етикета на бутилката пишеше „Произведено в Белгия“. Това звучеше успокоително — от Белгия не можеше да дойде нищо опасно. Непоправимо скучна страна, действително, но пък безопасна.
	Той отпи отново от бирата и се озърна. Терасата беше почти пуста, макар че скоро щеше да се напълни с гости на хотела. Хората бяха още по стаите си, къпеха се и се преобличаха, подготвяха се за насладите на цивилизацията, които можеше да поднесе една вечер във Венеция. Скоро щяха да се появят приятелите му и тримата щяха да обсъдят изминалия ден. Тази мисъл поободри Фон Игелфелд. Особено Офелия имаше способността да разведрява и най-мрачните духове.
	Фон Игелфелд се загледа в саксиите, наредени по балюстрадата, пълни с ярки цветя. Италианците наистина имаха отношение към цветовете — какво яркочервено… и онова, тъмнолилавото, и… но какво беше това? Някой бе оставил някакъв предмет на един от столовете край балюстрадата — приличаше на камера.
	Фон Игелфелд се озърна отново. Надяваше се да види някой келнер и да му покаже забравената вещ, но не видя никого. Отиде до стола и вдигна апарата. Каза си, че ако това наистина е камера, е много странна на вид, а и необичайно тежка.
	Именно тежестта й събуди подозренията му и той продължи да оглежда устройството. Дали пък не беше светломер? Не бе изключено — уредът имаше отгоре нещо като циферблат и тръба, насочена към светлината. И тогава видя какво пишеше със ситни букви на циферблата: „Гайгеров брояч. Произведено в Швейцария“.
	Той застина на място, съвсем объркан. Не беше специалист, но знаеше, че гайгеровият брояч служи за измерване на радиационния фон. Кой би могъл да го е оставил тук — и защо? Сега си спомни, че бе видял хора в бели униформи близо до хотела. Тогава си каза, че сигурно събират проби от водата и тук, но може би са правили нещо друго? Тази мисъл го стресна. Фон Игелфелд се върна на масата. Крепеше внимателно гайгеровия брояч, като че ли се боеше да не избухне. Видя откъде се включваше устройството, и с бясно биещо сърце завъртя ключа. Не се случи нищо. Само циферблатът светна, но стрелката не помръдваше.
	Той взе брояча и го насочи към земята. Пак нищо. Измести го към обувките си, стрелката трепна едва забележимо и му се стори, че нещо леко изщрака. Но после стрелката се върна в изходна позиция. Той отново си пое дъх. После, едва осмелявайки се да гледа циферблата, придвижи брояча нагоре по панталоните си към корема. Нищо. Само сърцето му продължаваше да се блъска в ребрата. Още по-нагоре, по гърдите, лицето, косата. Пак нищо.
	Фон Игелфелд остави уреда и въздъхна облекчено. После си каза, че става смешен. Вероятно всичко беше плод на въображението му. Хората ползваха гайгерови броячи за какво ли не, например… Той се замисли. Какво друго предназначение би могъл да има един гайгеров брояч?
	— Мориц-Мария! Ето те и теб!
	Офелия застана изневиделица до него, наведе се и го целуна по челото.
	— Е — обади се Принцел зад гърба й. — Как мина днешният ден?
	Фон Игелфелд им се усмихна, докато те се настаняваха край масата — Офелия срещу него, а Принцел до него. Но точно в мига, когато Принцел сядаше, броячът изпука остро.
	— Това пък какво беше? — попита Принцел. — Каза ли нещо?
	Фон Игелфелд беше толкова стреснат, че не събра сили да отговори, а само посочи безмълвно уреда.
	— Какво е това? — каза Принцел. — Някакво радио ли?
	— Гайгеров брояч — изпелтечи Фон Игелфелд.
	— Виж ти! — възкликна Принцел. — Колко полезна вещ! Сега ще си измеря радиацията!
	С ужасното съзнание, че не е по силите му да предотврати предстоящата трагедия, Фон Игелфелд наблюдаваше как Принцел насочва накрайника към себе си и започва да го плъзга по тялото си. Уредът щракна отново и стрелката на циферблата затрепери.
	— Хммм… — каза Принцел, следейки стрелката. — Има някаква реакция. Не е толкова зле.
	Фон Игелфелд ахна.
	— Да не искаш да кажеш…
	— Да — отвърна спокойно Принцел. — Като че ли предизвиквам реакция. Може да е от нещо, което съм ял.
	Фон Игелфелд се развълнува.
	— Но това е ужасно! — каза той. — Радиоактивността е много страшно нещо.
	— Така е — съгласи се Принцел. — Няма да е зле да отида на преглед, когато се приберем у дома. Сигурно ще ми предпишат йод или нещо подобно — той погледна към спокойно усмихващата се Офелия. Тя очевидно беше слабо запозната с опасните страни на радиацията.
	— Защо пък да не се приберем по-рано, нямам нищо против — каза тя. — Във Венеция все още е прекалено горещо…
	Що се отнася до Фон Игелфелд, той би тръгнал още на секундата. Най-сетне бе разбрал какво не е наред с този град, и бе обзет от ужас. Та това бе по-страшно от чума и холера! Беше толкова страшно, че дори не му се мислеше за последиците.
	Довършиха напитките си в мълчание и тръгнаха към голямата трапезария. Фон Игелфелд взе със себе си гайгеровия брояч, твърдо решен да изследва със него всичко, което щяха да им сервират. Така и постъпи, но се стараеше да действа дискретно, без да привлича вниманието на келнерите. Пастетът беше безопасен, както и салатата, но от рибата стрелката отскочи чак до другия край на скалата — блюдото бе върнато в кухнята без по-нататъшни обяснения.
	Тогава засвири оркестърът — беше заразително весела италианска народна песен. Хората започнаха да танцуват, Принцел и Офелия също станаха от масата и с благословията на Фон Игелфелд се упътиха към дансинга. Фон Игелфелд си остана на мястото и още седеше с гайгеровия брояч в скута, когато младият поляк, в нов, бял моряшки костюм, сияещ от здраве, мина край него и отново го загледа.
	Раздразнението и недоумението на Фон Игелфелд се равняваха единствено на удивлението му — защото, когато момчето мина покрай него, броячът затрака истерично, а стрелката се закова в най-червената част на скалата. Фон Игелфелд зяпна от учудване и веднага осъзна трагизма на положението. Горкото момче! Сигурно беше плувало в морето!
	Той се огледа. Момчето бе седнало при майка си и сестрите си. Един келнер тъкмо приемаше поръчките им. „Каква трагедия!“ повтаряше си Фон Игелфелд. „Още толкова млад!“ Изведнъж му се стори, че целият под на голямата зала е осеян с опадали розови листенца и безмълвни мандолини.
	В продължение на няколко минути в гърдите му се бореха противоречиви чувства. Предполагаше, че вече е късно да предприеме каквото и да било, за да спаси нещастния младеж. Всъщност не беше редно да си пъха носа в тази история, нали? Нима бе пазач на ближния си? — ако предположим, че това странно момче от Полша, което постоянно го зяпаше по такъв смущаващ начин, бе негов ближен.
	Фон Игелфелд стана, оправи вратовръзката си, и тръгна към масата, край която седяха поляците. Когато наближи, майката вдигна очи и му се усмихна.
	— _Excusez-moi, madame_ — започна Фон Игелфелд. — _Permette-moi de vous dire que votre fils, votre tres agreeable Tadeusz, et devenu un peu radio-actif._*
	[* (фр.) — Извинете, госпожо. Позволете ми да ви съобщя, че вашият син, вашият очарователен Тадеуш, е малко радиоактивен]
	Майката го изслуша и кимна сериозно.
	— _Merci, monsieur_ — каза тя след кратко мълчание. — _Vous etes tres gentil de me donner ces informations. Je vous remercie bien. J’ai des convictions bien intensives au sujel de la radio-activile parmi les enfants._*
	[* фр.) — Благодаря, господине… Много мило от ваша страна да ме уведомите. Много съм ви благодарна. Имам категорични убеждения по въпроса за радиоактивността сред децата.]
	Фон Игелфелд очакваше разговорът да продължи, но тя очевидно бе на мнение, че темата е приключена, затова той се поклони и се върна на масата си, където вече го очакваха двамата Принцел. Изследваха и кафето си с гайгеровия брояч, получиха отрицателни резултати, и се наслаждаваха на остатъка от вечерта, както би могъл да се наслаждава човек, съзнавайки, че това е последната вечер, която прекарва във Венеция през живота си.
	Можеше да се очаква, че заминаването им на другия ден ще бъде белязано е тъга. На тъкмо когато се сбогуваха с управителя, който изрази съжаление за преждевременното им напускане, пристигна телеграма за Фон Игелфелд. Той я отвори, обзет от тревога, както обикновено отваряше телеграми, когато се намираше далеч от дома, но когато прочете текста, лицето му светна.
	Телеграмата гласеше.
C>
	„Награден с медал от португалското правителство.
	Щастлив съм да го съобщя,
@	поздрави, Унтерхолцер“
C$
	Фон Игелфелд подаде телеграмата на Офелия и се обърна към Принцел.
	— Принцел — започна той, прикривайки с достойнство вълнението в гласа си. — Награден съм с медал от португалското правителство — най-сетне!

	* * *

	Качиха се на моторницата и потеглиха от хотела. Прекосиха лагуната на път към прекрасния, осъден на гибел град, а оттам към сушата. После потеглиха бавно през планините, в посока към Австрия. През целия път Фон Игелфелд се намираше в състояние на еуфория. Как ли щеше да изглежда медалът? Кой щеше да му го връчи, какви речи щяха да се държат по време на церемонията? Толкова много въпроси, на които все още нямаше отговор!
	Тогава, тъкмо когато минаваха през едно селце с миниатюрна белосана църква, Принцел внезапно се обърна към него и отбеляза:
	— Тъкмо ми хрумна, че от текста на телеграмата не е много ясно дали ти си награденият. Така, както е написана, може да означава и че са наградили самия Унтерхолцер.
	— Какво искаш да кажеш? — попита гневно Фон Игелфелд. — Пише съвсем ясно „Награден с медал от португалското правителство. Щастлив съм…“ — и млъкна. Възможно ли бе Принцел да е прав?
	Вече бяха излезли от селото. Колата се катереше по стръмното към дълъг проход високо в планината. Фон Игелфелд мълчеше. Не намираше думи.
	„О! — повтаряше той на себе си. — О, защо винаги ми върви така в живота? Защо? Единственото, което искам, е да ме обичат и да получа поне мъничко признание от страна на португалците, а не получавам нито едното, нито другото. Скоро ще бъде вече късно; никой няма да чете книгата ми, един ден никой няма да знае, че съм съществувал“.
	Най-сетне си наложи да се овладее. Нямаше никакъв смисъл да изпада в самосъжаление — винаги се бе дразнил от подобни прояви у другите. Не, нямаше да губи кураж. В живота му имаше толкова неща, с които можеше да се гордее. В крайна сметка той бе професор Мориц-Мария Фон Игелфелд! Дори това само по себе си би било достатъчно, но имаше и друго — той беше авторът на „Португалски неправилни глаголи“, книгата, с която винаги щяха да свързват името му, точно както когато човек помислеше за Томас Ман, си спомняше за…
	Фон Игелфелд се сепна. После се засмя на глас. Принцел се стресна, колата леко залитна, но той я върна в пътя и тримата продължиха към Германия — отиваха си у дома.
