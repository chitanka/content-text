>	Благодарности

	През октомври 1993 г. Маруха Пачон и съпругът й Алберто Вилямисар ми предложиха да напиша книга за нейните преживявания по време на шестмесечното й заложничество и за изтощителните усилия, които той бе полагал, докато постигне освобождаването й. Бях напреднал с първата чернова, когато проумяхме, че нейното отвличане не бива да се отделя от останалите девет, извършени по същото време в страната. Всъщност не бяха десет различни похищения — както ни се стори на пръв поглед, — а групово отвличане на внимателно подбрани десет души, извършено от една и съща групировка с една-единствена цел.
	Това позакъсняло прозрение ни принуди да започнем отначало, но вече в рамките на по-различни структура и атмосфера, така че всички действащи лица да получат точно определена идентичност и собствено пространство. Това техническо решение подхождаше за „лабиринтно“ повествование, но в първоначалния си формат то щеше да се окаже заплетено и безкрайно. Така работата, предвидена за една година, се проточи почти три, като през цялото време разчитахме на отзивчивата и своевременна помощ на Маруха и Алберто, чиито лични разкази съставляват централната ос и водещата нишка в тази книга.
	Разговарях с колкото участници успях и всички те проявиха великодушната готовност да нарушат покоя на спомените си и заради мен да разчоплят раните, които навярно копнееха да забравят. Техните болка, търпение и гняв ми вдъхнаха куража да постоянствам в тази моя вече есенна задача — най-трудната и най-тъжната в живота ми. Единственото ми разочарование е да знам, че всеки от тях ще открие върху хартията само излинялото отражение на своя ужас, изживян в истинския живот. Особено семействата на двете убити заложнички — Марина Монтоя и Диана Турбай — и по-специално майката на Диана, доня Нидия Кинтеро де Балкасар, чиито разкази за мен бяха разтърсващо и незабравимо човешко преживяване.
	Споделям тази неудовлетвореност с двама души, които редом с мен изстрадаха поверителната задача по сглобяването на книгата: журналистката Лусанхела Артеага, която проследи и се добра до множество невъзможни за откриване данни с упорството и пълната дискретност на изкусен ловец, и Маргарита Маркес Кабалеро, моя първа братовчедка и частна секретарка, която отговаряше за записването, подреждането, проверката и тайната на заплетения основен материал, в който неведнъж имахме усещането, че потъваме.
	На всички участници и сътрудници вечната ми благодарност, защото направиха възможно тази брутална драма да не потъне в забрава и която за жалост е само един епизод от библейския холокост, в който Колумбия чезне повече от двайсет години. На всички тях я посвещавам, а и на всички колумбийци — виновни и невинни — с надеждата, че тази книга никога вече няма да ни се случи.
@	Г. Г. М.
@@	Картахена де Индиас, май 1996 г.


>	1.

	Преди да влезе в автомобила, тя погледна през рамо, за да се увери, че никой не я дебне. Беше седем и пет вечерта в Богота. Преди час се бе стъмнило, Националният парк бе зле осветен и голите дървета бяха придобили призрачен вид на фона на тъжното мътно небе, но не се виждаше нищо, будещо страх. Маруха седна на мястото зад шофьора въпреки ранга си, защото винаги го бе смятала за най-удобното. Беатрис влезе през другата врата и седна вдясно от нея. Бяха тръгнали почти час по-късно от обичайното и двете изглеждаха изморени след трите работни заседания в сънливия следобед. Особено Маруха, която предишната вечер бе имала гости в дома си и не бе спала повече от три часа. Тя изпъна отеклите си крака, затвори очи с отпусната на облегалката глава и даде обичайното нареждане:
	— У дома, моля.
	Прибираха се, както всеки ден, веднъж по един маршрут, друг път по друг не само от съображения за сигурност, а и поради задръстванията в движението. Колата „Рено 21“ беше нова и удобна, а шофьорът караше внимателно и умело. Най-добрата алтернатива в онази вечер бе Околовръстният булевард в северна посока. Трите светофара по пътя светеха зелено и привечерният трафик беше по-малко натоварен от обикновено. Дори в най-лошите дни им отнемаше половин час от офиса до жилището на Маруха, което се намираше на напречната Трета улица номер 84, А-42, след което шофьорът откарваше Беатрис в нейното, на седем пресечки от там.
	Маруха произхождаше от семейство на известни интелектуалци и няколко поколения журналисти. Самата тя беше неколкократно награждавана журналистка. От два месеца бе директор на „Фосине“, държавната Компания за развитие на кинематографията. Беатрис, нейна зълва и лична асистентка, беше дългогодишен и опитен физиотерапевт, но за известно време бе решила да си даде почивка и „да смени темата“. Във „Фосине“ тя отговаряше главно за връзките с печата. Нито една от тях нямаше от какво да се бои, но откакто миналия август наркомафията бе започнала съвсем непредсказуемо да отвлича журналисти, Маруха бе придобила почти несъзнателния навик да се оглежда назад през рамо.
	Опасенията й се оказаха основателни. Въпреки че Националният парк изглеждаше пуст, когато преди да се качи в колата се бе озърнала през рамо, осмина мъже я дебнеха. Един седеше зад волана на тъмносин „Мерцедес 190“, паркиран до отсрещния тротоар с фалшиви регистрационни номера от Богота. Друг беше на волана на откраднато жълто такси. Четирима в джинси, маратонки и кожени якета се шляеха в сенките на парка. Седмият бе висок и строен, в пролетен костюм и с куфарче, което допълваше вида му на млад чиновник. На половин пряка оттам отговорникът за акцията следеше от кафенето на ъгъла този пръв реален епизод, чиито старателни и напрегнати репетиции бяха започнали преди двайсет и един дни.
	Таксито и мерцедесът последваха колата на Маруха на минимална дистанция, както го правеха още от миналия понеделник, за да установят обичайните й маршрути. След около двайсет минути всички завиха надясно по улица 82, на не повече от двеста метра от сградата от неваросани тухли, в която живееше Маруха със съпруга си и сина им. Тъкмо бяха започнали да изкачват стръмния склон на улицата, когато жълтото такси засече автомобила на Маруха, затисна го до левия тротоар и принуди шофьора рязко да спре, за да не се блъсне в него. Почти в същото време мерцедесът отзад спря и го лиши от възможността да се измъкне на заден ход.
	Трима мъже слязоха от таксито и се упътиха решително към колата на Маруха. Високият добре облечен мъж носеше странно оръжие, което на Маруха й заприлича на пушка със срязан приклад, но с дълга и широка цев като телескоп. Всъщност бе деветмилиметрово „Мини Узи“ със заглушител, което можеше да произвежда както отделни изстрели, така и откоси от трийсет куршума за две секунди. Другите двама нападатели също бяха въоръжени с автомати и пистолети. Маруха и Беатрис обаче не успяха да видят, че от спрелия отзад мерцедес слязоха още трима мъже.
	Всички действаха толкова координирано и бързо, че Маруха и Беатрис успяха да запомнят едва отделни фрагменти от кратките две минути, през които бе извършено покушението. Петима мъже заобиколиха колата и с професионална сръчност се заеха едновременно с тримата. Шестият с насочен автомат остана да наблюдава улицата. Маруха разпозна предчувствието си.
	— Потегляйте, Анхел — извика на шофьора. — Ако трябва, качете се на тротоара, но карайте.
	Анхел се бе вкаменил, пък и при всички случаи с таксито отпред и мерцедесът отзад нямаше как да се измъкне. Опасявайки се, че мъжете ще започнат да стрелят, Маруха се вкопчи в чантата си като в спасителен пояс, скри се зад седалката на шофьора и изкрещя на Беатрис:
	— Лягайте на пода.
	— Как ли не — измърмори Беатрис. — На пода ще ни убият.
	Трепереше, но бе запазила присъствие на духа. Убедена, че е обикновен грабеж, тя с усилие измъкна двата пръстена от дясната си ръка и ги запрати през прозореца с мисълта: „Да ви приседнат дано.“ Не й остана време да свали другите два от лявата си ръка. Маруха, свита зад седалката, дори не се сети, че носи пръстен с диаманти и смарагди в комплект с обеците.
	Двама мъже отвориха вратата на Маруха, други двама — вратата на Беатрис. Петият стреля през стъклото в главата на шофьора, но поради заглушителя изстрелът прозвуча като въздишка. После отвори вратата, с едно движение го издърпа навън и изстреля още три куршума в проснатото тяло. Беше недоразумение на съдбата: Анхел Мария Роа бе шофьор на Маруха едва от три дни и още бяха нови тъмният костюм, колосаната риза и черната вратовръзка, с които се обличаха министерските шофьори. Предшественикът му бе напуснал предишната седмица по собствено желание, след като десет години бе работил на щат във „Фосине“.
	Маруха узна за убийството на шофьора много по-късно. От скривалището си дочу моментния звън от счупени стъкла и веднага след това заповеднически вик почти над главата си: „За вас сме дошли, госпожо. Излизайте!“. Желязна лапа я сграбчи над лакътя и я извлече от автомобила. Тя оказа съпротива, доколкото можа, падна, одраска си крака, но двамата мъже я повдигнаха и повлякоха към колата, спряла зад нейната. Никой от тях не забеляза, че Маруха се е вкопчила в чантата си.
	Беатрис, която имаше дълги остри нокти и добра бойна подготовка, се опълчи на младежа, който понечи да я измъкне от колата: „Да не си ме пипнал!“, му изкрещя. Той се сгърчи и Беатрис разбра, че е изнервен като нея и е способен на всичко. Смени тона.
	— Сама ще сляза — му каза. — Кажете какво да направя.
	Младежът й посочи таксито.
	— Качете се в онази кола и легнете на пода — заповяда й той. — Бързо!
	Вратите бяха отворени, двигателят работеше, шофьорът седеше неподвижно на мястото си. Беатрис с труд се просна в задната част. Похитителят я заметна с якето си, настани се на седалката и стъпи върху нея. Качиха се още двама: единият седна до шофьора, другият отзад. Шофьорът изчака едновременното затръшване на двете врати и рязко потегли по Околовръстния булевард на север. Едва тогава Беатрис си даде сметка, че е забравила чантата си на седалката в тяхната кола, но вече бе твърде късно. Нетърпимото зловоние на амоняк от якето се оказа по-силно от страха и неудобното положение.
	Мерцедесът, в който бяха качили Маруха, бе потеглил минута по-рано по друг маршрут. Накараха я да седне по средата на задната седалка с по един мъж от всяка страна. Този отляво я принуди да облегне глава на коленете му в толкова неудобна поза, че тя едва дишаше. До шофьора седеше мъж, който поддържаше връзка с втората кола по обикновен радиотелефон. Маруха беше много объркана, защото не знаеше в какъв автомобил я откарват — така и не бе разбрала, че всъщност този бе спрял зад нейния, — но усещаше, че е нов и удобен, навярно брониран, защото шумовете от булеварда достигаха до нея приглушено, като ромолящ дъжд. Не можеше да диша, сърцето й щеше да изскочи, чувстваше, че започва да се задушава. Мъжът до шофьора, който се държеше като шеф, усети, че е притеснена, и се опита да я успокои.
	— Спокойно — подхвърли й през рамо. — Водим ви, за да предадете едно съобщение. След няколко часа ще сте си вкъщи. Обаче ако шавате, ще стане по-зле, така че стойте мирно.
	Другият, притиснал я към коленете си, също се мъчеше да я успокои. Маруха вдиша дълбоко, издиша много бавно през устата и започна да идва на себе си. Ситуацията се промени след няколко пресечки, защото при изкачването на стръмно нагорнище колата попадна в задръстване. Мъжът с радиотелефона закрещя неосъществими заповеди, които шофьорът на другата кола не съумяваше да изпълни. Няколко линейки бяха заклещени някъде по магистралата и воят на сирените и оглушителната врява от клаксоните им можеха да подлудят всеки, който не беше добре с нервите. А похитителите, поне в този момент, не бяха никак добре. В желанието да си проправи път, шофьорът бе толкова изнервен, че се блъсна в едно такси. Бе лек удар, но водачът на таксито се развика и още повече увеличи напрежението. Мъжът с радиотелефона нареди на шофьора на всяка цена да продължи и колата се промъкна през тротоари и празни места.
	Измъкнал се от задръстването, автомобилът продължи да се изкачва. Поради силно натоварения трафик по нагорнището, Маруха имаше усещането, че се движат към община Ла Калера. Изведнъж тя си спомни, че в джоба на жакета си носи кардамонови семена, които са природно успокоително, и помоли похитителите да й разрешат да сдъвче няколко. Мъжът отдясно й помогна да ги потърси в джоба и забеляза, че е стиснала чантата си. Взеха я, но й дадоха семената. Маруха се помъчи да огледа по-добре похитителите, но светлината бе твърде оскъдна. Осмели се да ги попита: „Кои сте вие?“ Онзи с радиотелефона й отвърна спокойно:
	— Ние сме от M-19*.
	[* Съкращение на Движение „19 април“ — партизанско движение, действащо от 1970 до 1990 г. — Б.пр.]
	Пълна глупост, защото M-19 вече бе легална организация и участваше в изборната кампания за влизане в Конституционната асамблея*.
	[* Националната конституционна асамблея се свиква през 1991 г. с цел да се приеме нова политическа конституция в замяна на старата от 1886 г. — Б.пр.]
	— Сериозно — настоя Маруха. — От наркомафията ли сте, или от партизаните?
	— От партизаните — отговори мъжът от предната седалка. — Но бъдете спокойна, от вас се иска само да предадете едно съобщение. Сериозно.
	Прекъсна обяснението, за да заповяда да бутнат Маруха на пода, защото трябваше да минат през полицейски пост. „Сега не говорете и не шавайте, иначе ще ви убием“, й каза. Тя усети дулото на револвер в хълбока, а този до нея довърши изречението:
	— Държа ви на мушка.
	Минаха десет безкрайни минути. Маруха събра всичките си сили, дъвчейки кардамоновите семена, които все повече я ободряваха, но неудобната поза не й позволяваше нито да вижда, нито да чува какво говорят пред поста, ако говореха въобще. Остана с впечатлението, че преминаха без въпроси. Първоначалното й подозрение, че са се насочили към Ла Калера, се превърна в убеждение и това й донесе известно облекчение. Не се опита да се изправи, защото така се чувстваше по-удобно, отколкото с глава върху коленете на мъжа. Колата прекоси глинест път и след около пет минути спря. Мъжът с радиотелефона каза:
	— Пристигнахме.
	Не се виждаше никаква светлинка. Метнаха върху главата на Маруха някакво яке и я накараха да излезе приведена, така че виждаше единствено краката си, пристъпващи първо през двор, а после може би през кухня с облицован с плочи под. Когато махнаха якето от главата й, видя, че са в стаичка с площ около два на три метра, с дюшек на пода и червена крушка на тавана. Миг след това влязоха двама мъже с нещо като скиорски маски на лицата, които всъщност бяха крачоли от анцуг с три дупки за очите и устата. От този момент нататък, през цялото си заложничество, тя не видя нито едно открито лице.
	Досети се, че двамата, които се заеха с нея, не бяха похитителите. Дрехите им бяха износени и мръсни, бяха по-ниски от нея, а тя беше висока метър и шейсет и седем, телата и гласовете им бяха на млади хора. Единият заповяда на Маруха да му предаде накитите, които носи. „От съображения за безопасност — й каза. — Тук ще са на сигурно място.“ Маруха му връчи пръстена си със смарагди и мънички диаманти, но не и обеците.
	В другия автомобил Беатрис не успя да разбере откъде минават. През цялото време бе просната на пода и не помнеше да са изкачили стръмно нагорнище като това към Ла Калера, нито да са преминали през полицейски пост, а бе възможно таксито да се е ползвало с предимството да не го спират. Заради бъркотията в трафика атмосферата в колата бе много напрегната. Шофьорът крещеше по радиотелефона, че не може да прелети над колите, питаше какво да прави и това изнервяше още повече онези от автомобила пред тях, които му даваха различни и противоречиви нареждания.
	Беатрис бе в много неудобна поза, със сгънат крак, замаяна от вонята на якето. Опитваше се да се намести. Пазачът й помисли, че се бунтува, и се помъчи да я успокои: „Спокойно, скъпа, нищо няма да ти се случи — й казваше. — Просто ще предадеш едно съобщение.“ Когато най-после разбра, че кракът й е изтръпнал, той й помогна да го протегне, вече не бе толкова рязък. За Беатрис бе непоносимо той да я нарича „скъпа“ и тази волност я дразнеше дори повече от вонята на якето. Но въпреки че похитителят се стараеше да я успокои, тя все повече се убеждаваше, че възнамеряват да я убият. Пресметна, че преходът не е продължил повече от четирийсет минути, така че когато пристигнаха в къщата, трябва да е било осем без четвърт.
	Излизането от колата бе същото като на Маруха. Покриха главата й със смърдящото яке и я поведоха за ръка с предупреждението да гледа само надолу. Видя каквото и Маруха: двора, покрития с плочи под, две последни стъпала. Наредиха й да тръгне наляво и смъкнаха якето. Вътре беше Маруха, седнала на табуретка, бледа под червената светлина на единствената крушка.
	— Беатрис! — възкликна Маруха. — И вие ли сте тук!
	Не знаеше какво е станало с Беатрис, но мислеше, че са я освободили, защото не бе свързана с нищо. Като я видя, бе обзета едновременно от голяма радост, че не е сама, и от огромна мъка, че са отвлекли и нея. Прегърнаха се, сякаш отдавна не се бяха виждали.
	Стори им се немислимо, че двете ще оживеят в тази мизерна дупка, като спят заедно на дюшека на пода и с двамата пазачи, които нито за миг не ги изпускаха от очи. Тогава друг маскиран, елегантен здравеняк, висок почти метър и осемдесет, когото останалите наричаха Доктора, нафукано пое командването като голям шеф. Взеха пръстените от лявата ръка на Беатрис, но не забелязаха, че носи златна верижка с медальон на Богородица.
	— Това е военна операция и нищо няма да ви сполети — каза той и повтори: — Докарахме ви само за да предадете едно съобщение на правителството.
	— Кой ни държи тук? — попита го Маруха.
	Той сви рамене. „Сега това е без значение“, отвърна. Вдигна автомата, за да го видят добре, и продължи: „Но едно нещо искам да ви кажа. Това е автомат със заглушител, никой не знае нито къде сте, нито с кого сте. Само да викнете или да направите нещо друго, ще ви очистим за минута и никой повече няма да чуе за вас.“ Двете затаиха дъх в очакване на най-лошото. Но след заканата шефът се обърна към Беатрис.
	— Сега ще ви разделим, а вас ще освободим — каза й той. — Довели сме ви по погрешка.
	Беатрис реагира мигновено.
	— Ааа, не — възрази без капка колебание. — Аз оставам с Маруха.
	Бе толкова храбро и благородно решение, че дори похитителят възкликна изненадан, без капка ирония: „Каква вярна приятелка имате, доня Маруха.“ Тя, признателна и смаяна, го потвърди и поблагодари на Беатрис. Тогава Доктора ги попита искат ли нещо за ядене. Двете отказаха. Поискаха вода, защото устите им бяха пресъхнали. Донесоха им разхладителни. Маруха, която вечно държеше запалена цигара, с пакета и запалката подръка, не бе пушила по време на пътуването. Помоли да й върнат чантата, в която си носеше цигарите, но мъжът й предложи една от своите.
	И двете пожелаха да идат в тоалетната. Първа отиде Беатрис, покрита с мръсен прокъсан парцал. „Гледайте в пода“, заповяда й някой. Отведоха я за ръка по тесен коридор до съвсем малък клозет в много окаяно състояние, в който само едно мизерно прозорче се взираше в нощта. Вратата нямаше резе отвътре, но се затваряше плътно, така че Беатрис се покатери върху клозетната чиния и надзърна през прозорчето. На светлината от един електрически стълб успя да различи само кирпичена къщурка с червени керемиди и полянка отпред, каквито могат да се видят навсякъде покрай черните пътища в саваната.
	Когато се върна в стаята, ситуацията напълно се бе променила. „Сега разбрахме коя сте и също ни вършите работа — обърна се към нея Доктора. — Оставате при нас.“ Бяха го узнали от радиото, защото току-що бяха съобщили вестта за отвличането.
	Журналистът Едуардо Карильо, който в Радио Кадена Насионал (РКН) бе редактор на новините за обществения ред, разговарял със свой военен източник, когато по радиотелефона му съобщили вестта за отвличането. В същия миг, без подробности, вече била излъчена. Така похитителите бяха установили личността на Беатрис.
	По радиото съобщиха, че шофьорът на блъснатото такси записал две цифри от регистрационния номер и общите данни на автомобила, който го бе ударил. Полицията бе установила маршрута на бягството. Така че къщата стана опасна за всички и се налагаше незабавно да я напуснат. Нещо по-лошо: заложничките щяха да бъдат откарани с друга кола, и то в багажника.
	Протестите на двете жени бяха безполезни, защото похитителите изглеждаха не по-малко уплашени от тях и не го криеха. Маруха поиска глътка медицински спирт, зашеметена от мисълта, че в багажника ще се задушат.
	— Нямаме алкохол тук — сопна се Доктора. — Влизате в багажника, и толкоз. Побързайте.
	Докато ги превеждаха през къщата до гаража, ги накараха да си свалят обувките и да ги носят в ръка. Там им откриха главите и ги принудиха да се свият на кълбо в багажника, но без да ги насилват. Мястото се оказа достатъчно широко и проветриво, защото бяха извадили резервните гуми. Преди да ги затворят, Доктора изстреля всяващ ужас предупредителен откос.
	— Носим с нас десет кила динамит — им се закани. — При първия вик, кашлица, плач или каквото и да е друго, слизаме от колата и ви хвърляме във въздуха.
	За тяхно облекчение и изненада през пролуките на багажника проникваше чист студен въздух като от климатик. Задухът изчезна, остана само неизвестността. Маруха се вглъби в себе си, което можеше да се приеме за пълно отчаяние, но всъщност с тази магическа формула тя превъзмогваше тревогата. Беатрис обаче, подтиквана от неутолимо любопитство, надникна през светлия процеп на неприлепващия плътно капак. През задното стъкло успя да зърне пътниците в колата: двама мъже на задната седалка и дългокоса жена с около двегодишно дете до шофьора. Вдясно забеляза голямата светеща в жълто реклама на познат търговски център. Нямаше никакво съмнение: движеха се по магистралата на север по дълъг осветен участък, после дойде пълният мрак на неравен път, по който колата намали. След петнайсетина минути спря.
	Вероятно беше друг пост. Дочуваха се неясни гласове, шум от други коли, музика, но беше толкова тъмно, че Беатрис не успя да различи нищо. Маруха се оживи, ослуша се обнадеждена, че може да са пред контролно-пропускателна бариера и ще ги накарат да отворят багажника. Колата потегли след около пет минути и се изкачи по стръмен склон, но този път не успяха да установят маршрута. След десетина минути спряха и отвориха багажника. Отново им покриха главите и им помогнаха да излязат в тъмното.
	Заедно извървяха същия път както в предишната къща, с погледи в пода и водени от похитителите през коридор, през малка гостна, в която други хора разговаряха шепнешком, и накрая до някаква стая. Преди да ги пусне да влязат, Доктора ги подготви.
	— Сега ще срещнете една приятелка — им каза.
	Светлината в стаята бе толкова оскъдна, че мина известно време, докато очите им свикнат с полумрака. Мястото не бе повече от два на три метра, с един-единствен закован прозорец. Седнали на единичен дюшек на пода, двама мъже с качулки както в предишната къща, отнесено гледаха телевизия. Всичко бе мрачно и потискащо. В ъгъла вляво от вратата, на тясно легло с желязна рамка се виждаше седнала призрачна жена с бяла занемарена коса, празен поглед и опъната по костите кожа. Не реагира на влизането им; не погледна, не въздъхна. Нищо: труп не би изглеждал по-безжизнен. Маруха успя да преодолее шока.
	— Марина! — прошепна.
	Беше Марина Монтоя, отвлечена преди почти два месеца и смятана за мъртва. Като главен секретар на президентството, брат й дон Херман Монтоя бе имал голямо влияние в правителството на Вирхилио Барко*. Един от синовете му, Алваро Диего, директор на голяма застрахователна компания, бе отвлечен от наркомафията с цел да се окаже натиск за преговори с правителството. Най-разпространената — но все още непотвърдена — версия бе, че скоро след това го освободили срещу някакво тайно споразумение, което правителството не спазило. Похищението на Марина девет месеца по-късно можеше да се тълкува единствено като коварно отмъщение, тъй като по онова време тя вече не притежаваше разменна стойност. Правителството на Барко си бе отишло, а Херман Монтоя бе посланик на Колумбия в Канада. Така че за всички бе ясно — Марина бе отвлечена само за да бъде убита.
	[* Вирхилио Барко Варгас (1921–1997) — политически деец и президент на страната (1986–1990) от Колумбийската либерална партия. — Б.пр.]
	След първоначалния скандал около похищението й, което бе вдигнало на крак местната и международната общественост, името на Марина бе изчезнало от вестниците. Маруха и Беатрис я познаваха добре, но едва я разпознаха. Фактът, че са ги отвели в същата стая, още от първия момент означаваше за тях, че са в килия на осъдените на смърт. Марина не реагираше. Маруха стисна ръката й и потрепери. Ръката на Марина, нито топла, нито студена, не излъчваше нищо.
	Музикалният сигнал преди новините по телевизията ги изтръгна от вцепенението. Беше девет и половина вечерта на 7 ноември 1990 година. Половин час преди това журналистът Ернан Еступинян от Националната телевизия бе узнал за похищението от свой приятел във „Фосине“ и се бе втурнал към мястото. Още не се бе върнал с всички подробности в кабинета си, когато главният редактор и водещ Хавиер Аяла, преди дори да обяви заглавията, откри емисията със спешна извънредна новина: „Главният директор на «Фосине» доня Маруха Пачон де Вилямисар, съпруга на известния политик Алберто Вилямисар, и сестра му Беатрис Вилямисар де Гереро, бяха отвлечени в седем и половина тази вечер.“ Целта изглеждаше ясна: Маруха беше сестра на Глория Пачон, вдовицата на Луис Карлос Галан*, младия журналист, основал в 1979 г. партията Нов либерализъм, за да обнови и модернизира закостенелите политически традиции в Либералната партия. Като яростен привърженик на закона за екстрадицията, бе олицетворявал най-сериозната и действена заплаха за наркотрафикантите.
	[* Луис Карлос Галан Сармиенто (1943–1989) — адвокат и политик, кандидат за президент (през 1982 г. и 1989 г.) от Либералната партия, убит по заповед на наркокартелите. — Б.пр.]


>	2.

	В семейството пръв узна за отвличането доктор Педро Гереро, съпругът на Беатрис. Намираше се в Отделението по психотерапия и сексуалност — на около десет пресечки от мястото — и изнасяше лекция за еволюцията на животинските видове от първичните функции на едноклетъчните до чувствата и афектите при хората. Прекъсна го обаждане по телефона: офицер от полицията го запита със служебен тон познава ли Беатрис Вилямисар. „Разбира се — отвърна доктор Гереро. — Тя е съпругата ми.“ Офицерът замълча за миг и продължи с по-човешка интонация: „Добре, не се притеснявайте.“ Доктор Гереро нямаше нужда да е награждаван психиатър, за да разбере, че това е встъпление към нещо много сериозно.
	— Какво се е случило? — попита той.
	— Един шофьор е убит на ъгъла на Пето шосе и 85 улица — каза офицерът. — Колата е „Рено 21“, светлосиво, с регистрация от Богота ПС-2034. Познат ли ви е номерът?
	— Нямам никаква представа — отвърна нетърпеливо доктор Гереро. — Но кажете какво се е случило с Беатрис.
	— Можем да ви кажем само, че е изчезнала — отговори офицерът. — Намерихме чантата й на седалката в колата и бележник, в който е записано при спешен случай да се обърнем към вас.
	Нямаше никакво съмнение. Доктор Гереро сам бе посъветвал жена си да запише това в бележника си. Въпреки че не знаеше регистрационния номер, описанието отговаряше на автомобила на Маруха. Мястото на престъплението беше на ъгъла, на няколко крачки от жилището им, където колата трябваше да спре, преди Беатрис да се прибере у дома. Доктор Гереро прекъсна лекцията с набързо съчинено извинение. Въпреки претоварения трафик в седем вечерта приятелят му, урологът Алонсо Акуня, успя да го откара за петнайсет минути до мястото на нападението.
	Алберто Вилямисар, съпруг на Маруха Пачон и брат на Беатрис, едва на двеста метра от мястото на похищението, узна за случилото се по вътрешния телефон от портиера. Бе се прибрал в четири следобед, след като бе работил във вестник „Тиемпо“ по кампанията за Конституционната асамблея, чиито участници трябваше да бъдат избрани през декември. Заспа с дрехите, изморен от предишната нощ. Малко преди седем се прибра синът му Андрес заедно с Габриел, сина на Беатрис, с когото бяха най-добри приятели още от деца. Андрес надникна в спалнята, за да потърси майка си, и събуди Алберто. Той се стресна в мрака, запали лампата и още сънен видя, че наближава седем. Маруха не се беше върнала.
	Закъснението не беше нещо обичайно. Двете с Беатрис винаги се прибираха по-рано, колкото и да бе претоварен трафикът, или поне винаги съобщаваха по телефона за някое непредвидено закъснение. Освен това с Маруха се бяха уговорили да се срещнат вкъщи в пет. Разтревожен, Алберто помоли Андрес да позвъни във „Фосине“ и охранителят му каза, че Маруха и Беатрис са си тръгнали малко по-късно. Би трябвало всеки момент да се приберат. Вилямисар бе отишъл в кухнята да пие вода, когато телефонът иззвъня. Отговори Андрес. Само по тона му Алберто разбра, че обаждането е тревожно. Така беше: на ъгъла се бе случило нещо с автомобил, който приличаше на колата на Маруха. Портиерът даваше объркани обяснения.
	Алберто каза на Андрес да остане вкъщи в случай, че някой се обади, и се втурна навън. Габриел го последва. Нямаха търпение да изчакат асансьора, който бе зает, и тичешком се спуснаха по стълбите. Портиерът успя да им подвикне:
	— Изглежда, има един убит.
	Улицата беше като на празник. Съседите надничаха от прозорците на жилищните сгради, а от Околовръстното се носеше воят от задръстените коли. Полицейска патрулка на ъгъла се мъчеше да не допуска любопитните да се приближат до изоставения автомобил. Вилямисар се изненада, че доктор Гереро бе успял да пристигне преди него.
	Наистина се оказа автомобилът на Маруха. Бе изминал поне половин час от похищението и бяха останали само следите: разбитото от изстрел стъкло откъм страната на шофьора, петно от кръв и стъкълца като от градушка по седалката, влажната сянка на асфалта, откъдето току-що бяха откарали все още живия шофьор. Всичко останало бе чисто и подредено.
	Офицерът от полицията стегнато и вежливо запозна Вилямисар с подробностите, получени от малцината свидетели. Бяха разпокъсани и неточни, някои противоречиви, но не оставяха съмнение, че е било отвличане и че само шофьорът е бил ранен. Алберто поиска да узнае дали е успял да даде показания, които да ги наведат на някаква следа. Не било възможно: изпаднал в кома и никой не знаеше къде са го откарали.
	Замаян от шока, доктор Гереро, изглежда, не оценяваше сериозността на драмата. С пристигането си бе разпознал чантата на Беатрис — с малката козметична чантичка, бележника, коженото калъфче с личната карта, портфейла с дванайсет хиляди песо и кредитната карта — и бе стигнал до убеждението, че само жена му е отвлечена.
	— Забележи, чантата на Маруха я няма — обърна се той към шурея си. — Може тя да не е била в колата.
	Навярно искаше да го успокои като професионалист, докато двамата успеят да дойдат на себе си. Но Алберто вече бе една крачка напред. Искаше да се увери, че в автомобила и около него има следи единствено от кръвта на шофьора, за да е сигурен, че нито една от двете жени не е ранена. Останалото му изглеждаше ясно и бе най-близко до чувството за вина: защо изобщо не бе предвидил, че това отвличане може да се случи. Сега бе напълно убеден, че е покушение, насочено лично срещу него, а и знаеше от кого е извършено и защо.
	Тъкмо си беше тръгнал, когато прекъснаха програмите по радиото, за да съобщят, че шофьорът на Маруха е починал в частна кола на път за „Клиника дел Кънтри“. Малко след това се появи Гилермо Франко, редактор на криминалната хроника от Радио Каракол, предупреден за някаква престрелка, но завари единствено изоставения автомобил. Взе от седалката на шофьора няколко парченца стъкло и изцапана с кръв хартийка за цигари, които прибра в прозрачна кутийка, означена с номер и дата. Същата вечер кутийката стана част от богатата колекция реликви от криминални престъпления, която Франко бе събирал през дългите си години в занаята.
	Офицерът от полицията придружи Вилямисар до дома му, като го разпитваше неофициално за данни, необходими за разследването, но Алберто му отговаряше разсеяно, защото мислеше единствено за дългите тягостни дни, които го очакваха. Най-напред сподели с Андрес какво е решил. Възложи му да се занимава с хората, които започваха да пристигат у тях, за да може той да проведе няколко спешни телефонни разговора и да подреди мислите си. Затвори се в спалнята и позвъни в президентския дворец.
	Беше в много добри лични и политически отношения с президента Сесар Гавирия*, който го смяташе за импулсивен, но сърдечен човек, способен да запази хладнокръвие и при най-тежките обстоятелства. Затова бе впечатлен от силното вълнение и сухия тон, с които Вилямисар го уведоми, че жена му и сестра му са отвлечени, а после завърши без формалности:
	[* Сесар Аугусто Гавирия Трухильо (1947) — президент на Колумбия (1990–1994). По време на мандата му се свиква Националната конституционна асамблея. — Б.пр.]
	— Вие отговаряте за живота им.
	Сесар Гавирия можеше да бъде най-резкият човек, когато смяташе, че се налага. А в този случай го сметна за необходимо.
	— Слушайте какво ще ви кажа, Алберто — отвърна му остро. — Каквото трябва да се направи, ще бъде направено.
	Незабавно и със същата студенина го уведоми, че ще поръча на съветника си по въпросите за безопасността Рафаел Пардо Руеда* да се заеме със случая и по всяко време да го държи в течение за положението. Развитието на събитията щеше да докаже, че решението му е било правилно.
	[* Рафаел Пардо Руеда (1953) — политик, заемал различни държавни постове, в момента — висш съветник по въпросите на постконфликта, човешките права и сигурността. — Б.пр.]
	Журналистите масово заприиждаха у Вилямисар. Той знаеше, че в предишни случаи на заложниците са разрешавали да слушат радио и да гледат телевизия, и импровизира послание, в което настояваше да се прояви уважение към Маруха и Беатрис — две достойни жени, които нямат нищо общо с войната, — и обяви, че от този момент насетне ще посвети цялото си време и всичките си сили за тяхното освобождаване.
	Един от първите дошли в дома на Вилямисар бе генерал Мигел Маса Маркес*, директор на Административния отдел за сигурност (ДАС), който съгласно длъжността си трябваше да води разследването. Генералът бе заемал този пост още при правителството на Белисарио Бетанкур**, седем години по-рано; бе продължил при президента Вирхилио Барко, а неотдавна бе утвърден и от Сесар Гавирия. Беше безпрецедентно оцеляване на тази длъжност, на която бе почти невъзможно да се справиш, особено в най-тежките години на война срещу наркомафията. Среден на ръст, набит като излят от стомана, с бичия врат на войнствената си раса, генералът бе способен на продължително мрачно мълчание, както и на интимни изповеди в приятелски кръг: истински потомък на индианците от Гуахира. В професията не признаваше нюанси. За него войната срещу наркотрафика се бе превърнала в личен двубой с Пабло Ескобар, но не на живот, а на смърт. И това бе взаимно. Наркобаронът бе използвал две хиляди и шестстотин килограма динамит за две последователни покушения срещу него: най-високата чест, оказвана някога от Ескобар на негов враг. И в двата случая Маса Маркес бе останал невредим и го приписваше на закрилата на Божия Младенец. На същия Младенец, на когото и Ескобар приписваше чудото, че Маса Маркес още не беше успял да го ликвидира.
	[* Мигел Алфредо Маса Маркес (1937) — политик и военен, директор на ДАС (1985–1991). През 2009 г., след възобновяването на делото за убийството на Луис Карлос Галан, е обвинен в престъпна небрежност и е осъден на 30 години затвор. — Б.пр.]
	[** Белисарио Бетанкур Куартас (1923–2018) — политик и литератор, президент на Колумбия (1982–1986) от Консервативната партия, инициатор на процеса за мирни преговори с нелегалните групировки в страната. — Б.пр.]
	Президентът Гавирия се придържаше към политическото решение въоръжените сили да не предприемат никакъв опит за освобождаване на заложници без предварителното съгласие на близките им. Но според клюките в политическите среди между президента и генерал Маса по тази процедура имало разногласия. Вилямисар реши да се презастрахова.
	— Искам да ви предупредя, че съм против провеждането на силова операция за освобождаване — заяви той на генерал Маса. — Искам да съм сигурен, че това няма да се случи и че всяко решение по този въпрос ще бъде обсъдено с мен.
	Маса Маркес прие. След дълъг информативен разговор даде нареждане телефонът на Вилямисар да бъде подслушван в случай, че похитителите се опитат да се свържат с него през нощта.
	Същата вечер, по време на първия им разговор, Рафаел Пардо уведоми Вилямисар, че президентът го е назначил за посредник между правителството и семействата на заложничките и че единствено той е упълномощен да дава официални изявления по случая. И двамата бяха наясно, че отвличането на Маруха е игра на наркокартелите за оказване на натиск върху правителството чрез сестра й Глория Пачон, и без повече разсъждения решиха да преминат към действия.
	Колумбия не бе осъзнала значението си в световния трафик на дрога, докато наркобароните не нахълтаха през задната врата във висшата политика на страната, първо с растящите си възможности за корупция и подкупи, а после и със съответните политически амбиции. Пабло Ескобар се бе опитал да се промъкне в движението на Луис Карлос Галан през 1982 г., но той го бе изтрил от партийните списъци и го бе разобличил пред петхиляден митинг в Меделин. Скоро след това Ескобар бе заел освободило се място в Камарата на представителите от крайното крило на управляващата Либерална партия, но не бе забравил обидата и обяви война на смърт срещу държавата, и по-специално срещу движението Нов либерализъм. Представителят му в правителството на Белисарио Бетанкур, министърът на правосъдието Родриго Лара Бониля*, бе убит от наемник с мотоциклет на улицата в Богота. Заместникът му Енрике Парехо бе преследван до Будапеща от платен убиец, който изстреля куршум в лицето му, но не успя да го ликвидира. На 18 август 1989 г. Луис Карлос Галан, заобиколен от осемнайсет тежковъоръжени телохранители, бе прострелян с автомат на главния площад в община Соача, на десет километра от президентския дворец.
	[* Родриго Лара Бониля (1946–1984) — министър на правосъдието, противник на инвестирането на „мръсни пари“ от Пабло Ескобар в предизборната борба. — Б.пр.]
	Основната причина за тази война беше терорът на наркотрафикантите, породен от вероятността да бъдат екстрадирани в Съединените щати, да бъдат съдени за извършени там престъпления, за които щяха да получат извънредно строги присъди. Такъв бе случаят с наркотрафиканта „тежка категория“ Карлос Ледер, основател на картела в Меделин, който в 1987 г. бе екстрадиран и осъден в Съединените щати на доживотен затвор плюс сто и трийсет години. Това бе станало възможно благодарение на споразумението, подписано от правителството на Хулио Сесар Турбай*, в което за пръв път се договаряше екстрадирането на национални престъпници. Президентът Белисарио Бетанкур го бе приложил за пръв път след убийството на Лара Бониля, когато по бързата процедура бяха осъществени няколко екстрадиции. Наркотърговците — ужасени от дългата ръка на Съединените щати в целия свят — бяха разбрали, че за тях няма по-сигурно място от Колумбия, и се бяха превърнали в бегълци извън закона в собствената си страна. Най-голямата ирония беше, че единствената алтернатива да си спасят кожата бе да се поставят под закрилата на държавата. И те се опитваха да го постигнат — с разум или със сила — с безпощаден и безразборен терор, както и с обещанието да се предадат на правосъдието, да върнат и реинвестират капиталите си в Колумбия при единственото условие, че няма да бъдат екстрадирани. Бяха се превърнали в истинска контравласт в сянка с фирмената марка Екстрадитаблес** и с типичен за Ескобар девиз: „Предпочитаме гроб в Колумбия пред килия в Съединените щати.“
	[* Хулио Сесар Турбай Аяла (1916–2005) — политик либерал, президент на Колумбия (1978–1982). — Б.пр.]
	[** Extraditables (исп.) — групировка, създадена от картела на Пабло Ескобар, включваща всички, подлежащи на екстрадиция. — Б.пр.]
	Бетанкур продължи войната. Неговият приемник Вирхилио Барко я ожесточи. Ето какво бе положението през 1989 г., когато Сесар Гавирия бе издигнат за кандидат-президент след убийството на Луис Карлос Галан, чиято избирателна кампания бе ръководил. В своята Гавирия бе защитил принципа за екстрадиция като неотменим инструмент за укрепване на съдебната система и обяви нова стратегия в борбата срещу наркотрафика. Идеята бе елементарна: онези, които се предадат на правосъдието и признаят част или всичките си престъпления, в знак на върховно благоволение няма да бъдат екстрадирани. Това обаче се стори недостатъчно на групата на Екстрадитаблес и те не бяха доволни от формулировката в първоначалната версия на декрета. Чрез адвокатите си Ескобар настояваше отказът от екстрадиция да е безусловен, да отпаднат задължителните изисквания за самопризнание и разкриване на съучастници, да се осигури непристъпен затвор и държавата да гарантира закрила на неговите привърженици и семействата им. За да го постигне — с терор в едната ръка и с преговори в другата, — той предизвика ескалация на насилието, притискайки правителството чрез серия отвличания на журналисти. За два месеца бяха похитени осмина. Така че отвличането на Маруха и Беатрис можеше да се тълкува като поредното затягане на гайките в тази зловеща ескалация.
	Вилямисар го прозря още щом видя автомобила със следи от куршуми. По-късно, сред навалицата в дома му, бе осенен от абсолютното убеждение, че животът на жена му и сестра му ще зависят от онова, което той успее да стори за спасението им. Този път, както никога досега, войната се бе превърнала в лично единоборство, което не можеше да бъде предотвратено.
	Всъщност самият Вилямисар веднъж вече беше оцелял. Като член на Камарата на представителите, през 1985 г., когато още нямаше редовно законодателство срещу наркомафията, а само отделни укази, издавани при въвеждането на извънредно положение, той бе успял да прокара Общата наредба за упояващите препарати. По-късно Луис Карлос Галван му подсказа как да предотврати приемането на проектозакон, предложен в Камарата от някои депутати, приятели на Ескобар, с който се целеше юридическата отмяна на действащото споразумение за екстрадиция. С това бе подписал смъртната си присъда. На 22 октомври 1986 г. двама наемни убийци по анцузи, които се преструваха, че правят гимнастика пред дома му, изстреляха по него два автоматни откоса, докато се качваше в колата си. Оцеля по чудо. Единият от нападателите бе убит от полицията, съучастниците му бяха заловени, но след няколко години ги пуснаха на свобода. Никой не си плати за атентата, но и никой не се усъмни кой го е поръчал.
	Уговорен от самия Галан за известно време да напусне Колумбия, Вилямисар прие поста на посланик в Индонезия. Година по-късно американските служби за сигурност в Сингапур заловиха колумбийски наемен убиец, който пътувал за Джакарта. Не стана ясно дали е бил изпратен да убие Вилямисар, но бе установено, че в САЩ е регистриран като покойник със смъртен акт, който се оказа фалшив.
	В нощта след отвличането на Маруха и Беатрис домът на Вилямисар щеше да се пръсне по шевовете. Бяха надошли политици и членове на правителството, както и семействата на двете жертви. Асенет Веласкес, която имаше агенция за произведения на изкуството и беше голяма приятелка на семейство Вилямисар, живееше в апартамента над тях и бе поела ролята на домакиня. Така че липсваше само музиката, за да заприлича на обикновена петъчна вечер. В Колумбия е нещо неизбежно: всяко събиране на повече от шест души, без значение по кое време и от кое съсловие, неминуемо се превръща във вечеринка.
	В този час вече цялото пръснато по света семейство бе уведомено. Александра, дъщеря на Маруха от първия й брак, бе свършила да вечеря в един ресторант в Майкао — на далечния полуостров Гуахира, — когато Хавиер Аяла съобщи новината. Бе директорка на „Енфоке“, популярно телевизионно предаване, излъчвано всяка сряда, и предишния ден бе пристигнала в Гуахира, за да направи поредица интервюта. Хукна към хотела, за да се свърже със семейството, но домашните телефони бяха заети. По една щастлива случайност предишната сряда бе интервюирала психиатър, специалист по клинични отклонения, предизвикани в строго охранявани затвори. Още щом чу новината в Майкао, й хрумна, че същата терапия би могла да е полезна за похитени заложници, и се върна в Богота, за да я приложи на практика още в следващото предаване.
	Глория Пачон — сестрата на Маруха, която по онова време беше посланик на Колумбия в ЮНЕСКО — бе събудена от Вилямисар в два през нощта с думите: „Имам гадна новина.“ Хуана, дъщеря на Маруха, която беше на почивка в Париж и се намираше в съседната спалня, я узна миг след това. Николас, двайсет и седем годишен музикант и композитор, бе събуден в Ню Йорк.
	В два през нощта доктор Гереро, придружаван от сина си Габриел, отиде да говори с депутата Диего Монтаня Куеляр, председател на Патриотичния съюз — филиал на Комунистическата партия — и член на групата на Нотаблес*, създадена през декември 1989 г. за преговори между правителството и похитителите на Алваро Диего Монтоя. Завариха го не само буден, но и угнетен. Същата вечер бе чул вестта за отвличането по новините и я бе приел като обезсърчаващ знак. Гереро искаше да го помоли единствено да му бъде посредник пред Пабло Ескобар, за да вземе него за заложник вместо Беатрис. Монтаня Куеляр му отговори по типичния си начин:
	[* Notables (исп.) — Бележитите — видни политически личности, сформирали група за оказване на съдействие за преговори с похитителите. — Б.пр.]
	— Не ставай глупак, Педро — му каза. — В тази страна нищо не може да се направи.
	Доктор Гереро се прибра вкъщи призори, но дори не се опита да поспи. Тревожното състояние го държеше буден. Малко преди седем му позвъни лично водещият от новинарската програма на Радио Каракол, Ямид Амат, и Гереро, във възможно най-лошото си настроение, му отговори с безразсъдно предизвикателство към похитителите.
	Без да е спал нито минута, в шест и половина сутринта Вилямисар взе душ и се преоблече, след което тръгна за срещата си с министъра на правосъдието Хайме Хиралдо Анхел, който го осведоми как води войната срещу тероризма на наркотрафикантите. Вилямисар излезе оттам убеден, че неговата борба ще бъде трудна и продължителна, но бе благодарен за двучасовата актуализация по темата, тъй като отдавна не се бе интересувал от наркомафията.
	Пропусна закуската и обяда. Следобед, след няколко неуспешни постъпки, той също посети Диего Монтаня Куеляр, който за пореден път го изненада със своята откровеност: „Помни, че тази история ще се проточи — му каза. — Поне до юни следващата година, след свикването на Конституционната асамблея, защото Маруха и Беатрис ще са щитът на Ескобар срещу екстрадирането му.“ Мнозина приятели се дразнеха открито от песимистичните изявления на Монтаня Куеляр, въпреки че беше член на групата на Нотаблес.
	— При всички случаи ще се махна от тази шибана комисия — каза на Вилямисар в типичния си цветист стил. — Само си чешем езиците като кръгли глупаци.
	Когато след целия този безплоден ден се прибра вкъщи, Вилямисар се почувства изцеден и самотен. Двете дози чисто уиски, които изгълта на екс, го сринаха. Синът му Андрес, който от този момент щеше да е единственият му другар, успя да го накара да закуси в шест часа следобед. Точно тогава телефонира президентът.
	— Ето сега, Алберто — му каза в най-добро разположение на духа. — Елате тук да поговорим.
	Президентът Гавирия го прие в седем вечерта в библиотеката на личното си жилище в президентския дворец, което обитаваше от три месеца със съпругата си Ана Милена Муньос и двете им деца, Симон на единайсет и Мария Пас на осем години. Беше малко, но уютно убежище до оранжерия с ярки цветя, с дървени лавици, претъпкани с официални издания и семейни снимки. Имаше и стереоуредба с любимите му компактдискове: „Бийтълс“, „Джетро Тул“, Хуан Луис Гера, Бетовен, Бах. След изнурителната служебна дейност тук президентът провеждаше неофициалните срещи или се отпускаше привечер на чаша уиски с приятели.
	Гавирия сърдечно поздрави Вилямисар и му заговори с разбиране и съпричастие, но и с типичната си рязка откровеност. След като бе преодолял първоначалния шок, Вилямисар вече бе по-спокоен, а и разполагаше с достатъчно информация, за да е наясно, че президентът твърде малко може да направи за него. И двамата бяха убедени, че отвличането на Маруха и Беатрис преследва политически цели, и без да са пророци, знаеха, че извършителят е Пабло Ескобар.
	— Но най-същественото не е, че знаем — каза Гавирия. — Трябва да принудим Ескобар да си признае като първа важна стъпка за безопасността на заложничките.
	Още от първия миг Вилямисар беше наясно, че за да му помогне, президентът няма да наруши конституцията или закона, нито ще преустанови военните операции за залавянето на похитителите, но няма и да предприеме действия за освобождаване на заложничките без съгласието на семействата.
	— Това е нашата политика — заяви президентът.
	Нямаше какво повече да се добави. Когато Вилямисар напусна президентския дворец, бяха минали двайсет и четири часа от похищението, той не можеше да знае какво му готви съдбата, но знаеше, че каквото и да предприеме за освобождаването на заложничките, ще може да разчита на съдействието на правителството, а и Рафаел Пардо бе на негово разположение. Най-голямо доверие обаче имаше в суровия реализъм на Диего Монтаня Куеляр.


	Първото похищение от тази безпрецедентна серия — на 30 август, само три седмици след като президентът Сесар Гавирия бе встъпил в длъжност — бе на Диана Турбай, директорка на новинарското телевизионно предаване „Криптон“ и главен редактор на списание „Ой пор ой“ в Богота. Тя беше дъщеря на бившия президент и лидер на Либералната партия Хулио Сесар Турбай. С нея бяха отвлечени и четирима души от екипа й: главната редакторка на предаването Асусена Лиевано, редакторът Хуан Вита, операторите Ричард Бесера и Орландо Асеведо, както и установилият се в Колумбия немски журналист Херо Бус. Общо шестима.
	Похитителите бяха използвали като примамка предложение за интервю с отец Мануел Перес, главнокомандващия на Армията за национално освобождение (ЕЛН)*. Нито един от малцината, запознати с тази идея, не бе съгласен Диана да приеме предложението. Сред тях бе министърът на отбраната генерал Оскар Ботеро, а също и Рафаел Пардо, на когото президентът бе посочил рисковете от експедицията, за да предупреди семейство Турбай. Но само който не познаваше Диана можеше да допусне, че тя ще се откаже от това пътуване. Всъщност бе я заинтересувало не толкова интервюто с отец Мануел Перес, колкото възможен диалог за постигането на мир. Преди години и в пълна тайна тя бе предприела подобна експедиция и се бе добрала на муле до въоръжените групировки на собствената им територия, в самоотвержен опит да проумее движението както от политическа, така и от журналистическа гледна точка. Навремето новината не бе получила отглас, нито бяха оповестени някакви резултати. По-късно, въпреки старата вражда с M-19, тя се бе сприятелила с Карлос Писаро**, когото бе посетила в лагера му в търсене на мирно разрешаване на конфликта. Беше напълно ясно, че заложилият капана за отвличането й е бил запознат с тези прецеденти. Затова никаква причина, никакво препятствие и нищо на света не би попречило на Диана да проведе разговор с отец Перес, който държеше в ръцете си един от ключовете за постигането на мир.
	[* Ejército de Liberación Nacional (исп.) — ляворадикална терористична организация, създадена през 1964 г.., второто по численост партизанско движение в страната. Ръководителят му, испанецът Мануел Перес Мартинес (1943–1998), придобива известност като отец Перес. — Б.пр.]
	[** Карлос Писаро Леонгомес (1951–1990) — главнокомандващ на движението M-19 от 1986 до 1990 г., когато то се разпада, а той е убит в качеството си на кандидат-президент. — Б.пр.]
	Година по-рано, поради разни спънки в последния момент, тази среща бе отложена, но на 30 август в пет часа следобед и без да уведомят никого, Диана и екипът й потеглиха в раздрънкан микробус, придружавани от двама младежи и едно момиче, които се бяха представили за пратеници на ръководството на ЕЛН. Още от Богота пътуването беше достоверна пародия на онова, което наистина биха организирали партизаните. Спътниците им явно бяха членове на въоръжено движение, бяха участвали в него или просто бяха много добре обучени, защото в разговорите и в поведението си не допуснаха нито една грешка, която да ги издаде.
	Първия ден стигнаха до Онда, на сто четирийсет и шест километра от Богота. Там ги чакаха други хора с две по-удобни коли. След вечеря в крайпътна гостилница продължиха по невидим и опасен път под проливен дъжд, докато осъмнаха в очакване да го разчистят от голямо свлачище. Накрая в единайсет сутринта, изморени и недоспали, стигнаха до някакво място, където ги очакваше патрул с пет коня. Диана и Асусена продължиха на коне, а колегите им пеш; четири часа се придвижваха, първо през гъсто обрасла планина, а после през идилична долина с мирни къщурки сред кафеени плантации. Хората надничаха да ги видят, някои разпознаваха Диана и я поздравяваха от верандите. Хуан Вита пресметна, че през целия път са ги видели не по-малко от петстотин души. Следобед се установиха в безлюдна ферма, където младеж с вид на студент се представи за член на ЕЛН, но не каза нищо за крайната цел на пътуването. Всички бяха объркани. На не повече от половин километър се виждаше част от магистрала, а в дъното град, който несъмнено беше Меделин. Значи не беше територия на ЕЛН. Освен ако — така си бе помислил Херо Бус — това не е майсторски ход на отец Перес, решил да се срещне с тях в зона, в която никой не подозира, че се намира.
	След още около два часа пристигнаха в Копакабана — община, погълната от демографския подем на Меделин. Слязоха от конете пред къщурка с белосани стени и покрити с мъх керемиди, почти вкопана в стръмен горист склон. Вътре имаше малка гостна и по една стаичка от двете страни. В едната бяха разположени три двойни легла, където се настаниха водачите им. В другата — с едно двойно легло и нарове на два етажа — настаниха мъжете от екипа. За Диана и Асусена бе предназначено най-доброто помещение в дъното. Личеше, че е било обитавано от жени. Лампите светеха и през деня, защото всички прозорци бяха заковани с дъски.
	След близо тричасово чакане се появи мъж с маска на лицето, който ги поздрави с добре дошли от името на командването и ги уведоми, че отец Перес ги очаква, но от съображения за сигурност първо трябва да откарат жените. Тогава Диана за първи път прояви признаци на безпокойство. Херо Бус я посъветва насаме в никакъв случай да не се съгласява групата да бъде разделена. Тъй като не успя да го предотврати, Диана скришом му даде личната си карта и макар че не й остана време да му обясни защо, той я прие като доказателство в случай, че я ликвидират.
	Преди разсъмване отведоха жените и Хуан Вита. Херо Бус, Ричард Бесера и Орландо Асеведо останаха с петима пазачи в стаята с двойното легло и наровете на два етажа. Подозрението, че са попаднали в капан, се засилваше с всяка минута. Вечерта, докато играеха на карти, вниманието на Херо Бус бе привлечено от скъпия часовник на един от пазачите. „Значи в ЕЛН вече сте се издигнали до «Ролекс»“, пошегува се той. Но противникът му се престори, че не е разбрал. Друго нещо, объркало Херо Бус, беше въоръжението им, което не беше типично за партизански боеве, а за бойни операции в градска среда. Орландо, който беше мълчаливец и смяташе себе си за излишния беден роднина, не се нуждаеше от толкова признаци, за да прозре истината, защото изпитваше непоносимото усещане, че се случва нещо ужасно.
	Първото преместване в друго жилище стана в полунощ на 10 септември, когато пазачите нахлуха с крясъци: „Законът! Полиция!“ След два часа усилен ход през гъста гора и в ужасна буря те се добраха до къщата, в която бяха Диана, Асусена и Хуан Вита. Беше просторна, добре обзаведена, с телевизор с голям екран и нищо в нея не будеше подозрение. Никой от тях никога не предположи колко близо — и по чиста случайност — са били всички до освобождението си още същата нощ. Разполагаха с няколко часа, за да обменят мисли, опит и планове за бъдещето. Диана си изля душата пред Херо Бус. Каза му колко е потисната от това, че ги е вкарала в капан без изход, и му призна как се опитва да отхвърли мислите за семейството — за съпруга, децата и родителите си, — които не й давали нито миг покой. Но всичките й усилия оставали напразни.
	На следващата нощ, докато заедно с Асусена и Хуан Вита я откарваха пеш в друга къща, Диана проумя, че няма нищо вярно в онова, което им казваха. И още същата нощ един непознат дотогава пазач разпръсна съмненията й.
	— Не сте в ръцете на ЕЛН, а на Екстрадитаблес — им заяви. — Но бъдете спокойни, защото ще станете свидетели на историческо събитие.
	Изчезването на екипа на Диана Турбай продължаваше да е загадка деветнайсет дни по-късно, когато отвлякоха Марина Монтоя. Трима добре облечени мъже, въоръжени с деветмилиметрови пистолети и автомати „Мини Узи“ със заглушители, я бяха извлекли навън, когато вече затваряше ресторанта си „При лелите“ в северната част на Богота. Сестра й Лукресия, която й помагаше в обслужването на клиентите, имаше късмета да е с гипсиран крак, поради което не бе отишла в заведението. Марина вече бе затворила, но когато разпозна двама от мъжете, които стояха пред вратата, отвори отново. Бяха обядвали там няколко пъти и бяха направили добро впечатление на персонала със своята любезност, с типичния за Антиокия хумор и бакшишите от трийсет процента за сервитьорите. Онази вечер обаче бяха различни. Още щом Марина отвори вратата, те с умела хватка я обездвижиха и я извлякоха навън. Тя успя да се вкопчи в един стълб и се разкрещя. Един от нападателите я ритна с коляно в гръбнака и я остави без дъх. Откараха я в безсъзнание в пригодения за дишане багажник на син „Мерцедес 190“.
	Луис Гилермо Перес Монтоя, едно от седемте деца на Марина, четирийсет и осем годишен висш служител в колумбийското представителство на „Кодак“, изтълкува факта като всички останали: отвличането на майка му бе наказателна акция заради неизпълненото от правителството споразумение между брат й Херман Монтоя и групата на Екстрадитаблес. Недоверчив по природа към всичко свързано с официалните кръгове, той си постави за цел да освободи майка си, като установи директен контакт с Пабло Ескобар.
	Без никаква ориентация, без предварителни контакти и дори без да знае какво ще прави там, два дни по-късно той отпътува за Меделин. На летището взе такси и каза на шофьора да го закара в града, без да уточнява адрес. Действителността го връхлетя, когато видя захвърлен в канавката труп на около петнайсетгодишно момиче, с хубави ярки празнични дрехи и силен грим. На челото се виждаше дупка от куршум и струйка кръв. Невярващ на очите си, Луис Гилермо го посочи с пръст.
	— Там има убито момиче.
	— Да — отвърна шофьорът, без дори да погледне. — Една от куклите, с които се забавляват приятелите на дон Пабло.
	Случката разчупи леда. Луис Гилермо разкри пред шофьора каква е целта на посещението му и той му обясни къде да се срещне с предполагаемата дъщеря на някаква братовчедка на Пабло Ескобар.
	— Иди днес в осем в църквата, която е зад пазара — му каза. — Там ще дойде едно момиче на име Росалия.
	Тя наистина се оказа там и го чакаше, седнала на пейка на площада. Беше почти дете, но държането и самоуверените й думи бяха като на зряла и добре обучена жена. За да започне ходатайството, му каза, трябва да донесе половин милион песо в брой. Посочи му хотела, в който да отседне следващия четвъртък, и там да чака обаждане по телефона в петък, в седем сутринта или в седем вечерта.
	— Ще ти се обади жена на име Пита — уточни тя.
	Гилермо напразно чака два дни и част от третия. Накрая разбра, че е измама, и беше благодарен, че Пита не се обади да му поиска парите. Той бе действал толкова потайно, че жена му разбра за тези негови злополучни пътувания едва четири години по-късно, когато го сподели за първи път във връзка с писането на този репортаж.


	Четири часа след отвличането на Марина Монтоя един джип и едно „Рено 18“ блокираха отпред и отзад автомобила на главния редактор на „Тиемпо“ Франсиско Сантос* в странична улица в квартал Лае Фериас, в западната част на Богота. Журналистът пътуваше в обикновен на вид червен джип, макар че беше фабрично брониран, но четиримата нападатели, които го обградиха, не само носеха деветмилиметрови пистолети и автомати „Мини Узи“ със заглушители, но единият размахваше и специален лост за разбиване на стъкла. Не им се наложи да направят нищо. Пачо, непоправим любител на споровете, побърза да отвори вратата, за да поговори с нападателите. „По-скоро щях да умра, отколкото да не разбера какво се случва“, повтаряше по-късно. Един от похитителите го обездвижи с насочен в челото пистолет и го принуди да излезе от колата с наведена глава. Друг отвори предната врата и изстреля три куршума: един се отклони в стъклото, два пробиха черепа на трийсет и осем годишния шофьор Оромансио Ибанес. Пачо дори не разбра. Дни по-късно, връщайки се към покушението, си спомни, че е дочул притъпеното от заглушителя съскане на трите куршума.
	[* Франсиско (Пачо) Сантос Калдерон (1961) — журналист и политик, вицепрезидент на Колумбия (2002–2010), кандидат за кмет на Богота. — Б.пр.]
	Операцията беше толкова светкавична, че дори сред оживеното вторнишко движение не бе привлякла ничие внимание. Един полицай откри кървящото тяло на предната седалка на изоставената кола; грабна радиотелефона и веднага чу в другия край, изгубен някъде в пространството глас:
	— Слушам.
	— Кой е на телефона? — попита полицаят.
	— Вестник „Тиемпо“.
	Вестта се разнесе в ефир десет минути по-късно. Всъщност похищението бе подготвяно от четири месеца, но заради непредвидимите пътувания на Пачо Сантос почти се бе провалило. По същите причини петнайсет години по-рано хората на M-19 се бяха отказали да отвлекат баща му Ернандо Сантос.
	Този път бяха взели под внимание и най-дребните подробности. Колите на похитителите, изненадани от задръстване на булевард „Бояка“ до 80 улица, се измъкнаха през тротоарите и се изгубиха в криволичещите улички на бедняшки квартал. Пачо Сантос седеше между двама от нападателите, със замазани с лак за нокти очила, но проследи наум завоите и обръщанията на колата, докато тя влезе с подскачане в някакъв гараж. От пътя и времето Пачо си създаде приблизителна представа за квартала.
	Един от похитителите го хвана за ръка и поведе невиждащия през очилата Пачо до края на някакъв коридор. Изкачиха се на втория етаж, завиха наляво, извървяха пет крачки и влязоха в студено помещение. Там му свалиха очилата. Беше се озовал в мрачна спалня, със заковани с дъски прозорци и самотна крушка на тавана. Единствените мебели бяха двойно легло, застлано с доста употребявани чаршафи, и маса с портативно радио и телевизор.
	Пачо разбра, че бързането на похитителите му не е било продиктувано само от съображения за сигурност, а и защото са искали да стигнат навреме за футболния мач между „Сантафе“ и „Калдас“. За всеобщо успокоение връчиха на Пачо бутилка ракия, оставиха го насаме с радиото и отидоха да гледат мача на първия етаж. За десет минути той преполови бутилката, не усети никакъв ефект, но това му даде кураж да изслуша докрай мача. От дете беше привърженик на „Сантафе“ и толкова се ядоса от равния резултат два на два, че му се отщя да пие. Накрая се видя по новините по телевизията в девет и половина в архивен запис, облечен в смокинг и заобиколен от кралици на красотата. Едва тогава узна и за смъртта на шофьора.
	След новините пазач с маска от фланела влезе и го накара да си свали дрехите и да облече сив анцуг, който, изглежда, бе задължителен в затворите на Екстрадитаблес. Опита се да му вземе инхалатора за астмата, който носеше в джоба на сакото си, но Пачо го убеди, че за него това е въпрос на живот или смърт. Маскираният му обясни какви са правилата на пленничеството: можеше да ходи в тоалетната в коридора, да слуша радио и да гледа телевизия без ограничения, но без да повишава звука. Накрая го накара да легне и завърза глезена му за леглото с въже за ласо.
	Пазачът просна един дюшек успоредно на леглото и след миг вече хъркаше с накъсано подсвиркване. Нощният мрак се сгъсти. Пачо осъзна в тъмното, че това е първата нощ от едно неизвестно бъдеще, в което всичко можеше да се случи. Помисли за жена си Мария Виктория — наричана от приятелите Марияве, — хубава, интелигентна и със силен характер, с която тогава имаха две деца, Бенхамин на двайсет месеца и Габриел на седем. Някакъв петел пропя наблизо и Пачо се учуди на разваления му часовник. „Петел, кукуригащ в десет вечерта, трябва да е побъркан“, си помисли. Пачо бе чувствителен и импулсивен човек и лесно се просълзяваше: вярно копие на баща си. Мъжът на сестра му Хуанита, Андрес Ескаби, бе загинал в самолет, взривен във въздуха от бомба на Екстрадитаблес. Тогава пред опечалените роднини Пачо бе произнесъл думи, които потресоха всички: „През декември някой от нас няма да е жив.“ Но в нощта на отвличането той нямаше усещането, че тя ще му е последната. За пръв път нервите му бяха в покой и се чувстваше сигурен, че ще оживее. По дишането на легналия до него пазач, той се досети, че е буден. Попита го:
	— В чии ръце съм?
	— В чии предпочитате? — попита пазачът. — На партизаните или на наркомафията?
	— Мисля, че съм в ръцете на Пабло Ескобар — отвърна Пачо.
	— Така е — каза пазачът и веднага се поправи: — В ръцете на Екстрадитаблес.
	Вестта се бе разпространила. Операторите в телефонната централа на „Тиемпо“ бяха позвънили на най-близките роднини, те на други, другите на трети и така до края на света. По ред странни съвпадения една от последните в семейството за станалото узна съпругата на Пачо. Минути след похищението се обади приятелят им Хуан Габриел Урибе, който още не бе сигурен какво се е случило и се осмели само да я попита дали Пачо си е у дома. Тя отговори отрицателно и Хуан Габриел не посмя да й съобщи все още непотвърдената новина. Минути по-късно се обади Енрике Сантос Калдерон, първи братовчед на мъжа й и заместник главен редактор на „Тиемпо“.
	— Разбра ли вече за Пачо? — попита той.
	Мария Виктория помисли, че я пита за нещо друго, свързано с мъжа й, за което вече знаеше.
	— Разбира се — отвърна.
	Енрике набързо прекъсна разговора, за да продължи да звъни на други роднини. Години по-късно, коментирайки недоразумението, Мария Виктория каза: „Това ми се случи, защото се мислех за много умна.“ Веднага след това Хуан Габриел й позвъни отново и тогава вече й разказа всичко: за убийството на шофьора и за отвличането на Пачо.


	Президентът Гавирия и най-близките му съветници гледаха рекламни клипове за изборната кампания за Конституционната асамблея, когато съветникът по печата Маурисио Варгас му пошушна на ухото: „Отвлекли са Пачито Сантос.“ Прожекцията не бе спряна. Президентът, който за кино използваше очила, ги свали и погледна Варгас.
	— Дръжте ме в течение — му каза.
	Сложи си пак очилата и продължи да гледа прожекцията. Близкият му приятел и министър на съобщенията Алберто Касае Сантамария, който седеше до него, дочу новината и от ухо на ухо тя стигна и до останалите президентски съветници. Залата се разтресе. Но президентът дори не трепна, верен на метода си на действие, който се изразяваше с простото училищно правило: „Това домашно трябва да се свърши.“ След края на прожекцията отново свали очилата, прибра ги в горния джоб на сакото си и нареди на Маурисио Варгас:
	— Обадете се на Рафаел Пардо и му кажете още сега да свика Съвета за сигурност.
	Междувременно, както бе запланувано, проведе обсъждане на клиповете. Едва когато направиха почивка, даде израз на шока, който му бе причинила вестта за отвличането. Половин час по-късно влезе в залата, където вече го чакаха повечето членове на Съвета за сигурност. Едва бяха започнали, когато Маурисио Варгас влезе на пръсти и му пошепна на ухото:
	— Отвлекли са Марина Монтоя.
	Всъщност то се бе случило в четири часа следобед — преди отвличането на Пачо, — но изминаха цели четири часа, за да стигне вестта и до президента.


	Ернандо Сантос Кастильо, бащата на Пачо, от три часа вече спеше на десет хиляди километра оттам, в един хотел във Флоренция в Италия. В съседната стая бе дъщеря му Хуанита, а в друга до нея дъщеря му Адриана с мъжа си. Те научиха вестта по телефона, но решиха да не будят баща си. Племенникът му Луис Фернандо обаче му се обади директно от Богота с най-внимателното встъпление, което бе успял да съчини, за да събуди шейсет и осемгодишния си чичо с пет байпаса на сърцето.
	— Имам много лоша новина — му каза.
	Ернандо, естествено, си помисли за най-страшното, но запази спокойствие.
	— Какво се е случило?
	— Отвлекли са Пачо.
	Вестта за едно отвличане, колкото и да е тежка, не е непоправима като новината за убийство, и Ернандо въздъхна облекчено. „Слава тебе, Господи!“, възкликна, но веднага смени тона:
	— Спокойно. Ще видим какво можем да направим.
	Един час по-късно, в свежото утро на тосканската есен, всички потеглиха на дългото пътуване обратно за Колумбия.


	Семейство Турбай, притеснено, че седмица след заминаването й няма новини от Диана, се обърна към правителството с искане да отправи официално запитване до главните партизански организации. Една седмица след датата, на която Диана трябваше да се е върнала, съпругът й Мигел Урибе и депутатът Алваро Лейва осъществиха тайно пътуване до Зелената къща, главния щаб на ФАРК* в източната кордилера. Оттам се свързаха с всички въоръжени групировки, за да узнаят дали Диана не е задържана от някоя от тях. В общо комюнике седем отговориха отрицателно.
	[* Fuerzas Armadas Revolucionarias de Colombia (исп.) — Въоръжени революционни сили на Колумбия. — Б.пр.]
	Без да е съвсем ясно какво точно се случва, от президентството предупредиха обществеността, че се разпространяват лъжливи съобщения, и настояха хората да вярват единствено на правителствената информация. Но тежката и горчива истина бе, че обществото безрезервно вярваше в комюникетата на Екстрадитаблес, и всички въздъхнаха с облекчение, когато на 30 октомври — шейсет и един дни след отвличането на Диана Турбай и четирийсет и два след изчезването на Франсиско Сантос — и последните съмнения бяха разпръснати само с едно изречение: „Потвърждаваме публично, че изчезналите журналисти са в ръцете ни.“ Осем дни по-късно бяха отвлечени Маруха Пачон и Беатрис Вилямисар. Имаше предостатъчно основания да се предполага, че ескалацията на насилието ще придобие още по-големи мащаби.
	На следващия ден след изчезването на Диана и екипа й, когато още не съществуваше и най-малкото подозрение, че може да са били отвлечени, след няколкодневно проследяване, на централна улица в Богота бе нападнат от група наемници известният водещ на новините в Радио Каракол Ямид Амат. Той успя да им се измъкне благодарение на уменията си за самоотбрана, за които нападателите не подозираха, и само Бог знае как се отърва от изстрелян в гърба му куршум. Само няколко часа след това Мария Клара, дъщеря на бившия президент Белисарио Бетанкур, успя да избяга с колата си, заедно с дванайсетгодишната си дъщеричка Наталия, от друга банда похитители, които бяха блокирали пътя й в луксозен жилищен квартал. Единственото обяснение за тези провали можеше да е само категоричната заповед, дадена на нападателите, жертвите да бъдат залавяни живи.


	Първи узнаха със сигурност в чии ръце са Маруха Пачон и Беатрис Вилямисар бившият президент Турбай и Ернандо Сантос, защото четирийсет и осем часа след отвличането лично Ескобар бе изпратил писмено съобщение чрез един от адвокатите си: „Можеш да им кажеш, че групата държи Маруха Пачон.“ На 12 ноември Хуан Гомес Мартинес, главен редактор на меделинския вестник „Коломбиано“, който неведнъж бе посредничил с Ескобар от името на Нотаблес, получи ново косвено потвърждение в писмо с печата на групата на Екстрадитаблес. „Залавянето на журналистката Маруха Пачон — пишеше в писмото — е в отговор на похищенията и репресиите, извършени през последните дни в град Меделин от службите на Държавна сигурност, както вече сме заявявали многократно.“ И отново изразяваха решимостта си да не освободят нито един заложник, докато положението не се промени.
	Съпругът на Беатрис, доктор Педро Гереро, потиснат от самото начало от чувството за абсолютна безпомощност под лавината от събития, реши да затвори психиатричния си кабинет. „Как можех да приемам пациенти, след като се чувствах по-зле и от тях“, каза. Получаваше пристъпи на тревожност, които се мъчеше да не предава на децата си. Нямаше нито миг покой, привечер търсеше утеха в уискито и залъгваше безсъницата, слушайки сълзливи болера за влюбени по Радио Рекуердо. _„Любов моя — пееше някой. — Ако ме чуваш, отвърни ми.“_
	Алберто Вилямисар, убеден от самото начало, че похищението на жена му и сестра му е само брънка от зловеща верига, предприе опити за сближаване със семействата на другите отвлечени. Първата му среща с Ернандо Сантос обаче беше обезсърчаваща. Придружаваше го балдъзата му Глория Пачон и двамата завариха Ернандо проснат на дивана, изпаднал в пълно отчаяние. „Подготвям се да страдам по-малко, когато убият Франсиско“, им каза още от вратата. Вилямисар се опита да нахвърли план за преговори с похитителите, но Ернандо го сряза с нескривано огорчение.
	— Не бъдете наивен, синко — му каза. — Нямате и най-малка представа що за типове са тези. Нищо не може да се стори.
	Бившият президент Турбай не се държа по-окуражаващо. От различни източници бе узнал, че дъщеря му е в ръцете на Екстрадитаблес, но бе решил да не го признава публично, докато не узнае със сигурност какво ще поискат. Седмица по-рано той с ловко извъртане се бе изплъзнал от въпроса на група журналисти.
	— Сърцето ми подсказва — им бе заявил, — че Диана и сътрудниците й ги задържа журналистическата им работа, така че не става дума за друго задържане.
	След три месеца безплодни усилия това разочарование бе обяснимо. Вилямисар го разбираше, но вместо да се зарази от песимизма на останалите, той се зае да вдъхне нов дух в общото дело.
	В онези дни попитали негов приятел що за човек е Вилямисар и той го описал с един-единствен щрих: „Голям другар на чашка.“ Вилямисар бе възприел казаното добронамерено, като завидно и рядко срещано достойнство. Ала още в деня на отвличането на жена си бе осъзнал, че в неговото положение това достойнство може да е опасно, затова реши, че докато заложничките не бъдат освободени, няма да изпие нито глътка на обществено място. Като добър пияч в компания знаеше, че алкохолът сваля гарда, развързва езика и донякъде променя чувството за реалност. Истински риск за човек, който трябва да измерва до милиметър всяка своя стъпка и всяко свое действие. Така че въздържанието, което си наложи, не беше наказание, а мярка за сигурност. Не се появи на нито едно празненство повече и каза сбогом на бохемските гуляи и партийните заливания. В нощите на най-силно емоционално напрежение, Вилямисар търсеше утеха в някое самотно питие, докато синът му Андрес изслушваше излиянията му с чаша вода в ръка.
	По време на срещите с Рафаел Пардо двамата обсъждаха алтернативни действия, но винаги се сблъскваха с възприетата от правителството политика, която държеше отворена вратата за екстрадиция. И двамата знаеха, че това е най-силният инструмент за натиск, с който да принудят наркобароните да се предадат, и президентът го прилагаше със същото убеждение, с което Екстрадитаблес го използваха, за да не се предадат.
	Вилямисар нямаше военно образование, но бе израснал в близост до казармите. Баща му, доктор Алберто Вилямисар Флорес, като дългогодишен лекар на президентската гвардия, беше тясно свързан с живота на офицерите й. Дядо му, генерал Хоакин Вилямисар, е бил министър на войната. Чичо му, генерал Хорхе Вилямисар Флорес — главнокомандващ на въоръжените сили. От тях Алберто бе наследил характера, типичен за военните и за хората от Сантандер — едновременно сърдечен и властен, сериозен и гуляйджия, вземеше ли нещо на прицел — стреляше, казваше направо каквото имаше да казва и никога през живота си към никого не се бе обръщал на „ти“. У него все пак бе надделял генът на бащата и бе завършил медицина в Католическия университет „Хавериано“, но така и не се бе дипломирал, повлечен от неудържимите бързеи на политиката. Не толкова като потомък на военни, колкото като истински сантандерец, винаги носеше 38-калибров „Смит и Уесън“ с къса цев, който не би желал никога да използва. При всички случаи, въоръжен или не, най-големите му добродетели бяха неговата решимост и търпението му. Въпреки че на пръв поглед тези качества изглеждат несъвместими, животът му бе доказал, че не е така. С подобно наследство на Вилямисар не му липсваше куража да опита въоръжена операция за освобождаване на заложничките, но я отхвърляше, докато не се стигнеше до екстремна ситуация на живот или смърт.
	Така че в края на ноември единственото допустимо разрешение за него беше да се изправи срещу Ескобар очи в очи и двамата — единият от Антиокия, другият от Сантандер — да преговарят по мъжки като равни. Една вечер, изтощен от толкова лутания напред-назад, разказа всичко на Рафаел Пардо. Той разбра отчаянието му, но отговорът му бе категоричен.
	— Ето какво ще ви кажа, Алберто — му заяви по своя сдържан и прям начин. — Правете каквито си искате постъпки, опитайте каквото можете, но ако желаете и в бъдеще да разчитате на нашето сътрудничество, не трябва да отстъпвате от политиката за предаването им в ръцете на закона. Нито крачка, Алберто. Да е ясно.
	Никакви други добродетели, освен неговите решимост и търпение, не можеха да послужат по-добре на Вилямисар, за да преодолее вътрешните противоречия, пред които го изправяха тези условия. Това означаваше, че ще може да действа по свое желание, по свой начин и според собственото си въображение, но през цялото време с вързани ръце.


>	3.

	Маруха отвори очи и си спомни една стара испанска поговорка: „Да не ни дава Господ онова, което сме способни да изтърпим.“ Бяха минали десет дни от похищението и тя, както и Беатрис, започваха да свикват с рутината, която първата нощ им изглеждаше невъобразима. Похитителите често им повтаряха, че това е военна операция, но заложническият режим беше по-лош от пленническия. Можеха да разговарят само по неотложни въпроси, и то шепнешком. Не биваше да стават от дюшека, който им служеше за общо легло, и за всяко нещо трябваше да молят двамата пазачи, които не ги изпускаха от очи дори когато спяха: разрешение да седнат, да изпружат крака, да говорят с Марина, да пушат. Маруха трябваше да си запушва устата с възглавница, за да потиска кашлицата.
	Единственото легло бе на Марина, осветявано денонощно от вечно запалената нощна лампа. На пода, успоредно на леглото, бе проснат дюшекът, на който спяха Маруха и Беатрис, обърнати едната с глава към краката на другата, като рибките от знака на зодия „Риби“, и с обща завивка за двете. Пазачите ги следяха, седнали на пода и облегнати на стената. Мястото беше толкова тясно, че ако протегнеха крака, стъпваха върху дюшека на затворничките. Живееха в полумрак, защото единственият прозорец беше закован. Преди да заспят, запушваха с парцали пролуката под единствената врата, за да не се вижда светлината от лампата на Марина в останалата част на къщата. Друго осветление нямаше, нито денем, нито нощем, с изключение на отблясъка от телевизора, защото Маруха поиска да свалят синята крушка от тавана, от която всички изглеждаха зловещо бледи. Затворената стая без вентилация се насищаше със зловонна жега. Най-тежки бяха часовете от шест до девет сутринта, когато заложничките вече бяха будни, но стояха без въздух, без вода и храна, в очакване да отпушат пролуката на вратата, за да могат да си поемат дъх. Единствената утеха за Маруха и Марина беше навременната доставка на кана кафе и картон цигари винаги когато поискаха. За Беатрис, специалист по дихателна терапия, наситеният с цигарен дим въздух в стаичката беше истинско нещастие. Въпреки това безмълвно го понасяше, защото другите две бяха доволни. Веднъж, с цигара и чаша кафе в ръце, Марина бе възкликнала: „Колко хубаво ще бъде, когато трите се съберем у дома, ще пушим, ще си пием кафето и ще се смеем при спомена за тези ужасни дни.“ Тогава, вместо да се измъчва, Беатрис съжали, че и тя не е пушачка.
	Решението да затворят и трите на едно място можеше да е взето по принуда: навярно първата къща, в която ги откараха, бе станала неизползваема, след като по блъснатото такси проследиха маршрута на похитителите. Само така можеше да се обясни това преместване в последния момент и заварената в къщата оскъдна мебелировка от едно тясно легло, прост дюшек за двете и не повече от шест квадратни метра за три заложнички и двама дежурни пазачи. Марина също била преместена от друга квартира — или от друг чифлик, както тя казваше, — защото пиянствата и безредието на охраната в предишната къща изложили на опасност цялата организация. Във всеки случай бе необяснимо как една от най-големите световни транснационални групировки не проявява и капка състрадание, за да държи помагачите и жертвите си и човешки условия.
	Нямаха ни най-малка представа къде се намират. По шума се досещаха, че съвсем наблизо минава шосе за тежки камиони. Изглежда, че имаше и местна кръчма с музика и пиене, отворена до късно. Понякога се чуваше високоговорител, който призоваваше на политически и религиозни събрания или предаваше оглушителни концерти. Няколко пъти до тях достигаха лозунги от изборната кампания за предстоящото свикване на Конституционната асамблея. По-често се чуваше бръмченето на малки самолети, излитащи и кацащи недалече, което ги навеждаше на мисълта, че са някъде около Гуаймарал, летище за самолети за кратки разстояния, на двайсет километра северно от Богота. Маруха, която от дете познаваше климата на саваната, усещаше, че студът в стаята не е като в открито поле, а като в град. Освен това от усилените предохранителни мерки на пазачите се подразбираше, че са в някакво селище.
	Най-изненадващ беше близкият грохот от хеликоптер, който на моменти сякаш прелиташе над къщата. Марина Монтоя твърдеше, че с него пристига армейският офицер, отговарящ за похищенията. С течение на времето се наложи да свикнат с този шум, а през месеците на тяхното пленничество хеликоптерът беше кацал поне веднъж месечно и заложничките не се съмняваха, че то е свързано с тях.
	Беше невъзможно истината да се разграничи от трескавите фантазии на Марина. Тя твърдеше, че Пачо Сантос и Диана Турбай са затворени в други стаи на същата къща, така че при всяко посещение военният от хеликоптера се занимава и с трите случая. Веднъж дочуха тревожни викове от двора. Майордома ругаеше жена си и даваше нервни заповеди да вдигнат нещо оттам, да го донесат насам, да го обърнат нагоре, сякаш се опитваха някъде да напъхат труп. В мрачните си бълнувания Марина реши, че вероятно са разчленили Франсиско Сантос и го закопават на части под плочите на пода в кухнята. „Почнат ли да убиват, нямат спиране — казваше. — Следващите сме ние.“ Прекараха нощ на големи страхове, после случайно разбраха, че са премествали стара пералня, която и четирима души едва успявали да помръднат.
	Нощем наставаше пълна тишина. Нарушаваше я единствено някакъв побъркан петел без чувство за време, който кукуригаше когато му скимне. В далечината се чуваше лай, а наблизо пролайваше куче, което, изглежда, беше обучен пазач. Маруха се чувстваше зле. Свита на кълбо на дюшека, тя се мъчеше да проясни мислите си, от няколко дни лежеше със затворени очи и ги отваряше само при крайна необходимост. Не успяваше да спи пълни осем часа, унасяше се за половин час, а когато се събудеше, отново се сблъскваше с тревогата, която я дебнеше в действителността. Изпитваше постоянен страх: физическо усещане за хладен възел в стомаха, готов всеки миг да изригне в пристъп на паника. Маруха превърташе целия филм на живота си, за да се вкопчи в хубавите спомени, но винаги се налагаха неприятните. При едно от трите й пътувания от Джакарта до Колумбия, докато двамата обядваха, Луис Карлос Галван я помоли да му помогне за следващата му предизборна кампания за президент. Тя вече бе работила като негов поведенчески съветник при предишната кампания, бе придружавала сестра си Глория из цялата страна, заедно бяха празнували победи, бяха преглъщали поражения и избягвали опасности, така че предложението изглеждаше съвсем логично. Маруха се почувства оценена и поласкана. Но в края на обяда забеляза у Галан някакъв странен жест, някакъв свръхестествен проблясък: осени я внезапното и сигурно прозрение, че ще го убият. То беше толкова ясно, че успя да убеди мъжа си да се върнат в Колумбия, въпреки че генерал Маса Маркес го бе предупредил без никакви други обяснения: в страната го дебне смъртна опасност. Осем дни преди да отпътуват от Джакарта, ги събудиха с вестта, че Галан е убит.
	Случаят й бе причинил предразположение към депресия, което похищението изостри. Не намираше в какво да се вкопчи, за да избяга от мисълта, че и над нея е надвиснала смъртна опасност. Отказваше да говори и да се храни. Дразнеше я безучастието на Беатрис и грубостта на маскираните пазачи, не можеше да понася покорството на Марина и отъждествяването й със строгостта на похитителите. Държеше се като надзирател, правеше й забележки, че хърка, че кашля насън, че мърда повече от необходимото. Ако Маруха сложеше някъде чаша с вода, Марина бързаше уплашено да я вземе:
	— Внимавай! — И я преместваше другаде. Маруха й се тросваше с нескрито пренебрежение.
	— Я не се притеснявайте — й казваше. — Не вие командвате тук.
	За капак на всички беди пазачите се тревожеха, че Беатрис по цял ден записва подробности от пленничеството, за да ги разказва на съпруга и децата си, след като излезе на свобода. Беше направила дълъг списък на всичко, което й изглеждаше отвратително в стаята, но се отказа, защото нямаше едно нещо, което да не й е противно. Пазачите бяха чули по радиото, че Беатрис е физиотерапевт, но бяха сбъркали думата с психотерапевт, така че й забраниха да пише от страх, че разработва някакъв научен метод, за да ги докара до лудост.
	Деградацията на Марина беше разбираема. За нея пристигането на другите две заложнички явно беше като нетърпимо нахлуване в свят, който бе приела като собствен и единствено неин след почти два месеца в преддверието на смъртта. Връзката й с пазачите бе станала много силна, но заради новодошлите се бе променила и след по-малко от две седмици тя изпадна в предишното състояние на ужасни болки и непреодолимо усещане за самота, което дотогава бе успявала да превъзмогне.
	Въпреки всичко нито една нощ не се стори на Маруха толкова жестока, колкото първата. Беше ледена и безкрайна. В един часа след полунощ температурата в Богота — според Института по метеорология — беше между 13 и 15 градуса, а в центъра и покрай летището бе валял дъжд. Маруха бе смазана от умора. Захърка още щом заспа, но всеки миг я будеше упоритата й непокорна кашлица на пушачка, подсилвана от студените стени, които призори излъчваха ледена влага. Всеки път, когато захъркваше или се закашляше, получаваше от пазачите ритник в главата. Водена от неудържим страх, Марина им пригласяше и заплашваше Маруха, че ще я вържат за дюшека, за да не се върти толкова, или ще й запушат устата, за да не хърка.
	На разсъмване Марина накара Беатрис да пуснат новините по радиото. Оказа се грешка. В първото си интервю с Ямид Амат по Радио Каракол доктор Педро Гереро изстреля по адрес на похитителите залп от оскърбления и предизвикателства. Призова ги да се държат като мъже и да си покажат лицата. Беатрис изпадна в ужас, убедена, че на нея и Маруха тези обиди ще им излязат през носа.
	Два дни по-късно някакъв шеф, здравеняк, висок метър и деветдесет, пристегнат в хубав костюм, отвори с ритник вратата и влетя в стаята като вихър. Безукорният му костюм от тънка вълна, италианските мокасини и жълтата копринена вратовръзка не пасваха с примитивното му държане. Подхвърли две-три ругатни на пазачите и се заяде с най-боязливия от тях, когото наричаха Лекето. „Казаха ми, че сте много нервен — го скастри. — Та ви предупреждавам, че тук нервните не оцеляват.“ И без капка уважение веднага се обърна към Маруха:
	— Разбрах, че снощи сте пречили, шумите, кашляте.
	Маруха му отвърна с образцово спокойствие, което можеше да мине за презрение.
	— Когато спя, хъркам и не се владея — му каза. — Не мога да сдържам кашлицата, защото стаята е ледена и по стените призори се стича вода.
	Мъжът не беше в настроение за жалби.
	— Да не си мислите, че можете да правите каквото ви скимне? — изкрещя. — Така че ако пак хъркате или кашляте нощем, можем с един куршум да ви пръснем главата.
	После се обърна и към Беатрис.
	— Или на мъжете и децата ви. Познаваме всички и много добре знаем къде са.
	— Правете каквото искате — отвърна Маруха. — Нищо не мога да сторя, за да не хъркам. Ако щете, убийте ме.
	Беше искрена и след време разбра, че е постъпила правилно. Грубото отношение от първия ден беше един от методите, с който похитителите всяваха страх у пленниците. За разлика от нея Беатрис, все още под впечатление от гневното избухване на мъжа й по радиото, не се държа високомерно.
	— Защо трябва да замесвате децата ни, те нямат нищо общо с това — каза почти разплакана. — Вие деца нямате ли?
	Шефът, може би поомекнал, отвърна, че има, но Беатрис бе изгубила битката: сълзите не я оставиха да продължи. Маруха, вече по-спокойна, му заяви, че ако наистина искат да стигнат до споразумение, трябва да говорят с мъжа й.
	Помисли, че маскираният е последвал съвета й, защото в неделя дойде отново, но беше различен. Донесе сутрешните вестници с изявленията на Алберто Вилямисар за готовност да се стигне до съглашение с похитителите. Както изглежда, започваха да действат с известна последователност. Шефът дори прояви отстъпчивост и поиска от заложничките да му направят списък с най-необходимото: сапун, четки и паста за зъби, цигари, крем за лице и някои книги. Част от поръчката пристигна същия ден, но някои от книгите получиха чак след четири месеца. С времето насъбраха всякакви изображения и картички с лика на Божия Младенец и на Светата Дева Помощница, които различните пазачи им оставяха на сбогуване или им носеха след отпуск. Десет дни по-късно домашният режим вече бе установен. Държаха обувките под кревата, но стаята беше толкова влажна, че от време на време трябваше да ги изнасят да съхнат на двора. Можеха да ходят само по дебели мъжки вълнени чорапи в различни цветове и носеха по два чифта, за да заглушават стъпките им. Дрехите, с които бяха облечени в деня на отвличането, им бяха иззети, но им дадоха комплекти анцузи — по един сив и един розов. С тях живееха и спяха, а двете смени бельо перяха под душа. В началото спяха облечени. По-късно, когато им донесоха нощници, в по-студените нощи навличаха и тях върху анцуга. Дадоха им по една торба, в която да прибират оскъдните си лични вещи: резервния анцуг и чистите чорапи, смените бельо, дамските превръзки, лекарствата, тоалетните принадлежности.
	Имаше само една баня за трите заложнички и за двамата пазачи. Жените можеха да я ползват със затворена врата, но без да пускат резето, и то за не повече от десет минути, дори когато трябваше да си изперат дрехите. Позволяваха им да пушат колкото цигари им донасяха, които за Маруха бяха над кутия на ден, а за Марина дори повече. В стаята имаше телевизор и портативно радио, по което заложничките да си пускат новините, а пазачите — музика. Слушаха сутрешните информационни бюлетини тихо, като че ли тайно, но за разлика от тях пазачите пускаха танцовата музика по-силно или по-слабо според настроението си.
	Включваха телевизията в девет сутринта за образователните програми, след тях идваха сериалите и още едно-две предавания до обедните новини. Най-дългият промеждутък беше от четири следобед до единайсет вечерта. Оставяха телевизора да работи като в стаите на децата, дори никой да не го гледаше. Заложничките следяха новините с изострено до крайност внимание и се опитваха да уловят шифровани съобщения от семействата си. Всъщност никога не узнаха колко от тях са пропуснали и колко невинни изречения са изтълкували като послания за надежда.
	През първите два дни Алберто Вилямисар се появи осем пъти в различни новинарски програми с убеждението, че от някое от тях гласът му ще стигне до заложничките. Освен това почти всички деца на Маруха работеха в медиите. Някои водеха постоянни телевизионни рубрики и ги използваха, за да установят връзка, която смятаха за едностранна и може би безполезна, но все пак я поддържаха.
	Още следващата сряда видяха първото предаване на Александра след завръщането й от Гуахира. Психиатърът Хайме Гавирия, колега на съпруга на Беатрис и стар приятел на семейството, сподели мъдри съвети как хора в затворени помещения да поддържат висок дух. Маруха и Беатрис, които познаваха доктор Гавирия, схванаха смисъла на предаването и си взеха поука от неговите наставления.
	Беше първото от серия от осем предавания, която, след дълъг разговор с доктор Гавирия, Александра бе подготвила относно психологията на отвлечените. Най-напред трябваше да подберат теми, които да привлекат вниманието на Маруха и Беатрис, а после да вмъкнат в тях лични послания, които само те двете можеха да разшифроват. Александра реши всяка седмица да кани подготвен събеседник и той да отговаря на предварително уговорени въпроси, които да предизвикват преки и ясни асоциации у пленничките. За всеобща изненада много непредубедени телезрители се досетиха, че зад привидно невинните въпроси се крие нещо.


	Недалече оттам — в същия град — условията в затворническата стая на Франсиско Сантос бяха също толкова противни, колкото и в тази на Маруха и Беатрис, макар и по-малко строги. Обяснението можеше да е, че освен политическите интереси на похищението, срещу двете жени имаше и мотив на отмъщение. Почти сигурно пазачите на Маруха и на Пачо принадлежаха към различни групи. Вероятно от съображения за сигурност те действаха поотделно и без никаква връзка помежду си. Все пак в поведението им проличаваха необясними различия. Пазачите на Пачо бяха по-фамилиарни, независими и отзивчиви, а и не внимаваха особено да крият самоличността си. Най-тежкото условие за Пачо бе, че трябваше да спи вързан с метална верига за пръчките на леглото, която бе обвита в изолационна лента, за да не му причини рани. Най-тежкото за Маруха и Беатрис беше, че нямаха дори легло, за което да ги връзват.
	Още от първия ден Пачо редовно получаваше вестници. В общи линии материалите за неговото отвличане в печата бяха толкова неверни и произволни, че караха похитителите да се превиват от смях. Когато отвлякоха Маруха и Беатрис, дневният му ред вече бе строго установен. Прекарваше нощта буден и заспиваше в единайсет сутринта. Гледаше телевизия сам или с пазачите, обсъждаха новините на деня и най-вече футболните мачове. Четеше до изнемога и дори проявяваше търпение да играе карти или шах. Леглото му бе удобно и спеше добре от първата нощ до деня, в който хвана някаква уртикария и парене в очите, които изчезнаха след изпирането на памучните завивки и основното почистване на помещението. Не се притесняваха, че някой отвън може да види запалената лампа, защото прозорците бяха заковани с дъски.
	През октомври изникна неочаквана надежда: заповядаха му да подготви доказателство, че е жив, за да го изпратят на семейството му. Трябваше да направи върховно усилие, за да запази самообладание. Поиска кана черно кафе и два пакета цигари и започна да пише посланието така, както се изливаше от душата му, без дори да поправи запетайка. Записа го на миникасета, каквато куриерите предпочитаха пред обикновените, защото по-лесно се криеше. Налагаше си да говори бавно и се постара да поправи дикцията си, а в държането му да не проличат сенките, помрачаващи духа му. Накрая, като доказателство за датата на посланието, записа основните заглавия от деня на вестник „Тиемпо“. Остана доволен, особено от първото изречение: „Всички, които ме познават, знаят колко трудно за мен е това послание.“ Но когато го прочете публикувано, вече на свежа глава, остана с впечатлението, че сам си е окачил въжето на шията заради последното изречение, в което умоляваше президента да стори всичко по силите си за освобождаването на журналистите. „Но това — бе отбелязал — не бива да се върши в разрез със закона и конституционните права, което не само ще допринесе за доброто на страната, но и за свободата на печата, която днес е похитена.“ Унинието му се засили няколко дни по-късно, когато отвлякоха Маруха и Беатрис, защото го изтълкува като знак, че тази история ще се окаже продължителна и сложна. Това беше първият кълн на плана за бягство, което щеше да се превърне в негова непреодолима мания.


	Условията на Диана и екипа й — на петстотин километра северно от Богота и три месеца след похищението — бяха различни от тези на другите заложници. Едновременното отвличане на две жени и четирима мъже създаваше сериозни усложнения в логистиката и мерките за сигурност. В затвора на Маруха и Беатрис бе изненадваща пълната липса на съчувствие. При Пачо Сантос беше изненадващо фамилиарното и непринудено отношение на пазачите, негови връстници. В групата на Диана цареше импровизацията, която държеше похитени и похитители в състояние на тревога и неизвестност и налагаше нестабилност, която утежняваше обстановката и увеличаваше нервността на всички.
	Заложничеството на Диана преминаваше под знака на номадството. По време на дългото пленничество заложниците, без никакво обяснение, бяха премествани поне двайсетина пъти в Меделин и извън него, в различни по категория квартири и с различни условия. Тази мобилност навярно бе възможна, защото похитителите им, за разлика от онези в Богота, се движеха в естествената си среда, която напълно контролираха, освен че поддържаха пряк контакт с шефовете си.
	Заложниците се озоваха в една и съща къща само два пъти, и то за броени часове. В началото ги разделиха на две групи: Ричард, Орландо и Херо Бус в една къща, а Диана, Асусена и Хуан Вита в друга наблизо. Някои премествания бяха прибързани и неочаквани, по различно време и без възможност дори да си съберат нещата поради надвиснала заплаха от предстояща полицейска акция. Почти винаги ги водеха пеш по стръмни склонове, шляпайки в калта под безкрайни проливни дъждове. Диана бе силна и решителна жена, но тези безмилостни и унизителни преходи, при физическите и моралните условия на заложничеството, значително надвишаваха нейната издръжливост. Други премествания се извършваха по удивително естествен начин, в обикновени таксита, които избягваха полицейските постове и уличните патрули. През първите седмици най-тежко за всички бе осъзнаването на факта, че никой не знае за отвличането им. Гледаха телевизия, слушаха радио и четяха вестници, но за изчезването им нямаше вест до 14 септември, когато без да разкрива източника, новинарската програма „Криптон“ съобщи, че екипът им не изпълнява журналистическа мисия при партизаните, а е отвлечен от групата на Екстрадитаблес. Трябваше да минат още няколко седмици, преди групата да поеме отговорност за похищението.
	Мъжът, който отговаряше за хората на Диана, беше _пайса_, както наричаха жителите на Меделин, интелигентен и сърдечен човек, към когото всички се обръщаха с „дон Пачо“, без презиме или фамилия. Около трийсетгодишен, той имаше улегналия вид на по-възрастен. Самото му присъствие спомагаше за незабавното разрешаване на висящи проблеми от всекидневието и вдъхваше надежда за бъдещето. Носеше на заложничките подаръчета, книги, бонбони, касети с музика и ги държеше в течение за развоя на войната и на актуалните новини в страната.
	Неговите посещения обаче бяха нередовни и заповедите му невинаги се изпълняваха. Охраната и дежурствата бяха доста хаотични, пазачите никога не носеха маски, използваха прякори от комиксите и пренасяха — от една квартира в друга — устни или писмени послания между отвлечените, които поне донякъде ги утешаваха. Още първата седмица ги снабдиха с униформените анцузи, с тоалетни принадлежности и местните вестници. Диана и Асусена играеха с пазачите на _парчес_* и много пъти помагаха при съставянето на списъци за покупките. Веднъж един от тях каза нещо, което Асусена отбеляза в записките си: „Само за пари не се притеснявайте, имаме ги в изобилие.“ В началото пазачите живееха в безредие, слушаха музика с пълна сила, ядяха когато им скимне и се мотаеха из къщата по долни гащи. Диана пое ролята на водач и постави всичко и всички на мястото им. Накара ги да се обличат прилично, да намаляват звука на музиката, защото им пречи да спят, и успя да изгони от стаята един от тях, който се домогваше да спи на дюшек до леглото й.
	[* Детска игра върху дъска с четири плочки и две зарчета. — Б.пр.]
	Двайсет и осем годишната Асусена имаше спокоен и романтичен характер, но не можеше да свикне да живее без съпруга си, след като четири години бе свиквала да живее с него. Страдаше от изблици на въображаема ревност и му пишеше любовни писма с ясното съзнание, че той никога няма да ги получи. Още през първата седмица след похищението започна да си води много остроумни и полезни всекидневни записки за бъдеща книга. Макар че от години работеше в предаването на Диана, отношенията им бяха не повече от колегиални, ала в нещастието двете се откриха една за друга. Заедно четяха вестниците, приказваха си до съмване и се мъчеха да спят до обяд. Диана беше импулсивна приказливка и от нея Асусена научаваше житейските уроци, които никой не й бе преподавал в училище.
	Членовете на екипа помнеха Диана като интелигентна, весела и жизнерадостна колежка и проницателен политически анализатор. В моментите на отчаяние бе споделила с тях чувството си за вина, задето ги бе въвлякла в тази непредвидима авантюра. „Не ми пука какво ще се случи с мен, но ако с вас се случи нещо, никога повече няма да живея в мир със себе си.“ Хуан Вита, с когото я свързваше старо приятелство, я безпокоеше заради лошото си здравословно състояние. Беше един от най-енергичните и убедителни противници на това пътуване, ала въпреки всичко, едва излязъл от болницата след сериозен прединфаркт, се беше присъединил към екипа. Диана не можеше да го забрави. Първата неделя след отвличането влезе разплакана в стаята му и го попита дали не я мрази за това, че не го бе послушала. Хуан Вита й отвърна съвсем откровено: да, от все сърце я намразил, след като им бяха съобщили, че са в ръцете на Екстрадитаблес, но с времето приел отвличането като неизбежна съдба. Ненавистта му от първите дни също се бе превърнала в чувство за вина, задето не бе успял да я разубеди.
	Затворени в съседна къща, по онова време Херо Бус, Ричард Бесера и Орландо Асеведо нямаха толкова причини за тревога. Бяха открили в шкафовете необичайно количество мъжки дрехи, в оригиналните опаковки и с етикетите на прочути европейски фирми. Пазачите им обясниха, че Пабло Ескобар държал такива дрехи за спешни случаи в няколко тайни квартири. „Възползвайте се, момчета, поръчвайте каквото искате — шегуваха се те. — Малко се бавим заради транспорта, но в рамките на дванайсет часа изпълняваме всяка поръчка.“ Количествата храна и напитки, които в началото докарваха с мулета, бяха истинско безумие. Херо Бус им заяви, че един германец не може да живее без бира, и при следващата доставка му докараха три каси. „Обстановката беше спокойна“, сподели Херо Бус на безупречния си испански. В онези дни бе уговорил един от пазачите да фотографира как тримата заложници белят картофи за обяда. По-късно, когато в друга квартира забраниха снимките, бе успял да скрие един автоматичен фотоапарат върху гардероба, с който бе направил серия цветни снимки на Хуан Вита и на себе си.
	Играеха на карти, домино и шах, но заложниците не можеха да си съперничат с безразсъдните залози и фокусническите трикове на охранителите. Всички те бяха млади. Най-малкият вероятно беше петнайсетгодишен и се гордееше, че вече е спечелил наградата на дебютант в конкурса за ликвидирането на полицаи за два милиона на глава. Изпитваха такова презрение към парите, че още в самото начало Ричард Бесера им продаде очила за слънце и операторски жилетки на цена, на каквато можеше да се купят пет нови.
	Понякога, в студените нощи, пазачите пушеха марихуана и си играеха с оръжията. Два пъти стреляха неволно. Заблуден куршум проби вратата на банята и рани един от тях в коляното. Когато по радиото чуха призива на папа Йоан Павел Втори за освобождаването на отвлечените, един от пазачите възкликна:
	— А този кучи син какво се бърка където не му е работа?
	Друг от пазачите му се нахвърли, възмутен от това оскърбление, и заложниците трябваше да се намесят, за да не се стигне до престрелка. С изключение на този случай Херо Бус и Ричард приемаха нещата спокойно, за да не се тормозят излишно. Орландо от своя страна си мислеше, че е най-незначителният в групата и неминуемо ще оглави списъка на екзекуциите.
	По онова време заложниците вече бяха разделени на три групи в три различни квартири: Ричард и Орландо в една, Херо Бус и Хуан Вита в друга, а Диана и Асусена в трета. Първите двама бяха откарани в такси пред очите на всички, през лудешкия трафик в централния търговски район на Меделин, докато всички служби за сигурност в града ги търсеха. Настаниха ги в една недостроена къща, в помещение, което повече приличаше на килия с размери два на два метра, с мръсна баня без лампа и под охраната на четирима пазачи. За спане разполагаха с два дюшека, проснати на пода. В една винаги заключена съседна стая се намираше друг заложник, за когото — по думите на пазачите — искали откуп от много милиони. Беше едър мулат с масивна златна верига на шията, когото държаха с вързани ръце и в пълна изолация.
	Просторната къща с удобства, в която откараха Диана и Асусена за по-голяма част от заложничеството, приличаше на частната резиденция на важен шеф. Хранеха се на масата със семейството, участваха в личните разговори и слушаха най-модните плочи. Между тях, според записките на Асусена, изпълнения на Росио Дуркал* и Хуан Мануел Серат**. В същата тази къща Диана видя телевизионно предаване, снимано в апартамента й в Богота, и си спомни, че беше скрила някъде ключовете от гардероба, но не беше съвсем сигурна дали зад касетите с музика, или зад телевизора в спалнята. Тогава се сети, че бе забравила да затвори сейфа в бързината, с която за последен път бе поела пътя към злощастието. „Дано никой не си е пъхал носа там“, написа в писмо до майка си. След няколко дни, в едно случайно хванато предаване по телевизията, получи успокоителен отговор.
	[* Росио Дуркал (1944–2006) — известна испанска певица и актриса, носителка на наградата „Грами“ (2005). — Б.пр.]
	[** Жоан Мануел Серат и Тереса (1943) — много популярен каталонски изпълнител и автор на песни. — Б.пр.]
	Животът на семейството в къщата не изглеждаше нарушен от присъствието на заложничките. Идваха непознати госпожи, които се държаха с тях като с роднини и им подаряваха медальони и картички с образите на светци-чудотворци, за да им помогнат да излязат на свобода. Пристигаха цели семейства с деца и кучета, които лудуваха из стаите. Най-лошото бе суровият климат. В редките дни, когато грееше слънце, те не можеха да излязат, защото навън винаги се мотаеха строителни работници. Или може би охранители, преоблечени като зидари. Диана и Асусена си направиха взаимно снимки, всяка в леглото си, на които все още не личеше физическа промяна. На фотография, направена три месеца по-късно, Диана вече изглежда изпита и състарена.
	Когато на 19 септември Диана узна за отвличането на Марина Монтоя и на Франсиско Сантос, тя разбра — без да е запозната с мненията навън, — че нейният случай не е изолиран акт, както го бе възприемала в началото, а мащабна и дългосрочна политическа операция, чиято цел е оказване на натиск за условията, при които наркобароните ще се предадат. Дон Пачо го потвърди: имало списък на избрани журналисти и общественици, които щели да бъдат похищавани, когато интересите на похитителите го налагат. Тогава Диана реши да си води дневник, не толкова като описание на всекидневието, а по-скоро като паметен документ за настроенията и преценките й за събитията. Записваше всичко: случки от заложничеството, политически анализи, лични наблюдения, диалози без реплики със семейството или с Бога, с Дева Мария и с Божия Младенец. На няколко места бе направила пълни преписи на молитви — между които „Отче наш“ и „Аве Мария“ — като оригинален и навярно по-проникновен начин да се моли.
	Очевидно Диана не е мислела да публикува този текст, а да съхрани спомена за някои политически и лични събития, които самата динамика на фактите бе превърнала в сърцераздирателен разговор със самата нея. Бе писала с едрия си закръглен почерк, отчетлив, но труден за разчитане, защото запълваше докрай междуредията на ученическата тетрадка. В началото пишеше тайно, призори, но след като пазачите я разкриха, дори й доставяха хартия и моливи, за да я държат заета, докато те спят.
	Първата й записка е от 27 септември, една седмица след отвличането на Марина и Пачо. В нея пише: „От сряда, 19-и, деня, в който дойде отговорникът на операцията, се случиха толкова много неща, че едва си поемам дъх.“ Питаше се защо тяхното отвличане не е било потвърдено от похитителите и си отговаряше, че вероятно за да могат да ги убият без шумен скандал в случай, че вече не са нужни за целите им. „Така го разбирам и ме обзема ужас“, бе написала. Тревожеше се за състоянието на колегите си повече, отколкото за своето, и по всякакъв начин се опитваше да получи информация за положението им. Винаги е била вярваща католичка, както цялото семейство и особено майка й, а с времето тази набожност ставаше все по-ревностна и дълбока, стигаща до състояние на мистицизъм. Молеше се на Бога и Дева Мария за всеки, свързан по един или друг начин с живота й, включително за Пабло Ескобар. „Може би той се нуждае повече от помощта Ти“, се бе обърнала към Бога в дневника си. „Знам, че се стремиш да го накараш да прозре доброто и да предотврати нови мъки, и Те моля — нека той проумее положението ни.“


	Безспорно най-трудно за всички бе да се научат да съжителстват с пазачите. Тези на Маруха и Беатрис бяха четирима младежи без никакво образование, брутални и неуравновесени; двама по двама се редуваха на всеки дванайсет часа и седяха на пода с готови за стрелба автомати. Всички носеха тениски с рекламни надписи, маратонки и къси панталони, които често сами бяха срязали с градинарски ножици. Единият от двамата, които застъпваха в шест сутринта, продължаваше да спи до девет, докато вторият беше на пост, но почти винаги и двамата заспиваха едновременно. Маруха и Беатрис често си мислеха, че ако по това време нахлуе полицейски отряд в къщата, пазачите дори няма да успеят да се събудят.
	Общото за всички охранители бе абсолютният им фатализъм. Знаеха, че ще умрат млади, приемаха го и живееха ден за ден. Оправдаваха се, че са приели отвратителния си занаят, за да помагат на семействата си, да си купуват хубави дрехи и мотоциклети и да се грижат за благополучието на майките си, които боготворяха над всичко на света и за които бяха готови да умрат. Живееха, вкопчени в същия Божи Младенец и в същата Света Дева Помощница, в които вярваха и пленниците им. Молеха се всекидневно за закрила и милост с извратено благочестие, защото им принасяха дарове и обети само за да си осигурят успех в престъпленията. След преклонението пред светците идваше ред на рохипнола — наркотик, който им помагаше в реалния живот да извършват подвизи като във филмите. „Като го изпиеш с бира, се надрусваш на момента — обясняваше единият от охраната. — Тогава грабваш едно хубаво желязо и си отмъкваш кола за разходка. Най-голям кеф прави ужасената физиономия, с която човекът ти подава ключовете.“ Мразеха всичко останало: политиците, правителството, държавата, правосъдието, полицията и цялото общество. Животът, казваха, е гадост.
	В началото заложниците не ги различаваха, защото виждаха единствено маските и всички им изглеждаха еднакви. Като един и същи човек. С времето разбраха, че маската скрива лицето, но не и характера. Постепенно започнаха да ги разпознават. Всяка маска имаше различна самоличност, нещо типично, свой неповторим глас. И дори нещо повече: имаше сърце. Така неусетно започнаха да си споделят самотата на затворничеството. Играеха на карти и на домино и си помагаха при решаването на кръстословици и ребуси от стари списания.
	Марина покорно се съобразяваше с правилата на пазачите, но не беше безпристрастна. Обичаше едни и ненавиждаше други, като истинска майка предаваше от едни на други злонамерени коментари и предизвикваше вътрешни конфликти, които излагаха на опасност равновесието в стаята. Но ги задължаваше да си четат молитвата и всички го правеха.
	През първия месец между пазачите имаше един, който страдаше от внезапни и повтарящи се пристъпи на лудост. Наричаха го Варава. Той боготвореше Марина, отрупваше я с ласки и глезотии. И напротив, от първия ден се превърна в жесток враг на Маруха. Когато го прихващаше безумието, риташе телевизора и си блъскаше главата в стените.
	Най-странният от всички беше мълчалив и мрачен, много слаб и висок почти два метра, а върху маската намяташе и качулката на тъмносиния суичър, с което заприличваше на побъркан монах. Така и го наричаха — Монаха. Прекарваше много време на колене, като в транс. Явно беше от най-отдавнашните, защото Марина много добре го познаваше и го отрупваше с внимание. След отпуските той й носеше подаръци, между които бе едно пластмасово разпятие. Марина го носеше на врата си, окачено на обикновена връв, така както го бе получила. Тя единствена бе виждала лицето му, защото преди да докарат Маруха и Беатрис, всички пазачи ходели без маски и не правели нищо, за да скрият самоличността си. Марина го приемаше като знак, че няма да излезе жива от това пленничество. Казваше, че е хубав младеж, с най-красивите очи, които е виждала, и Беатрис й вярваше, защото миглите му бяха толкова дълги и извити, че се подаваха през отворите на маската. Беше способен на най-доброто и на най-лошото. Той откри, че Беатрис носи верижка с медальон на Чудотворната Дева.
	— Тук е забранено да се носят верижки — й каза. — Трябва да ми я предадете.
	Беатрис се възпротиви притеснена.
	— Не ми я взимайте — възрази. — Ще е лоша поличба, ще ме сполети нещастие.
	Той разбра нейното притеснение. Обясни й, че медальоните са забранени, защото вътре може да има скрити електронни устройства, с които да проследят местонахождението им. Накрая откри разрешение:
	— Ето какво ще направим — предложи. — Задръжте верижката, но ми предайте медальона. Извинете, но това е заповед.
	От своя страна Лекето бе обсебен от мисълта, че ще го убият, и страдаше от пристъпи на паника. Чуваше въображаеми шумове, измисли си някакъв страхотен белег на лицето, навярно за да заблуди онези, които биха го разпознали. Чистеше със спирт всичко, до което се докосваше, за да не оставя отпечатъци. Марина му се подиграваше, но това не намаляваше бълнуванията му. Посред нощ внезапно се стряскаше: „Чуйте! — шепнеше. — Полицията идва!“ Една нощ загаси нощната лампа и Марина жестоко се блъсна във вратата на банята. Едва не изгуби съзнание. За капак Лекето й се скара, че не умее да се движи в тъмното.
	— Я престанете да се будалкате — сряза го тя. — Това да не ви е криминален филм.
	Пазачите също бяха заложници. Не биваше да се движат из останалата част на къщата, а часовете за почивка прекарваха в затворена с катинар стая, за да не избягат. Всички бяха прости момчета от Антиокия, не познаваха добре Богота, а един от тях сподели, че когато на всеки двайсет-трийсет дни ги пускат в отпуск, ги отвеждат със завързани очи или в багажника на кола, за да не разберат къде се намират. Друг се боеше, че ще го убият, когато вече няма да е необходим, и така да отнесе тайните си в гроба. Непредвидено се появяваха по-добре облечени и маскирани началници, изслушваха рапорти и раздаваха заповеди. Решенията им бяха непредсказуеми и както заложничките, така и пазачите им, зависеха от тяхното благоволение.
	Заложничките получаваха закуската в най-различно време: кафе с мляко и по една _арепа_* с кренвирш отгоре. За обяд им даваха фасул или леща в сивкава вода, парченца месо в локви мазнина, лъжица ориз и газирана напитка. Тъй като в стаята нямаше дори стол, трябваше да се хранят седнали на дюшека, и то само с лъжица — ножовете и вилиците бяха забранени от съображения за сигурност. Вечерята се скалъпваше с претоплен фасул и други останки от обяда.
	[* Питка от царевично брашно, особено разпространена в Колумбия и Венецуела. — Б.пр.]
	Пазачите казваха, че собственикът на къщата, когото наричаха Майордома, си присвоява по-голямата част от парите за храна. Беше четирийсетгодишен, среден на ръст здравеняк, чиято физиономия на фавън можеше да се отгатне по гъгнивия говор и кървясалите му от недоспиване очи, които надничаха през дупките на качулката. Живееше с дребна креслива и развлечена жена с развалени зъби. Казваше се Дамарис и по цял ден, с цяло гърло и фалшиво като оглушал артилерист пееше салса, _вайенато и бамбуко_* с такъв възторг, че човек неизбежно си я представяше как танцува из цялата къща под звуците на собствената си музика.
	[* Вайенато (исп.) — музикален жанр от карибското крайбрежие; бамбуко (исп.) — традиционен колумбийски танц. — Б.пр.]
	Чиниите и чашите не се миеха, а чаршафите не се перяха, докато заложничките не надигнеха вой. Водата в тоалетната се пускаше само четири пъти на ден, а в неделя, когато семейството излизаше, стоеше затворена, та съседите да не заподозрат нещо заради шума от казанчето. Пазачите пикаеха в умивалника или в канала на банята. Дамарис се опитваше да прикрие своята небрежност само когато се дочуеше хеликоптерът на шефовете и го вършеше набързо, с методите на пожарникар — миеше подовете и стените с маркуч. Всеки ден гледаше сериалите до един часа на обед и едва тогава хвърляше в тенджерата под налягане каквото й се намереше за готвене — месо, зеленчуци, картофи, фасул, всичко заедно и объркано — и я оставяше на огъня, докато се включеше свирката.
	В честите караници с мъжа си проявяваше такива ярост и вдъхновение за ругатните, че понякога достигаше истински висини на въображението. Имаха две момиченца, на девет и седем години, които ходеха в близкото училище и от време на време канеха други деца да гледат телевизия или да си играят на двора. Понякога в събота наминаваше учителката, а друг път идваха по-шумни приятели и импровизираха вечеринки с музика. Тогава затваряха стаята с катинар, караха ги да изключат радиото, да спрат звука на телевизора и да не ходят в тоалетната дори при неотложна нужда.


	В края на октомври Диана забеляза, че Асусена е загрижена и тъжна. Мълчеше по цял ден и нямаше настроение да споделя нищо. Не бе нещо необичайно: притежаваше необикновената способност да се абстрахира, особено ако четеше, и най-вече ако четеше Библията. Но в сегашното й мълчание се прокрадваше страх, а и бе твърде бледа. След като Диана я притисна с въпроси, Асусена си призна: от две седмици подозираше, че е бременна. Изчисленията й бяха точни. От над петдесет дни се намираше в плен и два пъти подред бе пропуснала цикъла. При тази добра новина Диана подскочи от радост — типична за нея реакция, — ала разбираше притеснението на Асусена.
	При едно от първите си посещения дон Пачо им бе обещал, че ще ги освободят в първия четвъртък на октомври. Приеха го за истина, защото последваха значителни промени: по-добро отношение, по-добра храна, повече свобода за движение. Но всеки път изникваше някакъв претекст и отменяха датата. След като обявеният четвъртък отмина, им казаха, че ще са свободни на 19 декември, за да отпразнуват изборите за Националната конституционна асамблея. Така продължиха да чакат Рождество, после Нова година, Деня на тримата влъхви или нечий рожден ден, в низ от отлагания, които не бяха повече от утешения, поднасяни на час по лъжичка.
	Дон Пачо продължи да ги посещава и през ноември. Занесе им нови книги, вестници от същия ден, стари списания и кутии шоколад. Разказа им за другите отвлечени. Когато узна, че не е заложничка на отец Перес, Диана се амбицира да получи среща за интервю с Пабло Ескобар и не толкова, за да го публикува — ако все пак й се удадеше такава възможност, — колкото за да обсъди с него условията за доброволното му предаване. В края на октомври дон Пачо й отговори, че молбата й е удовлетворена. На 7 ноември на илюзиите й бе нанесен първият съкрушителен удар: предаването на футболния мач между отбора на Меделин и Националния бе прекъснато от вестта за отвличането на Маруха Пачон и Беатрис Вилямисар.
	Хуан Вита и Херо Бус чуха новината в своя затвор и я приеха като възможно най-лошата. Те също бяха стигнали до заключението, че не са нищо повече от статисти във филм на ужасите. „Материал за пълнеж“, както казваше Хуан Вита. „Излишъци“ ги наричаха пазачите. По време на разгорещен спор един от тях бе изкрещял на Херо Бус:
	— Я млъквайте, вие тук дори не сте поканен.
	Хуан Вита изпадна в депресия, отказваше да се храни, спеше лошо, нищо не го интересуваше и избра милостивата възможност да умре веднъж завинаги, вместо да умира милион пъти всеки ден. Беше блед, едната му ръка изтръпваше, задъхваше се, стряскаше се на сън. Разговаряше единствено с умрелите си роднини, които виждаше от плът и кръв край леглото си. Разтревожен, Херо Бус вдигна скандал по германски. „Ако Хуан умре, вие тук ще сте виновни“, заяви на пазачите. Предупреждението му постигна целта си.
	Докараха доктор Конрадо Приско Лопера, брат на Давид Рикардо и Армандо Алберто Приско Лопера — от прочутата банда на братята Приско, — които работеха с Пабло Ескобар още от първите му дни като наркотрафикант. Сочеха ги за създатели на наемническа банда от юноши, подбирани в североизточната община в Меделин. Говореше се, че ръководят шайка от малолетни главорези, на които възлагат най-мръсната работа, както и охраната на заложниците. В професионалните кръгове обаче доктор Конрадо бе смятан за уважаван специалист, чиято репутация бе опетнена единствено от това, че е бил, или все още е, домашен лекар на Пабло Ескобар. Той се яви с открито лице и изненада Херо Бус с поздрав на добър немски:
	— Hallo Hero, wie geht’s uns’?*
	[* Здрасти, Херо, как я караме? (Нем.) — Б.пр.]
	За Хуан Вита тази визита се оказа изпратена от Провидението. Не толкова заради диагнозата — силен стрес — колкото за читателската му страст. Докторът му предписа единствено сироп от добри четива. Не такива бяха политическите новини, които им разказа доктор Приско Лопера — те им подействаха като отвара, способна да умъртви и най-здравия.
	Разклатеното здраве на Диана се влоши през ноември: силни главоболия, спазматични колики, тежка депресия, макар че в дневника й няма сведения да я е посещавал лекар. Тя си мислеше, че депресията й се дължи на застоя в положението й, което с наближаващия край на годината ставаше все по-неопределено. „Тук времето тече различно, а не както сме свикнали — бе записала. — Няма стремежи към нищо.“ Друга записка от онова време свидетелства за обхваналия я песимизъм: „Съумях да направя преглед на живота си до днес: колко влюбвания, каква незрялост при вземането на важни решения, колко пропиляно време за безсмислени неща!“ Професията й заемаше специално място в тази сурова равносметка: „Въпреки че убежденията ми за това каква трябва да бъде работата на журналиста са все по-твърди, не виждам ясно своята роля.“ Съмненията не бяха отминали и собственото й списание, „което ми изглежда толкова бедно не само от търговска, а и от издателска гледна точка“. И с твърда ръка му подписваше присъдата: „Липсва му дълбочина и анализ.“
	Дните на всички заложници, разделени на групи, преминаваха в очакване на дон Пачо, чиито посещения, винаги обявявани, но рядко осъществявани, бяха тяхната мярка за време. Чуваха малките самолети и вертолетите, които прелитаха над къщата, и оставаха с впечатлението, че са рутинни проверки. За пазачите обаче всяко прелитане беше знак за мобилизация и те грабваха оръжията в позиция на бойна готовност. От неведнъж повтаряните предупреждения заложниците знаеха, че в случай на въоръжена операция пазачите първо тях ще избият.
	Въпреки всичко ноември свърши с известна надежда. Съмненията, измъчващи Асусена Лиевано, се разпръснаха: оказаха се симптоми за лъжлива бременност, вероятно предизвикана от нервното напрежение. Но тя не се зарадва. Напротив: след първоначалния страх мисълта да има дете се бе превърнала в мечта, която си обеща да изживее отново веднага щом излезе на свобода. Диана, от своя страна, откри знак за надежда в изявленията на групата на Нотаблес и на Гидо Пара относно възможността за споразумение.


	За Маруха и Беатрис остатъкът от ноември бе период на приспособяване. Всяка една от тях изгради своя стратегия за оцеляване. Беатрис, която бе храбра и със силен характер, потърси убежище в пренебрегването на действителността. Изтърпя много добре първите десет дни, но скоро осъзна, че положението е по-сложно и рисковано, и предпочете да се извърне с гръб към бедата. Маруха, която бе хладнокръвен аналитик въпреки собствения си почти ирационален оптимизъм, от първия момент разбра, че е попаднала в ситуация, неподвластна на средствата, с които разполага, и заложничеството ще е продължително и тежко. Затвори се в себе си като охлюв в черупката си, пестеше сили, размишляваше задълбочено, докато свикна с неизбежната мисъл, че не е изключено да умре. „Оттук няма да излезем живи“, си каза и самата тя се изненада, че това фаталистично прозрение има обратен ефект. Оттогава се почувства господарка на себе си, способна да понесе всичко и всички, и дори с помощта на внушения да направи режима малко по-търпим. След третата седмица затворничество вече не понасяха телевизията, свършиха кръстословиците и малкото четивни статии в клюкарските списания, които намериха в стаята, останали навярно от предишни заложници. Но дори в най-лошите дни, както бе правила и в нормалния живот, Маруха си запази два часа дневно за абсолютна самота.
	Въпреки всичко първите новини през декември обнадеждаваха. Така както Марина подхвърляше ужасните си предзнаменования, Маруха започна да измисля оптимистични игри. Марина веднага се хвана: единият пазач бе вдигнал палец в знак на одобрение, което означаваше, че нещата вървят към подобряване. Един ден Дамарис не излезе на пазар и те го изтълкуваха, че повече не са необходими продукти, защото скоро ще ги освободят. Представяха си на игра как ще ги пуснат и определяха датата и начина. Тъй като живееха в мрак, въобразяваха си, че ще излязат на свобода в някой слънчев ден и ще го отпразнуват на терасата в апартамента на Маруха. „Какво искате за ядене?“, питаше Беатрис. Марина, която беше чудесна готвачка, диктуваше меню, достойно за кралици. Започваха на шега и завършваха наистина: гласяха се за излизане, гримираха се една друга. На 9 декември, която бе една от датите, определени за освобождаването им по случай изборите за Конституционната асамблея, бяха готови, дори си обмислиха отговорите за пресконференцията. Денят премина в напразно очакване, но завърши без огорчение, защото Маруха беше абсолютно убедена, без най-малка сянка от съмнение, че рано или късно мъжът й ще ги освободи.


>	4.

	Отвличането на журналистите всъщност активира идеята, която измъчваше президента Сесар Гавирия още откакто беше министър в правителството на Вирхилио Барко: да намери правна алтернатива за войната срещу тероризма. Това беше основната тема в предизборната му кампания за президент. Беше го подчертал в речта при встъпването си в длъжност със същественото допълнение, че тероризмът на наркотрафикантите е национален проблем и може да бъде разрешен в национален мащаб, докато наркотрафикът е международен проблем и разрешението му може да се търси единствено в международен мащаб. Борбата срещу наркотероризма имаше приоритет, тъй като след първите бомби обществеността настояваше наркотерористите да бъдат изпратени в затвора, при следващите искаше екстрадиция, а след четвъртата бомба започваше да настоява за помилване. В този смисъл екстрадицията трябваше да действа като инструмент за извънредни ситуации, с който да се оказва натиск за капитулацията на престъпниците, и Гавирия бе готов да го прилага по най-безапелационен начин.
	В първите дни след встъпването си в длъжност той едва ли бе имал време да се занимава с този въпрос, претоварен със съставянето на правителство и свикването на Националната конституционна асамблея, която трябваше да проведе първата коренна държавна реформа за последните сто години. Рафаел Пардо споделяше тревогата от тероризма още след убийството на Луис Карлос Галан, но и той бе повлечен от досадните встъпителни задължения. Неговото положение беше още по-специално. Назначението му за съветник по въпросите на сигурността и обществения ред бе едно от първите, направени в правителство, разтърсвано от новаторските пориви на един от най-младите президенти през този век, ненаситен любител на поезията и почитател на „Бийтълс“, обладан от идеи за дълбоки промени, които самият той скромно наричаше _Преобръщане._ Пардо се движеше сред този вихър, без да се разделя с натъпкано с документи куфарче, готов да работи където свари. Дъщеря му Лаура мислеше, че е останал без работа, защото излизаше и се прибираше по най-различно време. Истината е, че това безредие, наложено от обстоятелствата, напълно пасваше на Рафаел Пардо, чийто характер подхождаше повече за лирически поет, отколкото за висш държавен служител. Трийсет и осем годишен, той притежаваше сериозно и задълбочено университетско образование: бакалавърска степен от Модерната гимназия в Богота, диплома на икономист от Андския университет, където освен това девет години бе останал на преподавателска и изследователска работа, последвана от следдипломна специализация по планиране в Института за социални науки в Хага, Холандия. Беше запален читател на каквото му попадне подръка, особено в две далечни една от друга области: поезия и национална сигурност. По онова време разполагаше само с четири вратовръзки, подарени му за предишните четири Коледи, но не си ги слагаше, а носеше по една в джоба за извънредни случаи. Комбинираше сака и панталони, без да се съобразява с десени и кройки, от разсеяност обуваше два различни на цвят чорапа и винаги когато можеше, ходеше по риза, защото не усещаше разлика между студ и пек. Най-голямата разюзданост, която си позволяваше, беше игра на покер с дъщеря му Лаура до два през нощта, в пълна тишина и с бобени зърна вместо пари. Неговата красива и търпелива съпруга Клаудия изпадаше в отчаяние, защото той ходеше из къщата като сомнамбул, не знаеше къде се намират чашите, как се затваря вратата или как се изважда лед от хладилника, и притежаваше почти магическата способност да не научава неприятни за него неща. Но най-странното му качество бе да стои непроницаем като статуя, без да показва с абсолютно нищо какво мисли, както и безпощадното му дарование да приключва разговора с не повече от четири думи или да сложи край на разгорещен спор с едносрично междуметие.
	Неговите колеги от университета и по служба не подозираха пренебрежителното му отношение към дома — те го познаваха като интелигентен, подреден работник, потресаващо хладнокръвен, като смятаха, че обърканото му изражение по-скоро служи за объркване на другите. Проявяваше раздразнение към незначителните проблеми и голямо търпение към изгубените каузи. Имаше твърд характер, едва смекчаван от невъзмутимо и лукаво чувство за хумор. Президентът Вирхилио Барко бе оценил добрата страна на неговата затвореност и влечението му към загадки, защото му бе възложил преговорите с партизанските движения и програмите за рехабилитация в зоните на въоръжени конфликти. Именно на тази длъжност бе постигнал съглашенията за мир с движението M-19. Президентът Гавирия, който беше негов достоен конкурент в непроницаемите мълчания и в пазенето на държавни тайни, му възложи проблемите на безопасността и обществения ред в една от най-несигурните и метежни страни в света. Пардо пое длъжността, като целият му офис бе натъпкан в едно куфарче, и в продължение на две седмици трябваше да иска разрешение, за да ползва телефона или тоалетната в чуждите кабинети. Затова пък президентът често се съветваше с него на всякакви теми, а на тежките съвещания го изслушваше със специално внимание. Един следобед Пардо бе останал сам с президента в кабинета му и той го попита:
	— Кажете ми, Рафаел, не ви ли тревожи въпросът, че ако изведнъж един от тези типове се предаде на правосъдието, ние няма да разполагаме с никакво обвинение срещу него, за да го вкараме зад решетките?
	Това бе същината на проблема: терористите, преследвани от полицията, не смееха да се предадат, защото нямаха гаранции нито за личната си сигурност, нито за тази на семействата им. От своя страна правораздаването не разполагаше с доказателства, за да ги подведе под отговорност, ако ги заловяха. Целта беше да се намери юридическа формула, при която наркотрафикантите да се решат да признаят престъпленията си в замяна на сигурност за тях и семействата им, гарантирана от държавата. Рафаел Пардо бе обмислял проблема по време на предишното правителство и когато Гавирия му зададе въпроса, още носеше някои бележки, разпилени в куфарчето си. Всъщност те представляваха само началната фаза на възможно разрешение: доброволно предалият се в ръцете на правосъдието щеше да получи намаляване на присъдата за престъпление, за което можеше да му се повдигне обвинение, както и допълнително смекчаване на наказанието в случай, че върне имущество и пари на държавата. Това бе всичко, но президентът прозря цялата идея, защото съвпадаше с неговата стратегия: нито мир, нито война, а правосъдие, при което терористите да бъдат лишени от аргументите им, при това без правителството да се отказва от неотменната заплаха от екстрадиция.
	Президентът Гавирия запозна министъра на правосъдието Хайме Хиралдо Анхел с проекта. Той веднага схвана същността на въпроса, а и отдавна обмисляше на какво юридическо основание би могъл да се реши проблемът с наркотрафика. Освен това двамата поддържаха екстрадирането на престъпниците като инструмент за форсиране на доброволното им предаване.
	С вид на разсеян учен, но притежаващ точен изказ и умение да подрежда фактите, Хиралдо Анхел довърши проекта, добавяйки както някои свои идеи, така и вече установени наредби от Наказателния кодекс. В събота и неделя изготви първата чернова на портативния си репортерски компютър и рано сутринта в понеделник я представи на президента, все още изпъстрена със задрасквания и допълнения на ръка. Заглавието, написано най-отгоре с мастило, предвещаваше ново историческо начало: _Подчинение на правосъдието_.
	Гавирия бе извънредно старателен в изработването на своите проектоукази и не ги представяше в Министерския съвет, докато не се убедеше, че ще бъдат одобрени. Така че задълбочено прегледа черновата заедно с Хиралдо Анхел, както и с Рафаел Пардо, който не бе адвокат, но редките му забележки обикновено тежаха на мястото си. След това изпрати коригирания вариант в Съвета за сигурност, в който Хиралдо Анхел намери подкрепа в лицето на генерал Оскар Ботеро, министър на отбраната, и на директора на Отдела за криминални разследвания Карлос Мехия Ескобар, млад енергичен юрист, който трябваше да прокара декрета в реалния живот. Въпреки че не се противопостави на проекта, генерал Маса Маркес смяташе, че всяка друга форма на борба, освен войната, срещу наркокартела от Меделин е безполезна. „Докато Ескобар е жив — обичаше да повтаря, — тази страна няма да се оправи.“ Беше убеден, че ако Ескобар се предаде, то ще е само за да продължи да управлява картела от затвора, но под закрилата на правителството.
	Проектът бе представен в Министерския съвет с уточнението, че не става въпрос за преговори с тероризма с цел да се възпре едно общочовешко бедствие, за което преди всичко са отговорни страните-потребители на дрога. Тъкмо обратното: въпросът беше да се осигури по-солидна юридическа валидност на екстрадицията в борбата срещу наркотрафика, включвайки отмяната й като висша награда в пакета от стимули и гаранции за доброволно предалите се в ръцете на правосъдието.
	Една от основните дискусионни теми беше какъв да е крайният срок за престъпленията, който съдиите да вземат под внимание. Това означаваше, че тежко нарушение, извършено след датата на указа, няма да подлежи на опрощаване. Главният секретар на президентството Фабио Вилегас, който беше най-яркият противник за крайния срок, се опираше на силен аргумент: щом изтечеше крайната дата за оправдаване на престъпленията, правителството щеше да се лиши от политическа мотивация. Все пак мнозинството се съгласи с президента, че за момента не би трябвало да отлагат крайния срок поради големия риск липсата му да се превърне в нещо като „кралски документ за пиратство“ и така престъпниците да продължат да нарушават закона, докато сами не решат да се предадат.
	За да предпазят правителството от подозрението, че води незаконни или непочтени преговори, Гавирия и Хиралдо се уговориха по време на съдебните процеси да не приемат никакви преки представители на Екстрадитаблес, нито да обсъждат с тях или с другиго каквито и да било съдебни казуси. Това означаваше, че няма да се обсъждат принципни, а единствено оперативни въпроси. Националният директор на Отдела за криминални разследвания — той не се подчинява на изпълнителната власт, нито е назначаван от нея — щеше да е единственият официален, упълномощен да установява контакти с групата на Екстрадитаблес или с техни юридически представители. Целият обмен на мнения трябваше да е в писмен вид и само така да бъде съхраняван.
	Проектоуказът бе обсъден с трескава бързина и необичайна за Колумбия секретност и бе утвърден на 5 септември 1990 година. Беше Указ за извънредно положение № 2047 и гласеше: онези, които са готови да се предадат и да признаят престъпленията си, щяха да бъдат облагодетелствани с правото на неекстрадиране; онези, които в допълнение сътрудничеха с правосъдието, щяха да получат до една трета намаляване на присъдата в замяна на доброволно предаване и признания, както и до една шеста за сътрудничество с властите при посочване на съучастници. Сумарно — до половината от наказанието, наложено за едно или повече престъпления, за които подсъдимите подлежаха на екстрадиция. Това бе правосъдие в най-чист вид: бесило и гарота. Министерският съвет, който утвърди указа, отхвърли три случая на екстрадиция и потвърди други три в знак на публично доказателство, че новото правителство е готово да отмени екстрадицията само като израз на висше благоволение в рамките на указа.
	Всъщност документът бе нещо повече от обикновен декрет, той олицетворяваше ясно определената президентска политика за борба срещу тероризма въобще, не само срещу наркотрафикантите, а и срещу други престъпни деяния. На съвещанията на Съвета за сигурност генерал Маса Маркес не бе изразил истинското си мнение за указа, но години по-късно — по време на предизборната си кампания за президент — го бе разгромил безмилостно, наричайки го „измамата на нашето време“. „С онзи указ бе накърнено върховенството на закона — бе писал тогава — и бе потъпкано традиционното зачитане на углавното право.“
	Пътят се оказа дълъг и сложен. Групата на Екстрадитаблес — известна вече в цял свят като обществения щит на Пабло Ескобар — незабавно отхвърли декрета, макар че си остави отворени вратички в опит да се сдобие с много повече. Главният им довод беше, че в него не се декларира недвусмислено, че няма да бъдат екстрадирани. Наричащите се Екстрадитаблес настояваха да бъдат третирани като политически затворници и следователно да получат същото отношение, каквото бяха получили членовете на партизанското движение M-19, които бяха оневинени и се бяха сдобили със статус на политическа партия. Един от тях дори бе станал министър на здравеопазването, а всички останали участваха в кампанията за свикването на Националната конституционна асамблея. Друг важен въпрос за Екстрадитаблес беше да им бъде осигурен строго охраняван затвор, който да ги защитава от враговете им, както и пълни гаранции за живота на семействата и съучастниците им.
	Говореше се, че правителството е издало указа като отстъпка пред наркотърговците под натиска от похищенията. Всъщност проектът бе в ход отпреди отвличането на Диана и вече бе огласен, когато наркомафията затегна гайките с почти едновременните похищения на Франсиско Сантос и Марина Монтоя. По-късно, когато и осмината заложници се оказаха недостатъчни за постигане на целите им, бяха отвлечени Маруха Пачон и Беатрис Вилямисар. Така се стигна до магическата бройка от деветима журналисти, а също и предварително осъдената сестра на политик, съумял да избегне частното правосъдие на Ескобар. В известен смисъл още преди указът да е доказал своята ефективност, президентът Гавирия се превръщаше в жертва на собственото си творение.


	Също като баща си, Диана Турбай Кинтеро притежаваше силно и неукротимо влечение към властта и призвание на лидер, които бяха определяли живота й. Бе израсла сред големите имена в политиката и това не можеше да не се отрази на мирогледа й. „Диана бе държавник — сподели нейна приятелка, която добре я познаваше и обичаше. — Най-голямата цел в живота й бе упоритият стремеж да служи на страната си.“ Но властта — както и любовта — е нож с две остриета: тя се упражнява и се изстрадва. От една страна, води до състояние на чисто извисяване, от друга, предизвиква точно обратното: търсенето на неустоимо и мимолетно щастие, сравнимо единствено с гонитбата на една идеализирана любов, за която се копнее, но плаши, която се преследва, но никога не се достига. Диана страдаше от този стремеж с неутолимата жажда да узнае всичко, да вникне във всичко, да открие защо и как, да проумее смисъла на живота си. Близки хора, които са я обичали и са общували с нея, са се досещали за сърдечните й терзания и смятат, че рядко се е чувствала щастлива.
	Невъзможно е да се разбере — вече без отговора на Диана — кое от двете остриета на властта й е нанесло по-дълбока рана. Навярно я е изпитала на собствен гръб, когато на двайсет и осем години бе станала лична секретарка и дясна ръка на баща си, впримчена между центробежните вихри на властта. Приятелите й — безброй — казваха, че е една от най-интелигентните личности, които са познавали, че е притежавала неподозирано количество информация, изненадваща способност за анализ и даденото от Бога качество да долавя и най-скритите намерения на хората. Враговете й твърдят еднозначно, че е действала като елемент зад трона, всяващ смут. Трети обаче смятат, че в стремежа да предпази баща си — от всички и над всичко — е обърнала гръб на собствената си съдба и се е превърнала в оръдие в ръцете на лакеи и ласкатели.
	Беше родена на 8 март под безмилостния знак на Риби, когато баща й вече е бил в листата на чакащи за президентския пост на републиката. Навсякъде се бе проявявала като лидер по рождение: в Андския колеж в Богота, в университета „Святото сърце“ в Ню Йорк и в университета „Свети Тома Аквински“, също в Богота, където бе завършила право, без да дочака дипломата.
	Късното й навлизане в журналистиката — за щастие тя е власт без трон — трябва да е било за нея като преоткриване. Бе основала списанието „Ой пор ой“ и телевизионния журнал „Криптон“ като по-непосредствен път за постигането на мир. „Не съм в състояние да се бия с никого, нито имам куража да се карам с някого — бе казала тогава. — Сега съм настроена абсолютно примирително.“ Дотолкова, че за постигането на мир бе седнала да разговаря с Карлос Писаро, главнокомандващия на M-19, който бе изстрелял бойна ракета съвсем близо до помещението, в което се бе намирал президентът Турбай. Приятелката й, която го разказа, добави през смях: „Диана проумя, че цялата работа е като игра на шах, а не като боксов мач срещу целия свят.“
	Така че бе почти невероятно — освен в чисто човешкия смисъл — похищението й да е имало някаква политическа тежест. В публични и лични изявления бившият президент Турбай твърдеше, че няма вести от групата на Екстрадитаблес, защото бе преценил, че така е най-разумно преди още да е разбрал какво искат, но всъщност малко след отвличането на Франсиско Сантос той бе получил послание от тях. Беше уведомил Ернандо Сантос веднага след завръщането му от Италия и го бе поканил в дома си, за да съставят общ план за действие. Сантос го бе заварил в полумрака на огромната му библиотека, съкрушен от убеждението, че Диана и Франсиско ще бъдат екзекутирани. Най-силно го бе впечатлило — както и всички, срещали се с него по онова време — достолепието, с което Турбай понасяше нещастието си.
	Писмото, изпратено до двамата, се състоеше от три листа, изписани на ръка с печатни букви, без подпис, но с изненадващо встъпление: „Приемете почтителен поздрав от нас, Екстрадитаблес.“ Единственото нещо, което не оставяше съмнение за автентичността му, бе характерният за Пабло Ескобар сбит, прям и недвусмислен стил. Първо, поемаше отговорност за похищението на двамата журналисти, които според писмото се намирали „в добро здравословно състояние и в подходящи за пленничество условия, приемани за нормални в подобни случаи“. В останалата част се изреждаха обвинения срещу полицейския произвол. Накрая се изреждаха трите неотменни условия за освобождаването на заложниците: пълното преустановяване на военните действия срещу групата в Меделин и Богота; оттеглянето на Елитния корпус, който бе специалното полицейско подразделение за борба с наркомафията; уволнението на командира му и на още двайсетима офицери, сочени като извършители на изтезанията и убийствата на около четиристотин младежи от североизточната община в Меделин. При неизпълнението на тези условия наркобароните заплашваха, че ще започнат унищожителна война с бомбени атентати в големите градове, както и убийства на съдии, политици и журналисти. Заключението звучеше просто: „Ако стане преврат, ще е добре дошъл. Вече нямаме много за губене.“
	Отговорът в писмен вид и без предварителни разговори трябваше да се предаде в срок от три дни в хотел „Интерконтинентал“ в Меделин, където щеше да има запазена стая на името на Ернандо Сантос. Посредниците за следващите контакти щяха да бъдат посочени от самите Екстрадитаблес. Сантос прие решението на Турбай да не се разгласява нито това послание, нито някое следващо, докато не получат по-конкретно съобщение. „Не можем да се наемаме да пренасяме нечии си бележки до президента — бе заключил Турбай. — Нито да излезем от рамките на приличието.“
	Турбай предложи на Сантос всеки от тях да напише отделен отговор, а после да ги сглобят в едно общо писмо. Така и направиха. Резултатът всъщност беше формално изявление за това, че не разполагат с власт да се намесват в решенията на правителството, но са готови да разгласят всяко нарушение на законите или на човешките права, за които наркобароните съумеят да представят необорими доказателства. Колкото до полицейските акции, те напомняха, че нямат никакви пълномощия да ги спрат, не можеха да настояват за уволнението на Двайсетте обвинявани офицери без улики, нито да публикуват материали, осъждащи ситуация, с която не са запознати.
	Алдо Буенавентура, нотариус и запален любител на коридата още от далечните години в Националния лицей в Сипакира, стар приятел на Ернандо Сантос, ползващ се с абсолютното му доверие, отнесе писмения отговор. Едва се бе настанил в запазената стая 308 в хотел „Интерконтинентал“, когато позвъниха по телефона:
	— Вие ли сте господин Сантос?
	— Не — отвърна Алдо. — Но съм тук от негово име.
	— Донесохте ли посланието?
	Гласът звучал толкова властно, че Алдо се запитал дали не разговаря на живо и директно със самия Пабло Ескобар, и му отговорил утвърдително. В стаята се качили двама млади мъже с костюми и обноски на висши служители. Алдо им връчил писмото. Те с вежлив поклон му стиснали ръката и си отишли.
	След по-малко от седмица Турбай и Сантос приеха визитата на адвоката от Антиокия Гидо Пара Монтоя с ново писмо от Екстрадитаблес. Пара не беше непознат в политическите среди в Богота, но винаги сякаш изникваше от сенките. Четирийсет и осем годишен, той два пъти беше влизал в Камарата на представителите като заместник на двама либерали и веднъж като редовен член от Анапо*, от който се бе зародило движението M-19. Беше работил като съветник в юридическия отдел на президентството в правителството на Карлос Лерас Рестрепо**. В Меделин, където практикуваше от младини, на 10 май 1990 г. бе арестуван като заподозрян в съучастие с тероризма, но след две седмици бе освободен поради липса на доказателства. Въпреки тези и други негови прегрешения той бе смятан за опитен юрист и добър посредник.
	[* Alianza Nacional Popular (исп.) — Национален народен съюз. — Б.пр.]
	[** Карлос Алберто Лерас Рестрепо (1908–1994) — адвокат и политик, президент на Колумбия (1966–1970) от Либералната партия. — Б.пр.]
	Все пак бе трудно да се намери по-неподходящ от него човек, който да остане незабелязан, като довереник на Екстрадитаблес. Отнасяше се сериозно към външния си вид. Носеше платиненосив костюм, който по онова време беше униформата на висшите държавни служители, в комбинация с ярки ризи и младежки вратовръзки с големи възли по италианска мода. Имаше церемониални маниери, изразяваше се високопарно и беше не толкова вежлив, колкото раболепен. Самоубийствено качество за човек, който смята да служи едновременно на двама господари. Озовал се пред един бивш президент-либерал и директора на най-влиятелния вестник в страната, той изригна в словоизлияния. „Многоуважаеми доктор Турбай, почитаеми доктор Сантос, цял съм на ваше разположение“, започна и веднага допусна грешка, която можеше да му струва живота:
	— Аз съм адвокатът на Пабло Ескобар.
	Ернандо мигновено се възползва от това:
	— Значи писмото, което ни носите, е от него?
	— Не — поправи се Гидо Пара, без да мигне. — То е от групата на Екстрадитаблес, но вашият отговор трябва да е отправен до него, защото той може да повлияе върху преговорите.
	Разграничаването беше важно, защото Ескобар се стараеше да не оставя следи за правосъдието. Писмата, които биха могли да го компрометират, за водене на преговори във връзка с похищенията, бяха замаскирани с печатни букви и подписвани от групата на Екстрадитаблес или с кое да е друго име: Мануел, Габриел, Антонио. В онези обаче, в които отправяше обвинения, пишеше саморъчно с малко детския си почерк и не само ги подписваше с името и фамилията си, но и ги потвърждаваше с отпечатък на палеца си. В момента, когато бяха отвлечени журналистите, дори съществуването му се налагаше да е под съмнение. Възможно бе групата на Екстрадитаблес да е просто негов псевдоним, но бе възможно и точно обратното: името и личността на Пабло Ескобар да се използват като прозвище на групата.
	Гидо Пара изглеждаше готов да иде по-далече от писмените предложения на Екстрадитаблес. Но всичко трябваше да се разглежда под лупа. Онова, към което в действителност се стремеше за клиентите си, бе политическо признание, каквото бяха получили партизанските групировки. Освен това поставяше открито въпроса за третиране на проблема с дрогата на международно равнище и предлагаше да се поиска намесата на Обединените нации. След категоричния отказ на Сантос и Турбай прибегна до различни алтернативни формули. Така започна един продължителен и не по-малко безплоден процес, който накрая щеше да стигне до задънена улица.
	След второто писмо Сантос и Турбай установиха личен контакт с президента на републиката. Гавирия ги прие в осем и половина вечерта в малкия салон на личната си библиотека. Беше по-спокоен от обикновено и поиска да узнае новини за отвлечените. Турбай и Сантос го уведомиха за разменените две писма и че посредник е Гидо Пара.
	— Лош пратеник — каза президентът. — Много интелигентен, добър адвокат, но крайно опасен. Ясно, че зад гърба му стои Ескобар.
	Прочете писмата с онази вглъбеност, която поразяваше всички — сякаш изчезваше някъде. Когато свърши, коментарите му бяха завършени и готови, а в предположенията му нямаше дори една излишна дума. Сподели, че нито една разузнавателна служба няма никаква представа къде държат заложниците. Така че за президента бе ново само потвърждението, че са в ръцете на Пабло Ескобар.
	Същата вечер Гавирия доказа умението си да поставя всичко под съмнение, преди да вземе окончателно решение. Допускаше възможността писмата да са фалшиви, Гидо Пара да играе за друг и дори всичко да е игра на човек, който няма нищо общо с Ескобар. Събеседниците му излязоха по-обезсърчени, отколкото влязоха — очевидно президентът приемаше случая като сериозен държавен проблем и оставяше съвсем малко място за личните им чувства.
	Главното затруднение за постигането на споразумение бе, че Ескобар променяше условията според развоя на събитията, за да протака освобождаването на отвлечените и да получи допълнителни непредвидими облекчения, докато очакваше Конституционната асамблея да приеме резолюция относно екстрадицията и евентуалното му помилване. В двусмислената кореспонденция между Ескобар и семействата на похитените това никога не се изясни докрай. По-ясен бе в тайните послания до Гидо Пара, в които се разпореждаше за стратегическите ходове и дългосрочните перспективи на преговорите. „Добре ще е да запознаеш Сантос с всичките ни интереси, за да няма объркване — пишеше в едно от тях. — Трябва да получим черно на бяло и легализирано, че в никакъв случай и за никакво престъпление няма да бъдем екстрадирани в коя да е друга държава.“ Освен това настояваше да се уточни изискването за самопризнания при предаването в ръцете на правосъдието. Другите две главни точки бяха охраната на специалния затвор и сигурността на роднините и привържениците му.


	Приятелството между Ернандо Сантос и бившия президент Турбай, което винаги е било на политическа основа, тогава стана по-близко и сърдечно. Можеха дълги часове да седят един срещу друг в абсолютно мълчание. Не минаваше ден, без да си разменят по телефона лични впечатления, тайни предположения, нови данни. Стигнаха дотам, че си изработиха шифрован код, за да си обменят поверителни новини.
	Не им е било лесно. Ернандо Сантос бе човек с безкрайни възможности, който с една дума можеше да спаси или да съсипе нечий живот. Той бе емоционален, раздразнителен и с развито племенно чувство, което надделяваше при вземането на решения. Онези, които бяха край него, докато синът му бе отвлечен, се опасяваха, че няма да преживее мъката. Не се хранеше, будеше се посред нощ, винаги държеше телефона до себе и скачаше при първия звън. През тези мъчителни месеци почти не се срещаше с хора, включи се в програма за психиатрична помощ, за да съумее да посрещне смъртта на сина си, която смяташе за неизбежна, и стоеше затворен в кабинета или спалнята си, погълнат от прекрасната си колекция пощенски марки и обгорени в самолетни катастрофи писма. Съпругата му Елена Калдерон, майка на седемте им деца, бе починала седем години преди това и той действително бе останал сам. Обостриха се проблемите му със сърцето и зрението, нямаше сили да сдържа сълзите си. При тези драматични обстоятелства достойна за похвала е заслугата му да държи вестника далече от личната си трагедия.
	Една от главните му опори в онзи горчив период бе твърдостта на снаха му Мария Виктория. От първите дни, непосредствено след отвличането, тя пази спомена за нахълталите в дома им роднини и приятели на мъжа й, които се излягаха по килимите и пиеха кафе и уиски до късно през нощта. Говореха винаги за едно и също, докато шокът от отвличането и самата представа за отвличането все повече избледняваха. След като Ернандо Сантос се завърна от Италия, той отиде право в дома на Мария Виктория и я поздрави много прочувствено, което окончателно я сломи, но когато трябваше да се обсъжда нещо поверително за похищението, я молеше да го остави насаме с мъжете. Мария Виктория, жена със силен характер и трезв ум, осъзна, че в това мъжко семейство винаги е била на втори план. Плака цял ден, но решението да си извоюва самоутвърждение и собствено място в дома само укрепна. Ернандо вникна в доводите й, дори си призна грешките, след което откри в нейно лице най-здравата опора в мъката си. Оттогава поддържаха отношения на непоклатимо доверие, било в лични контакти, било по телефона, писмено или чрез трето лице, та дори по телепатия, защото и по време на най-бурните семейни съвети един поглед им стигаше, за да знаят какво мислят и какво трябва да кажат. Освен това тъкмо на Марияве й хрумнаха много интересни идеи, една от които беше да публикуват незакодирани редакционни бележки, в които да споделят с Пачо забавни случки от живота в семейството.


	Най-рядко споменаваните жертви бяха Лилиана Рохас Ариас, съпруга на оператора Орландо Асеведо, и Марта Лупе Рохас, майката на Ричард Бесера. Въпреки че не бяха близки приятелки, нито роднини — независимо от еднаквото фамилно име, — похищението ги направи неразделни. „Не толкова от мъка — каза Лилиана, — колкото за да си правим компания.“
	Лилиана кърмеше сина си Ерик Йесид на година и половина, когато от новинарската програма „Криптон“ й съобщиха, че целият екип на Диана Турбай е отвлечен. Лилиана беше двайсет и четири годишна, бе омъжена от три и живееше на втория етаж в дома на свекъра си в квартал Сан Андрес в южната част на Богота. „Тя е толкова весело момиче — разказа една нейна приятелка, — че не заслужаваше тази ужасна вест.“ Но Лилиана беше не само весела, но и посвоему оригинална, защото след като се съвзе от първоначалния шок, по време на новините слагаше детето пред телевизора, за да може то да вижда баща си, и продължи неизменно да го прави до последния ден на заложничеството му.
	От „Криптон“ обещаха да помагат и на двете и когато детето на Лилиана се разболя, предаването пое разходите.
	Нидия Кинтеро също им се обади, за да им вдъхне спокойствието, което на самата нея липсваше. Обеща им, че всяка нейна постъпка пред правителството ще е насочена не само за освобождаването на дъщеря й, но и на целия екип, като ще ги уведомява за най-незначителната вест за отвлечените. Така и направи.
	Марта Лупе живееше с двете си дъщери, които тогава бяха на четиринайсет и единайсет години, и зависеше финансово от Ричард. Когато той замина с екипа на Диана, й каза, че ще се прибере след три дни, така че след първата седмица тя започна да се тревожи. Каза, че не допуска да е имала предчувствие, но се обаждаше в редакцията по всяко време, докато не й казаха, че се е случило нещо странно. Малко по-късно официално обявиха, че всички са отвлечени. Оттогава по цял ден държеше радиото включено и се обаждаше в редакцията на предаването винаги щом сърцето й го подскажеше. Притесняваше я мисълта, че синът й е най-незначителният сред заложниците. „Но не можех да правя друго, освен да плача и да се моля“, разказа. Нидия Кинтеро обаче успя да я убеди, че могат да се направят много други неща за освобождаването на близките им. Канеше я да участва в граждански и религиозни акции и успя да й вдъхне борческия си дух. Лилиана си мислеше същото за Орландо и това я изправи пред тежка дилема: дали той ще е последният екзекутиран, защото е най-незначителният, или ще е първият, защото това би предизвикало същото обществено брожение, но с по-малко последствия за похитителите. При тази мисъл тя избухваше в неудържими ридания, които продължиха до самия край. „Всяка вечер, след като слагах детето да спи, сядах да плача на терасата с поглед във вратата, за да го видя как ще се прибере — каза. — Това продължи нощ след нощ, докато наистина го видях отново.“


	В средата на октомври доктор Турбай предаде на Ернандо Сантос по телефона едно от шифрованите им съобщения. „Имам много хубави вестникарски материали в случай, че се интересуваш от бикоборство. Ако искаш, ще ти ги изпратя.“ Ернандо разбра, че Турбай разполага с важна новина за похитените. И наистина, в дома на доктор Турбай бе получена касета, изпратена от Монтерия. Беше доказателството, че Диана и колегите й са живи, за което семейството настояваше от седмици. Гласът не можеше да се сбърка: „Татенце, трудно бе да се изпрати послание при тези условия, но след много молби ни разрешиха да го направим.“ Само едно изречение подсказваше какво може да се предприеме в бъдеще: „Постоянно гледаме и слушаме новините.“
	Доктор Турбай реши да се явят с посланието при президента и да се опитат да получат нова информация. Гавирия ги прие точно в края на работния си ден, все в същата библиотека в частното си жилище, беше спокоен и необичайно разговорлив. Затвори вратата, наля им уиски и си позволи някои политически признания. Процесът за предаването на наркобароните бил в застой заради упорството на самите Екстрадитаблес, но президентът възнамерявал да го раздвижи, като добави допълнителни юридически уточнения към първоначалния вариант на указа. Бе работил по този въпрос целия следобед и се надяваше същата нощ да намери разрешението. Обеща на следващия ден да ги посрещне с добра новина.
	Според уговорката те се явиха отново на следващия ден, но завариха друг човек, подозрителен и мрачен, разговорът с когото още от първото изречение беше обречен на провал. „В много тежък период сме — заяви Гавирия. — Исках да ви помогна и го правих в рамките на възможното, но настъпи момент, когато нищо не мога да сторя.“ Беше ясно, че нещо съществено е променило настроението му. Турбай мигновено го усети и само след десет минути стана от креслото с тържествено спокойствие. „Господин президент — му каза без сянка от недоволство. — Вие постъпвате както подобава, а ние действаме като бащи. Разбирам го и моля да не правите нищо, което може да ви създаде проблеми в качеството ви на държавен глава.“ И завърши, сочейки президентското кресло:
	— Ако седях тук, щях да постъпя по същия начин.
	Гавирия се изправи силно пребледнял и ги изпрати до асансьора. Един от адютантите слезе с тях и им отвори вратата на автомобила, чакащ ги на рампата пред частното жилище. Никой от двамата не продума, докато не излязоха в ранната вечер на тъжния дъждовен октомври. Бумтежът от трафика по булеварда стигаше до тях, приглушен от бронираните стъкла.
	— По тази линия няма какво повече да се направи — въздъхна Турбай след продължително размишление. — От снощи досега се е случило нещо, което той не можеше да ни каже.
	Тази драматична среща с президента извади на преден план доня Нидия Кинтеро. Беше бившата съпруга на бившия президент Турбай Аяла, неин чичо, и двамата имаха четири деца, от които Диана бе най-голямата. Седем години преди отвличането бракът с бившия президент бе анулиран от Ватикана и тя се бе омъжила повторно за депутата либерал Густаво Балкасар Монсон. От опита си като първа дама знаеше какви са формалните ограничения на един президент, особено по отношение на неговия предшественик. „Единственото нещо, което трябваше да се направи — каза Нидия, — бе да се напомни на президента Гавирия за неговите задължения и отговорности.“ Именно това се опита да направи, макар и без особени надежди.
	Още преди отвличането да бе потвърдено официално, обществената дейност на Нидия бе достигнала невероятни мащаби. Бе организирала групички деца, които да се появяват в новинарските програми по радиото и телевизията в цялата страна и да четат прочувствена молба за освобождаването на заложниците. На 19 октомври, в деня на Националното помирение, бе уредила в много градове и общини в дванайсет часа по обед да се отслужат литургии за обединението на всички колумбийци. Службата в Богота се състоя на площад „Боливар“, като същевременно бяха проведени мирни манифестации с бели кърпи и бе запален факел, който щеше да гори, докато заложниците не се завърнеха живи и здрави. По нейно настояване новините по телевизията започваха с излъчването на снимки на всички отвлечени, отброяваха се дните им в плен, а портретите на освободените се сваляха. Също по нейна инициатива преди началото на всички футболни мачове в страната се произнасяше апел за освобождаване на отвлечените. Колумбийската кралица на красотата за 1990 г. Марибел Гутиерес започна благодарствената си реч с призив за пускане на заложниците.
	Нидия присъстваше на семейните сбирки на другите отвлечени, изслушваше адвокатите, правеше тайни постъпки чрез фондацията „Солидарност за Колумбия“, чийто президент беше от двайсет години, ала почти през цялото време имаше чувството, че тъпче на едно място. Беше тежко бреме за нейната решителна и пламенна натура, надарена с почти ясновидска прозорливост. Съобразяваше се с действията на всички, докато не проумя, че се намират в задънена улица. Нито Турбай и Ернандо Сантос, нито кой да е друг с политическа тежест не би могъл да принуди президента да преговаря с похитителите. Това убеждение се затвърди окончателно, след като доктор Турбай й разказа за последната неуспешна среща с Гавирия. Тогава тя реши да действа самостоятелно и да открие втори фронт, за да постигне по най-прекия път освобождаването на дъщеря си.
	По онова време в офиса на фондацията „Солидарност за Колумбия“ в Меделин се получи анонимно обаждане: неизвестно лице твърдеше, че разполага с новини за Диана. Съобщаваше, че негов стар приятел от имение край Меделин пъхнал в кошницата му със зеленчуци бележка, в която пишело, че Диана е там. По време на футболните мачове пазачите на отвлечените се наливали с бира, докато се строполят на пода, така че в случай на въоръжена спасителна операция не се очаквала съпротива. За по-голяма сигурност информаторът предлагаше да изпрати план на имението. Съобщението изглеждаше толкова убедително, че Нидия отпътува за Меделин, за да установи личен контакт. „Помолих информатора — разказа — да не споделя с никого тази информация, като му обясних колко опасен е всеки опит за освобождаване, и то не само за дъщеря ми, но и за пазачите й.“
	Новината, че Диана се намира в Меделин, подсказа на Нидия идеята да се срещне с Марта Ниевес и Анхелита Очоа, сестри на Хорхе Луис, Фабио и Хуан Давид Очоа, обвинени в трафик на дрога и незаконно забогатяване и известни като лични приятели на Пабло Ескобар. „Отидох при тях с горещото желание да ми помогнат да установя контакт с Ескобар“, сподели Нидия години по-късно, припомняйки си онези горчиви дни. Сестрите Очоа й разказали за полицейския произвол, на който били подложени семействата им, изслушали я внимателно и проявили съчувствие към нейния случай, но й заявили, че нищо не могат да направят пред Пабло Ескобар.
	Марта Ниевес знаеше какво е да си отвлечен. През 1981 г. тя самата била похитена от M-19 с цел да получат като откуп сума с много нули. Тогава Ескобар реагирал със създаването на бруталната банда МАС*, която я бе освободила след три месеца кървава война срещу M-19. Сестра й Анхелита също се смяташе за жертва на полицейско насилие и двете подхванаха изчерпателен разказ за полицейски издевателства, за незаконно нахълтване в жилищата им и безброй случаи на потъпкване на човешките права.
	[* Muerte a Secuestradores (исп.) — Смърт на похитителите. — Б.пр.]
	Нидия не загуби устрема си да продължи борбата. Накрая помоли поне да изпратят нейно писмо до Ескобар. Вече бе предала едно на Гидо Пара, но не бе получила отговор. Сестрите Очоа отказаха да изпратят друго писмо от страх, че по-късно Ескобар може ги упрекне, че са му навредили. Все пак в края на срещата проявиха съчувствие към настойчивите молби на Нидия и тя се завърна в Богота с убеждението, че е оставила открехната вратичка в две посоки: едната към освобождаването на дъщеря й, а другата към доброволното предаване на братята Очоа в ръцете на правосъдието. Тогава си помисли, че е уместно да уведоми за действията си лично президента.
	Той я прие веднага. Нидия започна направо с жалбите на сестрите Очоа срещу действията на полицията. Президентът я остави да говори и рядко задаваше откъслечни, но напълно уместни въпроси. Очевидно намерението му бе да не отдава на обвиненията същественото значение, което им придаваше Нидия. Колкото до нейния частен случай, Нидия настояваше за три неща: отвлечените да бъдат освободени, президентът да поеме юздите в свои ръце и да предотврати спасителна акция, която би могла да се окаже фатална, както и да се удължи срокът за доброволното предаване на Екстрадитаблес. Единственото нещо, в което президентът я увери, бе, че в случая с Диана, както и във всеки друг случай на отвличане, няма да се предприеме освободителна акция без съгласието на семействата.
	— Такава е нашата политика — й каза.
	Въпреки това Нидия продължи да се пита взел ли е президентът всички необходими мерки, за да предотврати друг да го направи без негово разрешение.
	Почти месец по-късно Нидия отново се срещна със сестрите Очоа в дома на обща приятелка. Посети и една снаха на Пабло Ескобар, която подробно й разказа за полицейския произвол, на който са били подложени тя и братята й. Нидия й занесе писмо за Ескобар — две страници и половина канцеларски формат, почти без полета, изписани с калиграфски почерк и в стегнат изразителен стил, постигнат след безброй чернови. Премисленото й намерение бе да стигне до сърцето на Ескобар. Започваше с това, че не се обръща към бореца, готов на всичко за постигане на целите си, а към човека Пабло, „към чувствителната личност, която обожава майка си и би дал живота си за нея, към този, който има съпруга и малки невинни и беззащитни деца, нуждаещи се от неговата закрила“. Тя съзнава, пишеше, че Ескобар е прибегнал до отвличането на журналистите, за да привлече вниманието на обществеността в подкрепа на своята кауза, но смята, че вече го е постигнал, и то повече от необходимото. Следователно, завършваше писмото, „постъпете като човешко същество, каквото сте, и в израз на велик човеколюбив акт, който светът ще оцени, върнете похитените ни близки“.
	Докато четеше писмото, снахата на Ескобар изглеждаше искрено развълнувана. „Бъдете напълно сигурна, че това писмо силно ще го трогне — каза като на себе си по време на една пауза. — Всичко, което правите, го вълнува и това е в полза на дъщеря ви.“ Накрая сгъна отново писмото, сложи го в плика и саморъчно го залепи.
	— Бъдете спокойна — каза на Нидия с неподлежаща на съмнение откровеност. — Пабло още днес ще получи писмото.
	Същата нощ Нидия се върна в Богота, обнадеждена от въздействието на писмото, и реши да помоли президента за нещо, за което доктор Турбай не се бе осмелил: полицейските операции да бъдат преустановени, докато се водят преговори за освобождаване на заложниците. Така и направи, но Гавирия й заяви без заобикалки, че не може да издаде такава заповед. „Действително провеждахме политика за постигане на справедливост като алтернатива — обясни по-късно. — Но отменянето на акциите нямаше да послужи за освобождаването на отвлечените, а само щеше да преустанови преследването на Ескобар.“
	Нидия изпита чувството, че е изправена пред човек от камък, за когото животът на дъщеря й не означава нищо. Трябваше да потисне изблика на гняв, докато президентът й обясняваше, че операциите на силите на реда не са обект на преговори, че те не се нуждаят от разрешението му да действат, нито той може да издава заповеди те да не действат в рамките на закона. Срещата се оказа пълен провал.
	След безполезните си постъпки пред президента на републиката Турбай и Сантос решиха да потропат на други врати и най-подходяща за тази цел им се стори групата на Нотаблес. Тя бе съставена от бившите президенти Алфонсо Лопес Мичелсен и Мисаел Пастрана, депутата Диего Монтаня Куеляр и архиепископа на Богота кардинал Марио Револьо Браво. През октомври семействата на похитените се срещнаха с тях в дома на Ернандо Сантос. Започнаха с разказ за посещенията си при президента Гавирия. Единственото, от което действително се заинтересува Лопес Мичелсен, бе възможността указът да се дообработи с юридически допълнения, които да отворят нови вратички за политиката за доброволно предаване. „Трябва да се настоява“, каза. Пастрана се придържаше към идеята да се търсят формули за натиск с цел ускоряването на този процес. Но с какви средства? Ернандо Сантос припомни на Монтаня Куеляр, че за целта той би могъл да мобилизира партизанските групировки.
	След продължителна обмяна на мнения и информация Лопес Мичелсен направи първото заключение. „Да влезем в играта на Екстрадитаблес“, каза. И предложи групата на Нотаблес да излезе с публично изявление, че поема ролята на говорител на семействата на отвлечените. Единодушно приеха Лопес Мичелсен да напише изявлението.
	След два дни първата чернова бе готова и прочетена на среща, на която присъстваха Гидо Пара и още един адвокат на Ескобар. В този документ за пръв път бе изложена тезата, че наркотрафикът може да се смята за колективно престъпление sui generis*, а това отваря нов път за преговори. Гидо Пара подскочи.
	[* Единствен по рода си (лат.). — Б.пр.]
	— Престъпление sui generis! — възкликна очарован. — Това е гениално!
	Оттам нататък той посвоему разви концепцията за това паднало му от небето преимущество, което се намираше на размитата граница между углавно и политическо престъпление и правеше осъществима мечтата на Екстрадитаблес да получат същия политически статус като партизанските групировки. По време на първия прочит всеки добави по нещо. Накрая един от адвокатите на Ескобар настоя Нотаблес да се сдобият с писмо от Гавирия, в което животът на Ескобар да бъде гарантиран по ясен и безспорен начин.
	— Съжалявам — каза Ернандо Сантос, възмутен от искането. — Аз не се забърквам в това.
	— Аз още по-малко — добави Турбай.
	Лопес Мичелсен също енергично отказа. Тогава адвокатът помоли да му съдействат за среща с президента, за да получи устна гаранция за Ескобар.
	— Тази тема тук няма да се обсъжда — заключи Лопес.
	Още преди групата на Нотаблес да се събере, за да редактира черновата на декларацията, Пабло Ескобар вече бе уведомен и за най-потайните им намерения. Само така се обяснява спешното му писмо до Гидо Пара, в което му даваше екстрени разпореждания. „Давам ти свобода да намериш начин Нотаблес да те поканят на среща за обмяна на мнения“, му пишеше. И изреждаше редица вече приети от Екстрадитаблес решения, с което да изпреварят всяка друга инициатива.
	След двайсет и четири часа писменото изявление на групата на Нотаблес бе готово и то съдържаше ново важно допълнение към предишните варианти за споразумение: „Нашите посреднически усилия придобиват ново измерение, което няма да се ограничи до отделна спасителна акция, а е насочено към постигането на глобален мир за всички колумбийци.“ Тази нова дефиниция увеличаваше надеждите. Президентът Гавирия остана доволен, но сметна, че е необходимо установяването на ясно разграничение, за да се избегне неправилното тълкуване на официалната постановка, след което разпореди министърът на правосъдието да публикува предупреждение, че условието за доброволно подчинение на закона продължава да е единствената правителствена позиция за предаването на терористите.
	Ескобар не одобри нито дума. На 11 октомври, още щом прочете декларацията в печата, той изпрати яростен отговор до Гидо Пара с нареждане да го разпространи из кулоарите в Богота. „Писмото на Нотаблес е почти цинично — пишеше в него. — Да сме пуснели по-скоро заложниците, защото правителството протака разучаването на нашия въпрос. Да не мислят, че ще им позволим да ни измамят отново?“ Позицията на групата на Екстрадитаблес — пишеше — си оставала същата като в първото писмо. „Няма основание да бъде променена, защото не получихме положителни отговори на исканията от първото ни послание. Това е сделка, а не игра, в която всеки се мъчи да надхитри другия.“
	Истината е, че по онова време Ескобар бе изпреварил Нотаблес с няколко светлинни години. Неговите претенции тогава бяха правителството да му предостави собствен охраняван терен — лагер-затвор, както го наричаше, — подобен на онзи, в който бяха държали членовете на M-19, докато се водели преговорите за слагане на оръжие. Преди повече от седмица бе изпратил на Гидо Пара подробно писмо с указания какъв трябва да бъде специално пригодения за него затвор. Пишеше, че идеалното място е разположено на дванайсет километра от Меделин и е негово собствено имение, регистрирано на името на един телохранител, който общината Енвигадо можеше да вземе под аренда и да го приспособи за затвор. „Тъй като това изисква разходи, групата на Екстрадитаблес ще поеме част от разноските“, продължаваше писмото. И завършваше със смайващ абзац: „Казвам ти всичко това, защото искам да разговаряш с кмета на Енвигадо, да му кажеш, че отиваш от мое име, и да му обясниш идеята. Но искам да го убедиш да напише отворено писмо до министъра на правосъдието, в което да обясни, че Екстрадитаблес няма да се подчинят на Указ 2047, защото се опасяват за сигурността си. Като принос към мира за народа в Колумбия общината Енвигадо да се наеме да организира специален затвор, който да осигури безопасността и живота на онези, които ще се предадат. Обърни се към Нотаблес открито и ясно, за да говорят с Гавирия и да му предложат устройването на лагера.“ Целта на писмото беше да принудят министъра на правосъдието да отговори публично. „Знам, че това ще бъде истинска бомба“, пишеше още в писмото си Ескобар. И завършваше съвсем безочливо: „Така ще ги водим за носа към нашата цел.“
	Министърът обаче отхвърли формулираното по този начин предложение и Ескобар бе принуден да смекчи тона в друго писмо, в което за пръв път предлагаше повече, отколкото изискваше. В замяна на лагера-затвор обещаваше да разреши конфликтите между отделните картели, банди и шайки, да осигури предаването на повече от сто разкаяли се трафиканти на дрога и така да прокара сигурен път към мира. „Не искаме помилване, нито диалог или нещо друго, което не могат да ни осигурят“, пишеше. Било обикновено предложение за предаване на властите, „докато всички в тази страна искат диалог и политически статус“. Съгласяваше се дори да отстъпи от най-ценното: „Нямам проблеми за екстрадицията, защото знам, че ако ме заловят жив, ще ме убият, както досега са постъпвали с всички.“
	Тогавашната му тактика беше да иска огромни услуги в замяна на известия от заложниците. „Кажи на господин Сантос — пишеше в друго писмо, — че ако иска доказателства, че Франсиско е жив, първо да публикува доклада на «Америкас Уоч», интервю с директора му Хуан Мендес и доклад за кланетата, изтезанията и изчезването на хора в Меделин.“ Но по онова време Ернандо Сантос вече владееше ситуацията. Той бе осъзнал, че тази размяна на предложения и контрапредложения изчерпва не само неговите сили, но и тези на противниците. Един от тях бе Гидо Пара, който в края на октомври едва издържаше нервното напрежение. Отговорът на Сантос до Ескобар беше, че няма да отпечата нито ред, нито ще приеме повече неговия пратеник, докато не получи неоспоримо доказателство, че синът му е жив. Алфонсо Лопес Мичелсен го подкрепи със заплахата, че ще напусне групата на Нотаблес.
	Постигнаха ефект. След две седмици Гидо Пара се обади на Ернандо Сантос от някакъв крайпътен хан. „Пътувам по магистралата с жена ми и ще бъда в дома ви в единайсет — му каза. — Нося ви най-прекрасния десерт и нямате представа колко му се наслаждавах и колко ще му се насладите и вие.“ Ернандо се въодушеви при мисълта, че му води Франсиско. Но се оказа само гласът му, записан на миникасета. Изгубиха над два часа, преди да я изслушат, защото не намериха подходящ магнетофон, докато накрая някой се сети, че могат да я прослушат на телефонния секретар.
	Пачо Сантос може да бе добър в много дейности, но не ставаше за учител по дикция. Искаше му се да говори с бързината, с която мислеше, и изреченията излизаха забързани, едно през друго. Изненадата на вечерта в случая бе тъкмо обратното. На записа той говореше бавно, с добре поставен глас и със съвършени речеви конструкции. Посланията всъщност бяха две — едното до семейството, а другото до президента — и ги бе съчинил предишната седмица.
	Идеята на пазачите Пачо да запише заглавията на вестника като доказателство за датата беше грешка, която Ескобар не би трябвало да им прости. Това обаче даде възможност на редактора по съдебните въпроси на „Тиемпо“ Луис Каньон да блесне с доказателство за високия си професионализъм.
	— Държат го в Богота — каза той.
	Действително в броя, който Пачо бе цитирал, имаше заглавие от последната минута, което бе влязло за печат само в местното издание, чието разпространение се ограничаваше до северната част на града. Това сведение бе по-ценно от злато и можеше да е решаващо, ако Ернандо Сантос не бе противник на въоръжена спасителна операция.
	За бащата това беше миг на възкресение най-вече защото съдържанието на посланието потвърждаваше, че отвлеченият му син одобрява становището му относно похищенията. Освен това в семейството винаги бяха смятали Пачо за най-уязвимия от братята заради буйния темперамент и неуравновесения му характер и никой не можеше да си представи, че след шейсет дни в плен ще прояви такова самообладание и толкова здрав разум.
	Ернандо събра цялото семейство у дома си и всички до съмване слушаха записа. Само Гидо не издържа на мъчението. Разплака се. Ернандо се приближи да го успокои и в пропитата му от пот риза долови миризмата на паника.
	— Запомни, че мен няма да ме убие полицията — каза му Гидо Пара през сълзи. — Ще ме ликвидира Пабло Ескобар, защото знам прекалено много.
	Мария Виктория не се трогна. Струваше й се, че Пара си играе с чувствата на Ернандо, че използва слабостта му и с едната ръка му подхвърля по нещичко, за да вземе с другата много повече. По някое време през нощта Гидо Пара навярно го усети, защото каза на Ернандо: „Тази жена е като буца лед.“
	Дотам бяха стигнали нещата, когато на 7 ноември отвлякоха Маруха и Беатрис. Групата на Нотаблес изгуби почва под краката си. На 22 ноември, както вече бе обявил, Диего Монтаня Куеляр постави пред колегите си въпроса за разпускането на групата и на тържествена среща с президента те му връчиха заключенията си относно основните искания на Екстрадитаблес.
	Ако президентът Гавирия бе очаквал, че указът за подчинение на закона ще предизвика масово и незабавно доброволно предаване на наркотрафикантите, трябва да е останал разочарован, защото това не се случи. Реакцията в печата, в политическите кръгове, на изтъкнати юристи и дори някои основателни съображения на адвокатите на Екстрадитаблес доказваха, че Указ 2047 трябва да бъде променен. Преди всичко в него се предоставяше прекалено широка свобода всеки съдия да тълкува посвоему прилагането на мярката за екстрадиция. Друг пропуск беше, че основните улики срещу наркобароните се намираха в чужбина, но всички средства за сътрудничество със Съединените щати бяха в криза, а сроковете за получаване на уликите бяха прекалено кратки. Решението — което не фигурираше в указа — беше да се удължат сроковете, а ролята на посредник за получаването на доказателствата в Колумбия да се поеме от президентството на републиката.
	Алберто Вилямисар също не бе намерил в указа решителната подкрепа, на която се бе надявал. До момента разговорите му със Сантос и Турбай и първите му срещи с адвокатите на Пабло Ескобар му позволиха да си състави най-обща представа за положението. Първото му впечатление бе, че указът е правилен, но непълен, и че му предоставя твърде малко свобода на действие за освобождаване на близките му заложнички. А времето минаваше без никаква вест от тях и той не разполагаше дори с най-малкото доказателство, че са живи. Единствената възможност за връзка бе писмо, изпратено чрез Гидо Пара, в което им вдъхваше оптимизъм и уверяваше и двете, че той оставя всичко друго настрани, за да действа единствено за тяхното освобождаване. „Знам, че положението е ужасно, но запазете спокойствие“, бе писал на Маруха.
	Истината е, че Вилямисар действаше като в мъгла. Вече бе тропал на всички врати и единственото му спасение през дългия ноември беше твърдението на Рафаел Пардо, че президентът обмисля допълнения и уточнения към Указ 2047. „Вече е готов“, го уверяваше. Рафаел Пардо се отбиваше в дома му почти всяка вечер и го държеше в течение на постигнатото, но самият той не бе много сигурен в каква посока да продължи. От вялите разговори със Сантос и Турбай Алберто заключи, че преговорите са в застой. Не вярваше на Гидо Пара. Познаваше го от времето, когато се бе навъртал в Конгреса, и го смяташе за опортюнист и нечист човек. Въпреки всичко, за добро или зло, той бе единствената му карта и трябваше да я изиграе докрай. Не разполагаше с друга, а времето го притискаше.
	По негова молба бившият президент Турбай и Ернандо Сантос си назначиха среща с Гидо Пара при условие, че ще присъства и друг адвокат на Ескобар, доктор Сантяго Урибе, който имаше репутацията на сериозен човек. Гидо Пара започна разговора с обичайните си високопарни фрази, но Вилямисар от самото начало го просна на пода с типичен за сантандерците пряк удар.
	— Я не ми разправяйте врели-некипели — го сряза. — Да говорим по същество. Всичко сте затлачили, защото настоявате за небивалици, а тук има само един проблем: тези типове просто трябва да се предадат и да си признаят престъпление, за което да получат дванайсет години затвор. Така е според закона, и точка. В замяна ще получат намаление на присъдата и гаранция за живота си. Всичко останало са ваши измишльотини.
	Гидо Пара не се поколеба да възприеме същия тон.
	— Вижте, доктор Вилямисар — му каза. — Работата е там, че правителството обещава да не ги екстрадира, и всички го казват, но къде това изрично е написано в указа?
	Вилямисар се съгласи. Ако правителството твърдеше, че няма да предприеме екстрадиция, защото такава е същността на закона, задачата бе то да бъде убедено да премахне всякакви двусмислия. Всичко останало — уловките в тълкуването на някакво си престъпление sui generis, отказът от самопризнание или от неморално доносничество — не бяха нищо повече от реторически увъртания. Беше ясно, че за групата на Екстрадитаблес — както сочеше и възприетото от тях прозвище — единственото реално и неотменимо изискване е да не бъдат екстрадирани. Вилямисар не смяташе за невъзможно това уточнение да залегне в указа. Но настоя Гидо Пара да прояви същите откровеност и решителност, които изискваха Екстрадитаблес. Преди всичко искаше да знае докъде Пара е упълномощен да преговаря и на второ място — колко време след коригирането на указа заложниците ще бъдат освободени. Гидо Пара бе точен:
	— Двайсет и четири часа по-късно ще са навън — каза.
	— Всички, разбира се — настоя Вилямисар.
	— Всички.


>	5.

	Месец след отвличането на Маруха и Беатрис абсурдният заложнически режим се разпадна. Жените вече не искаха разрешение да станат и всяка сама си наливаше кафе или сменяше телевизионните канали. В стаята продължаваха да разговарят шепнешком, но движенията бяха станали по-свободни. Маруха не трябваше да си запушва устата с възглавницата, за да кашля, но все пак взимаше минимални предпазни мерки, за да не я чуят отвън. Обядът и вечерята си оставаха непроменени, все същите фасул и леща, същото жилаво месо и готова супа от пакетчета.
	Пазачите разговаряха много помежду си, без да се съобразяват особено какво, но все пак шепнеха. Обменяха си кървави новини, споделяха колко са спечелили от лов на полицаи в нощите на Меделин, перчеха се с мъжкарски подвизи и любовни драми. Маруха бе успяла да ги убеди, че в случай на въоръжена спасителна акция за тях ще е по-изгодно да ги опазят живи, за да си осигурят достойно отношение и милостив съд. В началото изглеждаха безразлични, защото бяха непоправими фаталисти, но заложничките съумяха да ги размекнат дотолкова, че поне да не ги държат на прицел, докато спят, и да прибират оръжията, увити в парчета плат, зад телевизора. Тази взаимна зависимост и общите неудобства наложиха в отношенията известни проблясъци на човещина.
	Поради острия си характер Маруха не си премълчаваше, ако нещо я дразнеше. Изкарваше си го на пазачите, които също бяха склонни да се карат, и се опълчваше с храбра решителност: „Добре де, убийте ме!“ Няколко пъти си изля гнева на Марина, чието угодничество към тъмничарите я възмущаваше, а апокалиптичните й фантазии я изкарваха от релси. Понякога старата жена вдигаше очи и без никакъв повод изтърсваше обезсърчаващ коментар или зловеща прокоба.
	— Зад този двор държат гараж за колите на наемниците — бе казала веднъж. — Там стоят всички, въоръжени с пушки денем и нощем, готови да дойдат да ни убият.
	Най-сериозният сблъсък се случи един следобед, когато Марина изригна в обичайните си оскърбления срещу журналистите, защото не я споменали в телевизионно предаване за похитените.
	— Всички са копелета — заяви.
	Маруха кипна.
	— Без такива — възрази разгневена. — Имайте уважение.
	Марина не отговори, а по-късно, вече по-спокойна, поиска извинение. Всъщност тя сякаш живееше в друг свят. Почти шейсет и четири годишна, някога бе истинска красавица, с хубави големи черни очи и платинена буйна коса, която бе запазила блясъка си дори в нещастието. Сега беше кожа и кости. Преди да доведат Беатрис и Маруха, почти два месеца бе разговаряла единствено с пазачите, затова й трябваха време и усилия да ги приеме. Страхът я бе сломил: беше отслабнала с двайсет килограма и напълно паднала духом. Приличаше на призрак.
	Марина се бе омъжила много млада за високо ценен в спортните среди хиропрактик, здравеняк с голямо сърце, който я бе обичал безрезервно и от когото имаше четири дъщери и трима синове. Тя държеше юздите във всичко, в своята къща и в още няколко, защото смяташе, че е длъжна да се занимава с проблемите на многобройното си семейство от Антиокия. Беше като втора майка на всички, както с властния си характер, така и със своята грижовност, но обсипваше с внимание и всеки чужд човек, докоснал сърцето й.
	Водена повече от неукротим стремеж към независимост, отколкото от необходимост, тя продаваше автомобили и застраховки за живот и изглеждаше способна да продаде каквото си поиска само защото желаеше да разполага със свои пари за харчене. Въпреки това близките й познати я съжаляваха, че жена с толкова вродени достойнства има такава злощастна съдба. Почти двайсет години мъжът й бе неправоспособен заради психически проблеми, двама нейни братя бяха загинали в ужасна пътна злополука, друг бе покосен от инфаркт, трети смазан от стълба на светофар в неизяснен уличен инцидент, а друг един, с влечение към скитничество, бе изчезнал завинаги.
	Положението й на похитена бе неразрешимо. Тя самата споделяше широко разпространената идея, че наркотрафикантите са я отвлекли само за да разполагат със заложник с известна тежест, когото могат да убият, без да изложат на провал преговорите за предаването си в ръцете на правосъдието. Все пак фактът, че шейсет дни живееше в очакване на смъртта, вероятно й навяваше мисли, че палачите не изключват възможността да получат някаква облага срещу живота й.
	Беше необяснимо, че дори в най-тежките моменти Марина прекарваше дълги часове, вглъбена в старателни грижи за ноктите на ръцете и краката си. Изпилваше ги, лъскаше ги, лакираше ги в естествен цвят, така че изглеждаха като на по-млада жена. Същото внимание отделяше да оформя веждите и да депилира краката си. След като препятствията от първите дни бяха преодолени, Маруха и Беатрис започнаха да й помагат. Научиха се да я манипулират. Марина и Беатрис водеха безкрайни разговори за обичани и недолюбвани познати в безкрайно шушукане, което изкарваше от търпение дори пазачите. Маруха пък се мъчеше да я утешава. Двете по-млади жени изпитваха жалост, че те единствени, освен пазачите, знаят, че е жива, но няма с кого да го споделят.
	В онези дни известно успокоение внесе изненадващата поява на маскирания шеф, който ги бе посетил още първия ден. Беше във весело оптимистично настроение и им донесе новината, че има възможност да ги пуснат на 9 декември, датата, предвидена за изборите за Конституционна асамблея. За Маруха вестта имаше и по-специално значение — беше рожденият й ден, и мисълта да го прекара със семейството си я изпълни с преждевременно ликуване. Но надеждата се оказа мимолетна: седмица по-късно същият шеф ги уведоми, че не само няма да ги освободят на 9 декември, но и похищението ще се проточи след Рождество и Нова година. Беше тежък удар и за двете. Маруха почувства симптоми на начален флебит със силни болки в краката. Беатрис получи пристъп на задух и кръвоизлив на стомашната язва. Една нощ, обезумяла от болки, помоли Лекето да направи изключение от правилата на пленничеството и да я пусне да иде в тоалетната. Той й разреши след дълъг размисъл и я предупреди, че поема голям риск. Но и това не помогна. Беатрис продължи да скимти като ранено кутре и мислеше, че умира, докато Лекето не се смили над нея и не взе от Майордома бускапин срещу спазми.
	Въпреки всичките им дотогавашни усилия заложничките не разполагаха с достоверни данни къде се намират. Заради опасенията на пазачите да не ги чуят съседите и по шумовете и гласовете отвън се досещаха, че са в градски район. Побърканият петел, който кукуригаше по всяко време на денонощието, можеше да е потвърждение, защото петлите, затворени по високите етажи, губят чувството си за време. Често до тях достигаха различни гласове, викащи едно и също име: „Рафаел“. Самолетите за къси разстояния прелитаха ниско, а хеликоптерът се снишаваше дотолкова, че го усещаха над къщата. Марина все повтаряше някаква своя непотвърдена теория, че висш армейски офицер следи хода на похищението. Според Маруха и Беатрис това бе поредната й фантазия, но всеки път, когато хеликоптерът се приближаваше, военните норми на пленничеството се ожесточаваха: къщата — изрядна като казарма, вратата — заключена отвътре с резе, а отвън с катинар; шушукане, готови за стрелба оръжия и малко по-сносна храна.
	В началото на декември четиримата пазачи, които бяха с тях от първия ден, бяха сменени с други четирима. Единият от новите беше особен и различен, сякаш изваден от някой филм на ужасите. Прякорът Горилата напълно му подхождаше: огромен, як като гладиатор, черен като въглен, обрасъл с къдрави косми. Гласът му бе гръмовен и не можеше да го овладее, за да шепне, а и никой не смееше да го принуди. Беше очевидно чувството за малоценност, което другите изпитваха пред него. Вместо късите панталони, с които бяха облечени останалите, той си бе нахлузил гимнастически шорти. Носеше скиорска шапка и прилепнала тениска, която подчертаваше идеалната му гръд с окачен на врата медальон с Божия Младенец, имаше красиви ръце с плетена гривна за късмет и огромни по-светли длани с линиите на съдбата като жигосани с огън. Едва се побираше в стаята и при всяко движение оставяше след себе си диря от безредие. За заложничките, които бяха успели да се сближат с предишните пазачи, беше като неканен гост. Особено за Беатрис, която от пръв поглед си спечели омразата му.
	Общият знаменател както за пазачите, така и за заложничките, беше скуката. Като прелюдия към празненствата за Рождество, стопаните на къщата организираха полагащото се богослужение с някакъв приятел свещеник, който можеше да е невинен или съучастник. Четоха молитви, пяха в хор коледни песни, раздадоха сладкиши на децата и вдигнаха тост с ябълково вино, което беше традиционната напитка в семейството. Накрая осветиха къщата със светена вода. Потрябва им толкова голямо количество, че я докараха с галони за нефт. Когато свещеникът си отиде, жената влезе в стаята и наръси телевизора, дюшеците, стените. Стреснатите заложнички се чудеха какво да правят. „Това е светена вода — повтаряше жената, докато я ръсеше с ръка. — Ще ни пази от нещастие.“ Охранителите се прекръстиха, паднаха на колене и подложиха глави под пречистващата струя като под ангелско миропомазване.
	Това настроение на набожност и веселие, типично за жителите на Антиокия, не се промени през целия декември. Маруха бе взела всички предпазни мерки похитителите да не разберат, че на 9 декември има рожден ден: петдесет и третият. Беатрис й обеща да пази тайна, но пазачите го узнаха от специалната телевизионна програма, която децата на Маруха й посветиха в навечерието.
	Пазачите не криеха вълнението си, че по някакъв начин са част от интимното настроение на предаването. „Доня Маруха — каза един от тях. — Колко младее доктор Вилямисар, колко добре изглежда, как ви обича.“ Изразиха надежда Маруха да ги запознае с някои от дъщерите си, а те да ги поканят на среща. Във всеки случай, докато гледаха предаването, пленничките имаха усещането, че са мъртви и гледат живота от другия свят, без да участват в него и без живите да го знаят. На следващия ден, в единайсет сутринта и без да почукат, Майордома и жена му влязоха в стаята с бутилка местно шампанско, чаши за всички и торта, която изглеждаше като покрита с паста за зъби. Поздравиха Маруха с пресилена сърдечност и изпяха „Нарру birthday“ в хор с пазачите. Всички пиха и ядоха и оставиха Маруха, разяждана от противоречиви чувства.


	На 26 ноември Хуан Вита бе събуден от новината, че ще го пуснат поради лошото му здравословно състояние. Вцепени се от ужас, защото тъкмо в тези дни се чувстваше по-добре от всякога, и си помисли, че съобщението е уловка, за да подхвърлят на общественото мнение първия труп. Така че когато няколко часа по-късно пазачът го уведоми да се подготви, за да излезе на свобода, той бе обзет от пристъп на паника. „Бих предпочел да умра, когато ми дойде времето — каза по-късно. — Но след като съдбата ми бе такава, трябваше да я приема.“ Наредиха му да се избръсне и да се преоблече в чисти дрехи и той го направи с убеждението, че се облича за погребението си. Дадоха му указания какво да направи, след като го освободят, и най-вече по какъв начин да заблуди журналистите, така че полицията да не попадне на следите им и да не предприеме освободителна акция. Малко след пладне го повъртяха с кола из затънтените улички на Меделин и накрая, без повече церемонии, го изоставиха на един ъгъл.
	След освобождаването на Хуан преместиха Херо Бус в хубав квартал, срещу школа по аеробика за девойки. Собственикът на къщата беше мулат, гуляйджия и прахосник. Жена му, трийсетинагодишна и бременна в седмия месец, още от сутринта се кичеше със скъпи и крещящи бижута. Имаха момченце на няколко години, което живееше при баба си, и настаниха Херо Бус в неговата стая, пълна с всякакви механични играчки. Според начина, по който бе приет в семейството, Херо се подготви за продължително заложничество.
	Стопаните на къщата навярно са си прекарвали добре с онзи германец, сякаш излязъл от филм с Марлене Дитрих, два метра висок и един широк, петдесетгодишен младеж с неизчерпаемо чувство за хумор и испански, подправен с карибския жаргон на жена му Кармен Сантяго. Като кореспондент на немските медии за Латинска Америка се беше излагал на сериозни опасности, дори по време на военния режим в Чили бе изкарал една безсънна нощ в очакване да го разстрелят на разсъмване. Така че бе достатъчно обръгнал, за да погледне на заложничеството си откъм фолклорната му страна.
	И имаше защо, особено в тази къща, в която пратеник с дисаги с пари за разходите пристигаше редовно, а стопаните вечно бяха в нужда. Бързаха да профукат всичко за гуляи и дрънкулки, а след няколко дни нямаха какво да ядат. В края на седмицата уреждаха празненства и банкети с братя, братовчеди и близки приятели. Децата завладяваха къщата. Първия път се развълнуваха, когато разпознаха огромния немец. Толкова често го бяха виждали по телевизията, че го възприемаха като звезда от някой сериал. Не по-малко от трийсетина души, нямащи нищо общо с отвличането, му поискаха снимки и автографи, ядоха и дори танцуваха с него с открити лица в онази лудница, в която живя до края на заложничеството си.
	Натрупаните дългове притискаха стопаните и накрая те бяха принудени да заложат телевизора, видеокасетофона, грамофона и какво ли не, за да изхранят заложника. Накитите на жената започнаха да изчезват от шията, китките и ушите й, докато не остана нито един. Едно ранно утро мъжът разбуди Херо Бус и му поиска пари назаем, за да плати в болницата, защото родилните болки на жена му го бяха заварили без пукната пара. Херо Бус му зае последните си петдесет хиляди песо.
	Освободиха го на 11 декември, петнайсет дни след Хуан Вита. За случая му купиха чифт обувки, които не му станаха, защото носеше четирийсет и шести номер, а най-големите, които намериха след дълго търсене, бяха четирийсет и четвърти. Бяха му купили панталон и тениска с два размера по-малки, защото бе отслабнал шестнайсет килограма. Върнаха му фотооборудването, куфарчето със скритите в подплатата записки, петдесетте хиляди за раждането, както и други петнайсет хиляди, които им бе заел по-рано, за да възстановят присвоените пари за храна. Предложиха му много повече, но той помоли единствено да му уредят интервю с Пабло Ескобар. Така и не получи отговор на молбата си.
	Бандата, която го охраняваше през последните дни, го измъкна от къщата в частна кола и след множество заблуждаващи обиколки из най-хубавите квартали на Меделин го остави на половин пресечка от редакцията на вестник „Коломбиано“ с багажа на гръб и с комюнике в ръка. В него групата на Екстрадитаблес отдаваше дължимото на борбата му за спазване на човешките права в Колумбия и други страни в Латинска Америка и отново изразяваше готовността си да приеме политиката за доброволно предаване, само след като получи юридическа гаранция за личната безопасност на хората и на семействата им. Журналист до мозъка на костите, Херо Бус връчи фотоапарата си на първия срещнат минувач и го помоли да направи първата му снимка на свобода.


	Диана и Асусена чуха вестта по радиото, а пазачите им съобщиха, че те ще са следващите. Но вече толкова пъти им бяха обещавали, че не им повярваха. Всяка от тях написа писмо до семейството си, така че ако бъдеше освободена само едната, другата да й го даде, за да го изпрати. Нищо повече обаче не се случи и не научиха нищо ново до 13 декември, два дни по-късно, когато на разсъмване Диана се събуди от шепот и необичайно раздвижване в къщата. Предчувствието, че ще ги пуснат, я накара да скочи от леглото. Предупреди Асусена и още преди някой да им каже нещо, започнаха да си стягат багажа.
	Диана и Асусена са описали този драматичен момент в дневниците си. Диана била под душа, когато един от пазачите безцеремонно съобщил на Асусена да се приготви да си върви. Само тя. В книгата, която издава по-късно, Асусена го е разказала с възхитителна простота.
	„Отидох в стаята и си облякох дрехите за излизане, които бяха готови, докато доня Диана още беше в банята. Когато влезе и ме видя, тя се спря, погледна ме и попита:
	— Излизаме ли, Асу?
	Очите й блестяха в нетърпеливо очакване на отговор. Не можех да й кажа нищо. Сведох глава, поех дълбоко дъх и пророних:
	— Не. Само аз.
	— Много се радвам — каза Диана. — Знаех си, че така ще стане.“
	Диана е записала в дневника си: „Усетих бодеж в сърцето, но й казах, че се радвам за нея, да върви спокойно.“ Тя връчи на Асусена писмото за Нидия, което предварително бе написала, в случай че не я освободят. В това писмо моли майка си да отпразнува Рождество с децата й. Асусена се разплака и Диана я прегърна, за да я успокои. После я изпрати до автомобила и пак се прегърнаха. Асусена се обърна да я погледне през стъклото и Диана й помаха за довиждане.
	Един час по-късно, в колата, която я откарваше на летището в Меделин, за да се качи на самолета за Богота, Асусена чу по радиото как един репортер пита мъжа й какво е правил, когато е чул вестта за освобождаването й. Той бе откровен:
	— Пишех стихотворение за Асусена.
	Така се бе сбъднала мечтата на двамата да са заедно на 16 декември, за да отпразнуват четвъртата годишнина от сватбата си.


	На Ричард и Орландо им бе писнало да спят на пода във вонящата стая и успяха да убедят пазачите да ги преместят в друго помещение. Преместиха ги в спалнята, където бяха държали мулата с белезниците, за когото не бяха чули нищо повече. С ужас установиха, че по дюшека на леглото има големи неотдавнашни петна от кръв, които можеха да са както от бавни изтезания, така и от бързи удари с нож.
	От радиото и телевизията бяха научили за освободените заложници. Пазачите им бяха казали, че те са следващите. Рано сутринта на 17 декември един шеф, когото познаваха като Стария — оказа се, че е същият дон Пачо, отговарящ за Диана, — влезе в стаята на Орландо, без да почука.
	— Приведете се в ред, защото си отивате — му каза.
	Той едва успя да се избръсне и да се облече, но не му остана време да съобщи на Ричард, който също беше в къщата. Връчиха му съобщение за печата, сложиха му очила с висок диоптър и Стария, сам в колата, направи ритуалните обиколки из различни квартали на Меделин, докато го остави с пет хиляди песо за такси на малък площад, който не разпозна, защото много зле познаваше града. Беше девет часът сутринта в един свеж безоблачен понеделник. Орландо не можеше да повярва: до този момент, дори докато безполезно махаше на заетите таксита, си мислеше, че за похитителите му ще е по-изгодно да го убият, отколкото да рискуват да го пуснат жив. От първия уличен телефон се обади на жена си.
	Лилиана къпеше детето и изтича да отговори с насапунисани ръце. Чу странен спокоен глас:
	— Скъпа, аз съм.
	Тя си помисли, че някой си прави шега, и понечи да затвори, когато разпозна гласа. „Ах, Боже мой!“, извика. Орландо толкова бързаше, че едва успя да й каже, че още е в Меделин, но същия следобед ще пристигне в Богота. През останалата част от деня Лилиана не намери миг покой от притеснение, че не бе познала гласа на мъжа си. Когато го освободиха, Хуан Вита й бе казал, че Орландо толкова се е променил по време на заложничеството, че е трудно човек да го познае, но никога не бе допускала, че това може да се отнася и за гласа му. Още по-голямо беше изумлението й същата вечер, когато си проправи път през тълпата журналисти и не разпозна мъжа, който я целуна. Но след четири месеца пленничество това си беше Орландо, надебелял, блед, с много черни остри мустаци. И двамата поотделно бяха решили да имат второ дете веднага щом се съберат. „Но имаше толкова много хора наоколо, че същата нощ не успяхме — разказа Лилиана през смях. — И на другия ден също, само че от страх.“ Но после си наваксаха загубеното време: точно девет месеца след третия ден им се роди още едно момче, а на следващата година — близнаци.


	Поредицата от освободени заложници — полъх на оптимизъм за другите пленници и семействата им — окончателно убеди Пачо Сантос, че в неговия случай няма никакви сериозни признаци за напредък. Той смяташе, че Пабло Ескобар просто се отървава от излишните слаби карти, но за да се домогне до помилването и отказа от екстрадиция в Конституционната асамблея, си оставя в запас три аса: дъщерята на един бивш президент, сина на директора на най-влиятелния вестник в страната и балдъзата на Луис Карлос Галан. За разлика от него Беатрис и Маруха усетиха как надеждите им се възраждат, въпреки че Маруха предпочиташе да не се самозалъгва с лъжливи заключения. Тя бе паднала духом, а наближаването на коледните празници съвсем я сломи. Ненавиждаше задължителните тържества. Никога не бе слагала рождественски ясли или коледни елхички, не бе раздавала подаръци и картички и нищо не я потискаше повече от траурните чествания на Бъдни вечер, когато всички пеят от мъка или плачат от радост. Майордома и жена му приготвиха отвратителна вечеря. Беатрис и Марина се насилиха да участват, но Маруха глътна два покосяващи барбитурата и едва на другия ден се събуди без никакви угризения.
	Следващата сряда седмичното предаване на Александра бе посветено на коледното тържество в дома на Нидия заедно с цялото семейство Турбай, събрано около бившия президент, с роднините на Беатрис и на Маруха и Алберто Вилямисар. Децата бяха на първи план: двамата синове на Диана и внучето на Маруха, син на Александра. Маруха се просълзи от умиление, защото последния път, когато го бе видяла, детето едва ломотеше по някоя дума, а сега вече можеше да се изразява. Накрая Вилямисар спокойно и много подробно очерта хода и резултатите от действията си. Маруха резюмира предаването с едно много точно изречение: „Беше прекрасно и ужасно.“
	Посланието на Вилямисар повдигна духа на Марина Монтоя. Изведнъж се оживи и разкри, че има голямо сърце. С политически усет, какъвто не подозираха, че притежава, тя внимателно слушаше и тълкуваше новините. Здравето й започна да се подобрява и стигна дотам, че наруши правилата на пленничеството и заговори с хубавия си добре поставен глас.
	На 31 декември настъпи нейната голяма вечер. Дамарис им занесе закуската с вестта, че ще отпразнуват Нова година както се полага: с местно шампанско и печен свински бут. Маруха си представи, че ще е най-тъжната нощ в живота й, за пръв път далече от семейството, и изпадна в дълбоко униние. Беатрис също се предаде. Настроението на двете беше за всичко друго освен за празнуване. Марина обаче прие новината с възторг и не пестеше доводи, за да ги оживи. Пазачите също.
	— Трябва да сме справедливи — каза на Маруха и Беатрис. — Те също са далече от семействата си и ние трябва да им осигурим колкото се може по-приятно посрещане на Новата година.
	В нощта на отвличането бяха дали на Марина три нощници, но тя бе използвала само едната, а другите бе прибрала в торбата с личните си вещи. По-късно, когато докараха Маруха и Беатрис, и трите обличаха като затворническа униформа спортните екипи, които перяха на всеки две седмици.
	Никой не се бе сетил за нощниците до 31 декември, когато Марина отиде още по-далече в своя ентусиазъм.
	„Ето какво ви предлагам — им каза. — Имам три нощници и ще си ги облечем, за да ни върви през цялата настъпваща година.“ И се обърна към Маруха:
	— Хайде, дъще, какъв цвят искате?
	Маруха каза, че й е все едно. Марина реши, че най-много ще й отива зелената. На Беатрис даде розовата, а бялата задържа за себе си. После извади от торбата чантичката с козметика и предложи да се гримират една друга. „За да изглеждаме красиви тази вечер“, настоя. Маруха, на която и маскарадът с нощниците й идваше в повече, я отблъсна кисело.
	— Нощницата ми стига — възрази. — Но да се мацам като побъркана в това положение? Не, Марина, това няма да стане.
	Марина сви рамене:
	— Аз пък да.
	Тъй като нямаха огледало, тя връчи на Беатрис гримовете и седна на леглото. На светлината на нощната лампа Беатрис изпълни задачата прилежно и прояви добър вкус: малко руж, за да прикрие смъртната бледност на лицето, ярко червило на устните, сенки на клепачите. Двете се изненадаха колко красива беше още тази жена, някога прочута с обаянието и хубостта си. Беатрис се задоволи с конската опашка и вида си на гимназистка.
	Същата вечер Марина пусна в ход неустоимото си очарование на родена в Антиокия. Пазачите не останаха по-назад и всеки говореше каквото му хрумне с гласа, даден му от Бога. Изключение правеше Майордома, който и на върха на опиянението продължи да шепне. Лекето, окуражен от алкохола, се осмели да подари на Беатрис мъжки лосион. „За да сте хубаво парфюмирани за милионите прегръдки, които ще получите в деня на освобождаването“, им каза. Грубиянинът Майордома не го отмина и подхвърли, че този подарък е знак за тайна любов. Това добави още един страх към вече многото на Беатрис.
	Освен заложничките присъстваха Майордома и жена му и четиримата дежурни пазачи. Беатрис не можеше да преглътне буцата в гърлото си. Маруха бе изпълнена с носталгия и срам, но и в това състояние не можеше да скрие възхищението си от Марина — великолепна, подмладена от грима, в бялата нощница с посребрената си коса, с прекрасния си глас. Беше невероятно, че може да се чувства щастлива, но тя успя да им го внуши.
	Шегуваше се с пазачите, които повдигаха качулките си, за да пият. От време на време, изнемогващи от задуха, искаха от заложничките да се обърнат гърбом, за да поемат въздух. Точно в полунощ, когато пуснаха пожарникарските сирени и забиха църковните камбани, всички седяха на леглото и на дюшека, натъпкани в стаята, и се потяха в жегата като в ковачница. По телевизията гръмна националният химн. Тогава Маруха се изправи и накара и другите да станат и да пеят с нея. Накрая вдигна чашата с ябълково вино и предложи тост за мира в Колумбия. Тържеството приключи половин час по-късно, когато бутилките свършиха, а в подноса бяха останали само оглозганият кокал от бута и останки от картофената салата.
	Смяната на пазачите бе посрещната от заложничките с въздишка на облекчение, защото бяха същите, които ги бяха посрещнали в нощта на отвличането, и вече знаеха как да се държат с тях. Най-вече Маруха, чието здравословно състояние я потискаше. В началото ужасът й се превръщаше във фантомни болки по цялото тяло, които я принуждаваха да застава в неестествени пози. По-късно болките станаха осезаеми заради нечовешкия режим, наложен от пазачите. В началото на декември цял ден не я пуснаха да иде в тоалетната като наказание за нейното неподчинение, а когато й позволиха, тя не можа да се облекчи. Това беше началото на упорит цистит, по-късно и на кървене, което продължи до края на заложничеството.
	Марина, която се бе научила от мъжа си да прави масажи на спортисти, се помъчи да я възстанови с нищожните си сили. Още не я бе напуснало доброто новогодишно настроение. Излъчваше оптимизъм, разказваше анекдоти: живееше. Появата на името и снимката й в една телевизионна кампания в подкрепа на заложниците възвърна надеждата и радостта й. Почувства се отново такава, каквато беше, че и тя съществува, че е там. Споменаваха я постоянно през първия етап на кампанията, докато един ден изчезна без обяснения. Маруха и Беатрис нямаха сърце да й кажат, че може би са я изтрили от списъка, защото вече никой не вярваше, че е жива.
	За Беатрис 31 декември бе важна дата, защото я беше определила като краен срок за освобождаването си. Разочарованието я съкруши до такава степен, че другарките й по килия не знаеха какво да правят с нея. Настъпи момент, когато Маруха не смееше да я погледне, защото губеше контрол и започваше да плаче. Стигнаха дотам да не си обръщат внимание на площ не по-голяма от баня. Положението стана нетърпимо.
	Най-трайното развлечение за трите заложнички през безкрайните часове след душа беше бавното масажиране на краката с овлажняващия крем, с който пазачите ги снабдяваха в достатъчни количества, за да не полудеят. Един ден Беатрис забеляза, че кремът е към края си.
	— А когато свърши, какво ще правим? — попита тя Маруха.
	— Ще поискаме още — отвърна Маруха с кисело изражение. И подчерта още по-кисело: — Ако не, тогава ще му мислим. Нали?
	— Не ми отговаряйте така! — кресна Беатрис във внезапен изблик на ярост. — Тук съм по ваша вина!
	Избухването се оказа неизбежно. За миг тя избълва онова, което бе премълчавала през всички тези дни на потискано напрежение и през всички кошмарни нощи. Изненадващо бе, че не се бе случило по-рано и с по-голяма злоба. Беатрис се бе държала встрани от всичко, живееше затворена и преглъщаше озлоблението, без да усеща вкуса му. Не бе кой знае какво, но това най-обикновено и случайно подхвърлено изречение бе разбунило нейната потискана от ужаса агресивност. Дежурният пазач обаче не го възприе така и притеснен от по-голяма разправия, заплаши Беатрис и Маруха, че ще ги затвори в отделни стаи.
	Двете се стреснаха, защото още не ги напускаше страхът от изнасилване. Бяха убедени, че докато са заедно, за пазачите ще е трудно да си позволят сексуално посегателство и затова най-силно ги тревожеше мисълта да не ги разделят. От друга страна, пазачите винаги дежуреха по двойки, не се погаждаха и, изглежда, се следяха един друг като допълнителна мярка за вътрешния ред, а и за да се избегнат тежки инциденти със заложничките.
	Грубостта на пазачите създаваше нездрава атмосфера в стаята. Дежурните през декември бяха донесли видеомагнетофон и пускаха филми с насилие и еротика, а понякога и откровено порнографски. На моменти стаята се насищаше с непоносимо напрежение. Освен това, когато жените ходеха в тоалетната, пазачите ги принуждаваха да оставят вратата полуотворена и неведнъж бяха забелязвали как някой надзърта. Един от тях, заинатил се да придържа вратата с ръка, за да не се затвори, докато те използваха душа, едва не си загуби пръстите, когато Беатрис — нарочно — я затръшна с един удар. Не по-малко неприятно зрелище през втората смяна бяха двойката хомосексуалисти, които се намираха в състояние на постоянна възбуда от безсрамните си опипвания. Неотлъчното наблюдение на Лекето на всеки жест на Беатрис, подареният одеколон, наглостта на Майордома бяха все неща, които ги притесняваха. Случките, които пазачите си разказваха за изнасилването на непознати, за еротичните им извратености и садистичните им удоволствия, тровеха обстановката.
	По искане на Маруха и Марина на 12 януари преди полунощ Майордома доведе лекар, за да прегледа Беатрис. Беше млад, добре облечен и с качулка от жълта коприна, която беше в тон с костюма му. Трудно можеше да се вярва в сериозността на маскиран лекар, но този от самото начало доказа, че си владее занаята. Излъчваше спокойствие и увереност. Носеше чанта от фина кожа с размерите на пътнически сак, в която имаше стетоскоп, апарати за кръвно налягане и за електрокардиограми на батерии, портативна лаборатория за изследвания на място и други инструменти за спешни случаи. Прегледа основно трите заложнички и им направи анализи на кръвта и урината в портативната си лаборатория.
	Докато преглеждаше Маруха, докторът успя тайно да й прошепне: „Чувствам се най-посраменият човек на света, задето ми се налага да ви видя в това положение. Трябва да ви кажа, че ме докараха тук насила. Бях голям приятел и съмишленик на доктор Луис Карлос Галан и гласувах за него. Вие не заслужавате това страдание, но се помъчете да го превъзмогнете. Спокойствието ще се отрази добре на здравето ви.“ Маруха оцени обясненията му, но не можа да скрие почудата си от моралното му лицемерие. Съвсем същата реч той повтори и на Беатрис.
	Диагнозата и за двете бе силен стрес и начало на недохранване, поради което нареди храната да се обогати и балансира. На Маруха откри проблеми с кръвообращението и сериозно възпаление на жлъчката и предписа лечение с веностатин, диуретици и успокоителни таблетки. На Беатрис предписа седативи за стомашната язва. На Марина — нея бе преглеждал и по-рано — препоръча да се грижи повече за здравето си, но не срещна особено разбиране. И на трите назначи усилени разходки поне по един час дневно.
	След визитата връчиха на всяка от тях кутийка с по двайсет успокоителни, от които да вземат по едно сутрин, обед и вечер преди лягане. В краен случай можеха да го заменят с бързодействащ барбитурат, който им осигуряваше бягство от ужасите на заложничеството. Стигаше четвърт хапче, за да загубят всякакво чувство още преди да са преброили до три.
	От един часа същата нощ започнаха да се разхождат из тъмния двор, докато уплашените пазачи ги държаха на прицел с автомати със свалени предпазители. При първата обиколка им се зави свят, най-вече на Маруха, която трябваше да се подпира на стените, за да не падне. Подкрепяни от пазачите, понякога и от Дамарис, постепенно свикнаха. След две седмици Маруха правеше с бърз ход до хиляда преброени обиколки: два километра. Настроението на трите жени се подобри, а с това и домашният сговор.
	Освен стаята дворът бе единственото място в къщата, което видяха. Тънеше в мрак, докато траеха обиколките, но в ясни нощи успяваха да различат голяма порутена барака за пране с прострени на теловете дрехи и нахвърляни в голямо безредие счупени кутии и стари вещи. Над навеса на бараката се виждаше втори етаж със затворен прозорец и прашни стъкла, закрити с вестници. Заложничките прецениха, че там спят пазачите, които не са на смяна. Имаше врата към кухнята, друга към стаята на заложничките и вратник от стари дъски, който не стигаше до земята. Вратата към света. По-късно щяха да разберат, че води към мирно пасище, където пасяха великденски агнета и пуснати навън кокошки. Изглеждаше лесна за отваряне и за бягство, но я пазеше немска овчарка с неподкупен вид. Въпреки това Маруха дотолкова се сприятели с кучето, че то не я лаеше, когато се доближаваше да го погали.


	След освобождаването на Асусена Диана остана сама със себе си. Гледаше телевизия, слушаше радио, понякога четеше вестниците, и то с по-голям интерес от когато и да било, но да научаваш новините и да нямаш с кого да ги коментираш беше по-лошо, отколкото въобще да не ги знаеш. Отношението на пазачите й беше добро и тя оценяваше усилията им да й угодят. „Не искам и не е лесно да опиша какво усещам всяка минута: болката, тревогата и ужасните дни, които преживях“, записа в дневника си. Опасяваше се за живота си, но най-силен бе неизличимият страх от военна операция. Вестите за освобождаването й се ограничаваха до две коварни думи: „Още малко.“ Ужасяваше я мисълта, че Екстрадитаблес прилагат тази тактика на безкрайно протакане, за да дочакат свикването на Конституционната асамблея, където щяха да се вземат конкретни решения относно екстрадицията и помилването. Дон Пачо, който дотогава дълги часове оставаше при нея, подробно я информираше и заедно обсъждаха новините, се държеше все по-отчуждено. Без никакво обяснение спряха да й доставят вестници. Новините, дори сериалите, се приспособиха към ритъма на страната, застинала в очакване на Новата година.
	Повече от месец я залъгваха с обещание, че ще се срещне лично с Пабло Ескобар. Тя отрепетира поведението, доводите, тона си и беше убедена, че ще може да започне преговори. Но вечното отлагане изостри песимизма й до невъобразима крайност.
	Насред този ужас намираше закрила в образа на майка си, от която навярно бе наследила буйния темперамент, непоклатимата вяра и изплъзващия се блян за щастие. Двете бяха надарени със способност за взаимна комуникация, която в мрачните месеци на заложничеството се проявяваше като ясновидско чудо. Всяка дума на Нидия по радиото или по телевизията, всеки неин жест и несъзнателно наблягане бяха за Диана като въображаеми послания в мрака на пленничеството. „Винаги съм я чувствала като мой ангел-пазител“, записа Диана. Беше убедена, че след всички провали крайният успех ще дойде от благочестието и силата на майка й. Окрилена от тази увереност, тя си внуши, че ще я освободят в нощта на Бъдни вечер.
	Тази илюзия я държа нащрек по време на празненството, което същата вечер й уредиха собствениците на къщата с печено на скара, компактдискове със салса, ракия, бомбички и разноцветни балони. Диана го прие като сбогуване. Нещо повече: беше сложила върху леглото куфарчето, готово още от ноември, за да не губи време, когато дойдат да я изведат. Нощта беше мразовита и вятърът виеше между дърветата като глутница вълци, но тя го приемаше като предзнаменование за по-добри дни. Докато раздаваха подаръците на децата, тя се замисли за своите и се утеши с надеждата, че ще е при тях още на следващата вечер. Мечтата стана малко по-вероятна, когато пазачите й подариха кожено яке с подплата, може би подбрано, за да не студува в бурята. Беше сигурна, че майка й я е чакала за вечеря, както всяка година, и е окачила венеца от имел на вратата с надпис специално за нея: _ДОБРЕ ДОШЛА_. И това наистина бе така. Диана продължаваше да вярва в освобождаването си, докато на хоризонта не угаснаха и последните празнични трохички и не настъпи новото несигурно утро.
	Следващата сряда тя седеше сама пред телевизора, търсейки канали, когато внезапно разпозна на екрана Урибе, малкия син на Александра. Течеше предаването „Енфоке“, посветено на Рождество. Изненадата й се увеличи, когато разбра, че това е коледното тържество, което бе поискала от майка си в писмото, изпратено по Асусена. Присъстваха семействата на Маруха и Беатрис, както и семейство Турбай в пълен състав: двете деца на Диана, братята й, а в средата баща й, едър и покрусен. „Нямахме настроение за празници — каза Нидия. — Но все пак реших да изпълня желанието на Диана и за един час подредих коледната елха и яслата на Исус в камината.“ Въпреки всеобщото желание да не предизвикват тъжни спомени у отвлечените тържеството приличаше повече на траурна церемония, отколкото на празник. Но Нидия бе толкова сигурна, че Диана ще е свободна същата нощ, та окачи на вратата коледната украса със златист надпис: _Добре дошла_. „Признавам колко ме заболя, че не бях с останалите в този ден — написа Диана в дневника си. — Но това ме окуражи много, усетих се съвсем близо до всички, зарадвах се, че са се събрали.“ Остана възхитена от зрелостта на Мария Каролина, разтревожи я вглъбеността на Мигелито и с безпокойство си спомни, че още не е кръстен; натъжи я тъгата на баща й и се трогна, че майка й бе сложила и за нея подарък в камината, както и приветствието на вратата.
	Вместо да изпадне в униние от разочарованието по Коледа, реакцията на Диана бе бунтарски изблик срещу правителството. Навремето беше близо до въодушевлението от Указ 2947, в който бяха намерили място ноемврийските очаквания. Действията на Гидо Пара, инициативата на Нотаблес, предстоящото свикване на Конституционната асамблея, възможностите за корекции в политиката за доброволно предаване в ръцете на закона й вдъхваха кураж. Но провалените надежди по Коледа сринаха преградите на добронамереното разбиране. Питаше се възмутена защо правителството не търси друга възможност за диалог, която да не се определя от абсурдното напрежение, породено от похищенията. Бе изразила, че ясно осъзнава колко трудно е да се действа под натиска на изнудването. „Аз съм потомка на Турбай в това отношение — написа, — но мисля, че с течение на времето нещата се случват тъкмо наопаки.“ Не проумяваше пасивната позиция на правителството пред това, което й приличаше на подигравка от страна на похитителите. Не проумяваше защо властите не ги принуждават по-енергично да се предадат, след като са уточнили политиката си и са удовлетворили някои разумни искания. „След като никой не ги притиска — написа в дневника си, — те се чувстват все по-удобно, защото разполагат с време и държат в ръцете си най-важния инструмент за оказване на натиск.“ Струваше й се, че доброто посредничество се е превърнало в шахматна партия, в която всеки движи фигурите и се стреми пръв да обяви мат. „Но каква фигура съм аз?“, се питаше. И си отговаряше съвсем искрено: „Не преставам да си мисля, че ние сме отпадъчен материал.“ С един последен изстрел бе довършила и покойната вече група на Нотаблес: „Започнаха с високи хуманитарни цели, а завършиха с действия в услуга на Екстрадитаблес.“


	Един от пазачите, който свършваше януарското дежурство, нахълта в стаята на Пачо Сантос.
	— Работата се прецака — му каза. — Ще ликвидират заложници.
	Според него било наказателна акция заради убийството на членове на семейство Приско. Комюникето било готово и щяло да излезе до няколко часа. Първо щели да убият Марина Монтоя, а после всеки три дни по един заложник в следния ред: Ричард Бесера, Беатрис, Маруха и Диана.
	— Вие сте последен — завърши пазачът вместо утешение. — Но не се безпокойте, това правителство няма да изтрае повече от двама убити.
	Потресен, Пачо пресметна според данните на пазача колко му остава: осемнайсет дни живот. Тогава реши да напише писмо до съпругата и децата си, без чернова, и запълни шест страници от ученическа тетрадка с дребния си почерк от неслети букви, подобни на печатни, но по-четливи от обикновено, с нетрепваща ръка и съзнанието, че не пише прощално писмо, а завещание.
	„Искам само, независимо от края, тази драма да свърши колкото се може по-скоро, за да постигнем най-после мир“, започваше. Най-голямата му благодарност е за Мария Виктория, пишеше, защото с нея израснал като мъж, гражданин и баща, и съжаляваше единствено за това, че бе отдавал по-голямо значение на журналистиката, отколкото на семейния живот. „С това угризение отивам в гроба“, пишеше. За малките му почти новородени деца го утешаваше увереността, че остават в най-добрите ръце. „Разкажи им за мен, когато ще могат да разберат случилото се напълно и така да осъзнаят без драматизъм безсмислените мъки на смъртта ми.“ Благодареше на баща си за многото, което бе сторил за него в живота, и го молеше само „да уредиш всичко, преди да дойдеш при мен, за да спестиш на децата ми големите главоболия в грабежа, който иначе ще е неизбежен“. Така навлезе в една тема, която смяташе за „скучна, но съществена“ за бъдещето: благосъстоянието на децата му и семейното единство в редакцията на „Тиемпо“. Първото зависеше до голяма степен от осигуровките живот, които вестникът бе направил за съпругата и децата му. „Моля те да настояваш за онова, което обещаха — пишеше, — така че жертвите ми за вестника да не останат напразни.“ Относно професионалното, търговското и политическото бъдеще на изданието, единствената му тревога бяха вътрешните съперничества и разногласия, защото съзнаваше, че в големите семейства няма малки разпри. „Ще е много тъжно, ако след тези страдания «Тиемпо» бъде разделен или попадне в чужди ръце.“ Писмото завършваше с едно последно признание към Марияве за прекрасните спомени от времето, прекарано заедно.
	Пазачът, трогнат, взе писмото.
	— Спокойно, татенце, ще се погрижа да го получат.
	Всъщност на Пачо Сантос не му оставаха изчислените осемнайсет дни, а едва няколко часа. Беше първият в списъка и заповедта да бъде убит бе издадена предишния ден. В последния момент и по една щастлива случайност Марта Ниевес Очоа го узна от трети лица и изпрати на Ескобар молба за пощада, убедена, че смъртта на Пачо ще хвърли страната в пламъци. Тя така и не разбра дали я е получил, но бе факт, че присъдата на Пачо Сантос никога не бе огласена, а вместо нея бе издадена неотменима заповед за ликвидирането на Марина Монтоя.
	Марина, изглежда, го предчувстваше още от началото на януари. По причини, които никога не обясни, бе решила да прави разходките си в компанията на Монаха, неин стар приятел, който се бе върнал с първата смяна за годината. Вървяха един час след края на телевизионната програма, а след това Маруха и Беатрис излизаха с техните пазачи. Една нощ Марина се прибра много уплашена, защото видяла мъж, облечен в черно и с черна маска, който я гледал от бараката. Маруха и Беатрис помислиха, че е някоя от нейните повтарящи се халюцинации, и не й обърнаха внимание. Впечатлението им се потвърди същата нощ, тъй като нямаше никаква светлинка, за да се види мъж в черно в мрака на бараката. А и да беше вярно, трябва да бе някой познат от къщата, след като не разлайваше немската овчарка, която се боеше и от сянката си. Монаха заяви, че е видение, което само тя съзира.
	Въпреки това след две-три нощи Марина се върна от разходката в състояние на истинска паника. Мъжът се появил, все така в черно, наблюдавал я дълго с ужасяващо внимание и не му пукало, че тя го забелязала. За разлика от предишните нощи сега имаше пълнолуние и дворът бе осветен в призрачна зеленикава светлина. Марина им го каза пред Монаха и той я опроверга, но толкова объркано, че Маруха и Беатрис не знаеха какво да мислят. Оттогава Марина престана да излиза на двора. Разкъсвани от съмнението кое е фантазия и кое действителност в небивалиците на Марина, двете бяха толкова впечатлени, че една нощ Маруха получи истинска халюцинация — отвори очи и видя Монаха на светлината на нощната лампа, приклекнал както винаги, но на мястото на маската се виждаше череп. Маруха бе потресена, защото свърза видението с годишнината от смъртта на майка си на наближаващия 23 януари.
	Марина прекара края на седмицата на легло, повалена от стара болка в гърба, която изглеждаше забравена. Тъй като не можеше да се справя сама, Маруха и Беатрис я обслужваха. Водеха я почти на ръце в тоалетната. Даваха й храна и вода в устата, подлагаха възглавница под гърба й, за да гледа телевизия от леглото. Глезеха я, наистина я обгрижваха с обич, но никога не се бяха чувствали толкова пренебрегнати.
	— Виждате колко съм болна, но вие съвсем не ми помагате — упрекваше ги Марина. — А аз толкова съм ви помагала.
	Понякога само задълбочаваше още повече действителното усещане за безпомощност, което я измъчваше. Всъщност единственото облекчение в тази последна криза бяха неистовите молитви, които Марина шепнеше без прекъсване в продължение на часове, както и поддържането на ноктите. След няколко дни, изморена от всичко, се изпъна изтощена в леглото и въздъхна:
	— Е, добре, да става както нареди Бог.
	Вечерта на 22 януари ги посети Доктора от първите дни. Поговори тайно с пазачите и изслуша внимателно коментарите на Маруха и Беатрис за здравето на Марина. Накрая седна на ръба на леглото, за да говори с нея. Навярно беше нещо сериозно и поверително, защото шушукането им бе толкова недоловимо, че никой не различи нито дума. Доктора излезе в по-добро настроение, отколкото на влизане, и обеща скоро пак да дойде.
	Потиснатата Марина остана в леглото. На моменти ридаеше. Маруха се мъчеше да я окуражава и Марина й благодареше с жестове, без да прекъсва молитвите си, като почти винаги й отвръщаше с признателност и стискаше дланта й с безжизнената си ръка. Беатрис, с която имаха по-топли отношения, се отнасяше с нея със същата обич. Единственият навик, който поддържаше Марина жива, беше пиленето на ноктите.
	На 23 януари, сряда, в десет и половина вечерта се приготвиха да гледат по телевизията предаването „Енфоке“, наострили уши за всяка по-различна дума, за семейна шега, за неочакван жест, за незабележима промяна в текста на някоя песен, в които би могло да се крие кодирано послание. Но не остана време. Едва бе прозвучал музикалният сигнал, когато вратата се отвори и влезе Монаха, въпреки че тази вечер не беше дежурен.
	— Дошли сме за бабката, ще я местим в друга къща — обясни.
	Каза го така, сякаш отправяше неделна покана. Марина замръзна като мраморна статуя в леглото, побеляха дори устните й, косата й настръхна. Монаха се обърна към нея като обичлив внук.
	— Съберете си нещата, бабче — й каза. — Имате пет минути.
	Понечи да й помогне да се изправи. Марина отвори уста да каже нещо, но не успя. Стана без чужда помощ, взе торбата с личните си вещи и тръгна към банята с лекотата на нестъпващ по земята сомнамбул. Маруха безстрашно се обърна към Монаха.
	— Ще я убиете ли?
	Монаха се сгърчи.
	— Тия неща не се питат — отвърна. Но веднага се окопити: — Казах ви, отива в по-добра квартира. Честна дума.
	Маруха как ли не се опита да попречи да я отведат. Тъй като нямаше шеф, което беше доста необичайно при такова важно решение, помоли от нейно име да извикат някой началник и да го обсъдят. Но спорът бе прекъснат от друг пазач, който влезе да отнесе радиото и телевизора. Без никакви обяснения ги изключи и в стаята се изпари и последният отблясък от празненствата. Маруха помоли поне да им разрешат да догледат предаването. Беатрис бе още по-настоятелна, но се оказа безполезно. Излязоха с радиото и телевизора и казаха на Марина, че ще се върнат за нея след пет минути. Сами в стаята, Маруха и Беатрис не знаеха какво да мислят, на кого да вярват и дали това необяснимо решение ще повлияе на съдбата им.
	Марина се забави в банята много повече от пет минути. Върна се облечена в розовия комплект, с кафявите мъжки чорапи и обувките, с които я бяха отвлекли. Анцугът беше изпран и скоро изгладен. Обувките бяха плесенясали от влагата и изглеждаха твърде големи, защото през четирите месеца страдания краката й се бяха смалили. Марина беше все така бледа и покрита с ледена пот, но още се държеше за сламката на надеждата.
	— Кой знае дали няма да ме пуснат! — каза.
	Без да се уговарят, Маруха и Беатрис решиха, че каквато и съдба да очаква Марина, най-подобаващо по християнски ще е да я излъжат.
	— Сигурно! — каза Беатрис.
	— Така е — добави Маруха с първата си сияеща усмивка. — Прекрасно!
	Реакцията на Марина бе изненадваща. Попита полу на шега, полусериозно какви послания искат да изпратят на семействата си. Те импровизираха доколкото можаха. С лека насмешка Марина помоли Беатрис да й услужи с мъжкия лосион, който Лекето й бе подарил за Нова година. Беатрис й го даде и Марина се напарфюмира зад ушите с неподправено изящество, без огледало оправи косата си от помръкнал сняг и най-после изглеждаше готова да бъде свободна и щастлива.
	Всъщност беше на ръба на припадъка. Поиска цигара от Маруха и седна да я изпуши на леглото, докато дойдат да я вземат. Изпуши я бавно, с дълбоки нетърпеливи всмуквания, докато оглеждаше милиметър по милиметър нищетата в тази дупка, в която не бе получила нито капка милосърдие и дори не я бяха оставили да умре достойно в леглото си.
	За да не се разплаче, Беатрис строго повтори посланието за близките си: „Ако имате възможност да видите съпруга и децата ми, кажете им, че съм добре и че много ги обичам.“ Но Марина вече не беше на този свят.
	— Не ме молете — отвърна, без да я поглежда. — Знам, че никога няма да имам тази възможност.
	Маруха й занесе чаша вода с два барбитурата, от които можеше да спи три дни. Наложи се да й даде да пие, защото ръцете й трепереха толкова силно, че Марина не уцелваше устата си с чашата. Тогава надникна в дъното на блесналите й очи и осъзна, че Марина не заблуждава дори себе си. Знаеше много добре коя е, какви дългове й се приписват и накъде я водят. И ако не възразяваше на последните останали в живота й приятелки, правеше го от състрадание.
	Донесоха й нова качулка от розова вълна в тон с анцуга. Преди да й я нахлупят, тя се сбогува с Маруха с прегръдка и целувка. Маруха я благослови с думите: „Запазете спокойствие.“ С Беатрис също се сбогува с прегръдка и целувка и й каза: „Бог да ви благослови.“ Вярна на себе си до последния миг, Беатрис продължи да поддържа илюзията:
	— Колко хубаво, че ще видите близките си — каза.
	Марина се остави в ръцете на пазачите, без да пророни сълза. Нахлупиха й качулката обратно, с дупките за устата и очите на тила, за да не вижда нищо. Монаха я улови за двете ръце и я изведе от къщата гърбом. Марина с твърда стъпка се остави да я водят. Другият пазач затвори вратата отвън.
	Маруха и Беатрис останаха неподвижни срещу захлопнатата врата, без да знаят как да продължат живота си, докато не чуха ръмженето на двигателите в гаража, а после шумът от колата се отдалечи към хоризонта. Едва тогава осъзнаха, че са им взели телевизора и радиото, за да не разберат какъв ще е краят на нощта.


>	6.

	Призори на другия ден, в четвъртък на 24 януари, тялото на Марина Монтоя бе намерено в незастроен район северно от Богота. Почти седеше на тревата, още влажна от утринния дъждец, облегната с разперени ръце на оградата от бодлива тел. Съдия-следователят от 78 следствен участък, който извърши огледа, я описа като близо шейсетгодишна жена, с буйна посребрена коса, облечена в розов анцуг и кафяви мъжки чорапи. Под горнището носеше стихар с пластмасов кръст. Някой, изпреварил правосъдието, бе откраднал обувките.
	Главата й бе покрита със спечена от кръвта качулка, нахлупена обратно, с дупките за устата и очите на тила, и почти разкъсана от входните и изходните отвърстия от шестте куршума, изстреляни от повече от петдесет сантиметра — нямаше следи от изгаряния по плата и кожата. Раните бяха в черепа и лявата част на лицето, а един последен контролен изстрел отчетливо личеше на челото. Въпреки това до тялото, подгизнало от влагата в буренака, бяха открити само пет деветмилиметрови гилзи. Криминолозите от следствената полиция вече бяха взели пет комплекта пръстови отпечатъци.
	Неколцина студенти от колежа „Сан Карлос“ се шляеха по отсрещния тротоар заедно с други зяпачи. Между свидетелите на огледа беше и една продавачка на цветя от Северното гробище, която бе станала много рано, за да запише дъщеря си в близкото училище. Трупът й направи силно впечатление със скъпото бельо, формата на грижливо поддържаните ръце и благородството, което излъчваше, независимо от надупченото лице. Същият следобед продавачката на едро, която й доставяше цветя в магазинчето на Северното гробище — на пет километра оттам, — я завари разстроена и потисната, със силно главоболие.
	— Нямате представа каква тъжна гледка бе тази злощастна госпожа, захвърлена в буренака — разказа на доставчицата. — Да бяхте видели бельото й, осанката на дама, бялата коса, фините й ръце с изряден маникюр.
	Доставчицата на едро, притеснена от угнетеното й състояние, й даде хапче за главоболие, посъветва я да не мисли за тъжни неща и най-вече да не се измъчва с чужди проблеми. И едната, и другата едва след седмица щяха да узнаят, че са изживели нещо невероятно. Защото доставчицата беше Марта де Перес, съпругата на сина на Марина Луис Гилермо Перес.
	Институтът по съдебна медицина получи тялото в четвъртък, в пет и половина следобед, но го оставиха в хладилната камера до следващия ден, защото на трупове с повече от един куршум в тялото не се извършва аутопсия нощем. Там чакаха да бъдат идентифицирани и да им се направи аутопсия телата на двама мъже, прибрани от улицата сутринта. През нощта докараха телата на още двама възрастни мъже, намерени на открито, и на едно петгодишно дете.
	Доктор Патрисия Алварес, която пристъпи към аутопсията на Марина Монтоя в петък в седем и половина сутринта, откри в стомаха различими хранителни останки и заключи, че смъртта е настъпила в четвъртък призори. Тя също се впечатли от качеството на бельото и от изпилените лакирани нокти. Извика началника си Педро Моралес, който правеше друга аутопсия през две маси, и той й помогна да открие и други несъмнени признаци за социалното положение на жената. Снеха й панорамна зъбна снимка, направиха фотографии и рентгенови снимки и взеха още три комплекта пръстови отпечатъци. Накрая я подложиха на атомно-абсорбционна спектрометрия и не откриха психотропни вещества въпреки двата барбитурата, които Маруха Пачон й бе дала няколко часа преди да умре.
	След като приключиха с тези формални процедури, изпратиха тялото в Южното гробище, където три седмици преди това бе изкопан общ гроб за двеста трупа. Там я погребаха заедно с четиримата неизвестни мъже и детето.


	Беше очевидно, че през онзи жесток януари страната бе стигнала до невъобразимо тежко положение. От 1984 г., след убийството на министъра Родриго Лара Бониля, колумбийците бяхме подложени на какви ли не омерзителни деяния, но краят на тази ситуация не се виждаше, нито най-лошото бе останало назад. Всички начини за насилие бяха задействани с пълна сила и в най-остра форма.
	Сред многото бедствия, разтърсили страната, наркотероризмът се очертаваше като най-зловещото и най-безпощадното от тях. Четирима кандидат-президенти бяха убити по време на предизборната кампания през 1990 година. Карлос Писаро, кандидат от движението M-19, бе ликвидиран от стрелец на борда на търговски самолет, въпреки че в пълна тайна и при всички възможни мерки за сигурност бе сменил четири резервации. Кандидатът от първия тур Ернесто Сампер, след откос от единайсет куршума остана жив и пет години по-късно все пак стигна до президентския пост, но с четири куршума в тялото, които пищяха на металдетекторите на летищата. По трасето на пътуващия в кола генерал Маса Маркес бяха взривили кола-бомба с триста и петдесет килограма динамит, но той някак се бе измъкнал от бронирания автомобил и дори бе извлякъл един от ранените телохранители. „Изведнъж се почувствах като замрял върху гребена на огромна вълна“, разказа по-късно генералът. Но тогава бил толкова разтърсен, че за да възстанови емоционалното си равновесие, му се наложило да потърси психиатрична помощ. Още преди да завърши лечението, седем месеца по-късно, камион с два тона динамит хвърли във въздуха огромното здание на ДАС и остави след себе си седемдесет убити, седемстотин и двайсет ранени и неизчислими материални загуби. Терористите бяха изчакали момента, когато генералът ще влезе в кабинета си, но в последвалия катаклизъм той се бе отървал без драскотина. Същата година, пет минути след излитането му, в пътнически самолет избухна бомба и предизвика смъртта на сто и седем души, сред които бяха Андрес Ескаби — шурей на Пачо Сантос — и колумбийският тенор Херардо Ареляно. Общоприетата версия бе, че бомбата е била предназначена за кандидата Сесар Гавирия. Фатална грешка, защото Гавирия въобще не бе възнамерявал да пътува в този самолет. Нещо повече: службата за сигурност му бе забранила да пътува с редовните линии, а веднъж, когато все пак бе настоял, трябваше да се откаже, защото уплашените пътници хукнали да слизат, за да избегнат риска да летят с кандидат-президента.
	Действително страната сякаш беше осъдена да се върти в един от кръговете на ада. От една страна, групата на Екстрадитаблес отказваше да се предаде или да спре насилието, защото полицията не ги оставяше на спокойствие. Ескобар бе разгласил с всички възможни средства, че полицията нахлува в общините в Меделин, когато си поиска, залавя наслуки десетина малолетни и ги разстрелва без съд и присъда край ханчета и пасища. Предполагаше се, че повечето хора там са на служба при Пабло Ескобар, че са негови поддръжници или ще станат такива, било доброволно, било насила. Терористите нито за миг не преставаха да убиват колкото се може повече полицаи, не спираха атентатите и похищенията. От друга страна, двете най-отдавнашни и мощни партизански движения, ЕЛН и ФАРК, на първото предложение за примирие, отправено им от правителството на Сесар Гавирия, отговориха с терористични акции.
	Едни от най-засегнатите в тази безсмислена война бяха журналистите, жертви на убийства и похищения, макар че и сред тях се срещаха предатели, поддали се на заплахи или на подкупи. От септември 1983 г. до януари 1991 г. наркокартелите бяха убили двайсет и шестима журналисти от различни медии в цялата страна. На 17 декември 1986 г. Гилермо Кано, главен редактор на „Еспектадор“ и най-беззащитният човек в страната, бе издебнат и разстрелян от двама наемници пред входа на вестника. Той сам шофираше пикапа си и въпреки че заради самоубийствените си уводни статии срещу търговията с дрога беше един от най-заплашваните хора, отказваше да си вземе брониран автомобил или охрана. Враговете му продължиха да го убиват и след смъртта му. Издигнатият в негова памет бюст в Меделин бе взривен. Месеци по-късно бе вдигнат във въздуха камион с триста килограма динамит, след което от печатарските машини на вестника му останаха само отломки.
	Един наркотик, по-вреден от хероина (неправилно свързван по етимология с думата героизъм), бе навлязъл в националната култура: лесните пари. Процъфтяваше идеята, че законът е най-сериозната пречка за щастието, че не си заслужава да знаеш да четеш и пишеш, че по-добре и по-сигурно се живее като престъпник, отколкото като законопослушен гражданин. Накратко: обществото бе социално покварено, както се случва във всяка подмолна война.
	Отвличанията не бяха нещо ново в най-новата колумбийска история. Нито един от предишните четирима президенти не бе избегнал изпитанието от поредното разтърсващо похищение. И наистина доколкото ни е известно, нито един от четиримата не бе отстъпил пред исканията на похитителите. През февруари 1976 г., при правителството на Лопес Мичелсен, членове на M-19 бяха отвлекли председателя на Конфедерацията на работниците в Колумбия Хосе Ракел Меркадо. Изправен пред съд и осъден на смърт за предателство спрямо работническата класа, той бе екзекутиран от похитителите с два изстрела в тила, след като правителството отказа да изпълни редица политически условия.
	На 27 февруари 1980 г., при правителството на Хулио Сесар Турбай, шестнайсет елитни бойци от същото партизанско движение, по време на честването на националния празник на Доминиканската република, завзеха посолството в Богота. В продължение на шейсет и един дни държаха в плен почти целия дипломатически корпус, акредитиран в Колумбия, включително посланиците на Съединените щати, Израел и Ватикана. Искаха откуп от петдесет милиона долара и освобождаването на триста и единайсет задържани техни членове. Президентът Турбай отказа да води преговори, но на 28 април заложниците бяха освободени без никакви изрични условия, а похитителите напуснаха страната под закрилата на кубинския режим, поискана от правителството на Колумбия. Те твърдяха неофициално, че са получили откуп от пет милиона долара в брой, събрани от еврейската община в Колумбия с помощта на сънародниците им от целия свят.
	На 6 ноември 1985 г., в най-оживеното време, отряд на M-19 завзе многолюдното здание на Върховния съд с искането висшият правораздавателен орган на републиката да изправи пред съда президента Белисарио Бетанкур заради неизпълненото му обещание за сключването на мир. Президентът отказа да преговаря, а армията нахлу в сградата и след десет часа я освободи с огън и кръв при неуточнен брой изчезнали и деветдесет и пет убити граждани, сред които деветима съдии, членове на Върховния съд, включително и неговият председател Алфонсо Рейес Ечандия.
	Почти в края на мандата си президентът Вирхилио Барко не успя да се справи с похищението на Алваро Диего Монтоя, син на главния му секретар. Яростта на Пабло Ескобар изригна седем месеца по-късно срещу новия президент Сесар Гавирия, който започваше мандата си, изправен пред сериозния проблем от десетима отвлечени, всички те изтъкнати граждани.
	Въпреки всичко през първите пет месеца Гавирия бе успял да поуталожи общественото вълнение и да се измъкне от бурята. Бе постигнал политическо съгласие за свикването на Конституционна асамблея, упълномощена от Върховния съд с достатъчни правомощия да взима решения без ограничение и по най-наболелите въпроси: екстрадицията на националните престъпници и помилването им. Въпреки всичко основният проблем, както за правителството, така и за наркотрафикантите и за партизанските движения, бе, че докато в Колумбия не се установеше ефективна съдебна система, нямаше да е възможно провеждането на мирна политика, при която държавата да е от страната на добрите, а всички престъпници — от страната на лошите. Нищо не беше просто през онези дни, за нищо отникъде не можеше да се получи обективна информация, нито бе лесно да се възпитават деца и да им се внушава кое е добро и кое зло.
	Доверието в правителството не се оценяваше според съществените му политически успехи, а се принизяваше до недоверието в службите за сигурност, заклеймявани от световния печат и от международните организации, защитаващи правата на човека. Затова пък Пабло Ескобар спечели доверие, каквото партизаните не бяха постигали и в най-добрите си времена. Хората започнаха да вярват повече в лъжите на Екстрадитаблес, отколкото в истините на правителството.


	На 14 декември бе обнародван Указ 3030, който коригираше Указ 2047 и анулираше всички предишни. Между другите нови положения бе коригирано правосъдното натрупване на присъдите. Това означаваше, че осъденият за няколко престъпления, в рамките на един или няколко процеса, няма да излежи отделните присъди, а само най-дългата от тях. Бяха уточнени и редица процедури и срокове, свързани с получаването на улики от чужбина, необходими за откриването на съдебни процеси в Колумбия. Бяха останали обаче непоклатими двете съществени пречки за доброволното предаване на наркотерористите в ръцете на правосъдието: все още неясните условия за екстрадицията и крайният срок за опрощаване на престъпленията. По-точно казано: предаването и самопризнанието оставаха неизменни условия за отмяна на екстрадицията и за намаляване на присъдите, но при всички случаи се отнасяше за престъпления, извършени до 5 септември 1990 година. Пабло Ескобар изрази несъгласието си в гневно послание. Този път реакцията му имаше и друг мотив, който той не направи обществено достояние: ускореният обмен на улики със Съединените щати улесняваше процеса за екстрадиция.
	Алберто Вилямисар се оказа най-изненадан. От всекидневните си контакти с Рафаел Пардо имаше причини да очаква текстът на декрета да е по-гъвкав. Тъкмо обратното: стори му се по-суров от предишния. И не само той беше на това мнение. Недоволството беше толкова масово, че още от първия ден след обнародването на втория указ вече се обмисляше трети.
	Една от вероятните причини, наложили ожесточаването на Указ 3030, беше, че най-радикалното крило на правителството — предвид поредицата от примирителни послания и безусловното освобождаване на четирима журналисти — успя да убеди президента, че Ескобар е в безизходица. А всъщност беше по-силен от всякога, въоръжен със страховития натиск от похищенията и възможността Конституционната асамблея да отхвърли екстрадицията и да провъзгласи амнистия.
	Тримата братя Очоа обаче незабавно се вкопчиха във възможността за доброволно предаване в ръцете на закона. Това бе изтълкувано като пропукване във върхушката на картела. Всъщност процесът за предаването им бе започнал още след първия декрет през септември, когато един известен сенатор от Антиокия помоли Рафаел Пардо да приеме някаква особа, без да издава коя е. Оказа се Марта Ниевес Очоа, която с тази смела първа стъпка положи началото на последвалите действия за доброволното предаване на тримата й братя през интервал от един месец. Така и стана. Най-младият, Фабио, се предаде на 18 декември; на 15 януари, когато най-малко се очакваше, се предаде Хорхе Луис, а на 16 февруари щеше да се предаде и Хуан Давид. Пет години по-късно група американски журналисти попитаха Хорхе Луис защо го е сторил и отговорът му бе категоричен: „Предадохме се, за да отървем кожите.“ Признаваше, че зад това е стоял неудържимият натиск на жените в семейството, които не се успокоили, докато не ги видели на сигурно място в строго охранявания затвор в Итагуи, промишлен район на Меделин. Беше семеен акт на доверие към правителството, което още тогава можеше да ги екстрадира пожизнено в Съединените щати.


	Доня Нидия Кинтеро, която винаги се бе уповавала на предчувствията си, не подцени значението на доброволното предаване на братята Очоа. Само три дни след ареста на Фабио тя отиде да го посети в затвора, придружавана от дъщеря си Мария Виктория и внучка си Мария Каролина, дъщеря на Диана. В дома, в който отседна, я посрещнаха петима членове на семейство Очоа, верни на племенните ритуали на местните жители: майката, Марта Ниевес, още една сестра и двама младежи. Отведоха я в затвора в Итагуи, блиндирано здание в дъното на стръмна уличка, вече окичена с разноцветни книжни гирлянди по случай Рождество.
	Освен младия Фабио, в килията на затвора я чакаше бащата, дон Фабио Очоа, сто и петдесет килограмов патриарх на шейсет години с детско лице, който отглеждаше расови колумбийски коне и беше духовният водач на голяма фамилия от безстрашни мъже и жени със здрави юзди. Обичаше да седи начело на семейните събирания в кресло като трон, с вечната шапка на коневъд и церемониални маниери, които подхождаха на бавния му провлечен говор и народната му мъдрост. До него седеше синът, жив и словоохотлив, но онзи ден, докато говореше баща му, почти не обели дума.
	Най-напред дон Фабио похвали храбростта, с която Нидия обръщаше небето и земята, за да спаси Диана. Възможността да й помогне за връзка с Пабло Ескобар бе формулирана с майсторска реторика: с най-голямо удоволствие би направил това, което можел да направи, но не смятал, че би могъл да направи нещо. В края на посещението младият Фабио помоли Нидия да обясни на президента колко е важно в указа да се удължи срокът за предаване в ръцете на властта. Нидия му обясни, че не може да го стори, но те биха могли да изпратят писмо до компетентните власти. Така тя не се остави да я използват като куриерка до президента. Младият Фабио го схвана и се сбогува с насърчаващо изречение: „Човек се надява, докато е жив.“
	След завръщането на Нидия в Богота Асусена й връчи писмото от Диана, в което я молеше да отпразнува Коледа с децата й, а Херо Бус настоя за личен разговор в Картахена. Доброто физическо и психическо състояние, в което завари немеца след три месеца пленничество, поуспокои Нидия за здравето на дъщеря й. Херо Бус не бе виждал Диана от първата седмица на отвличането, но между пазачите и обслужващите в отделните къщи имало постоянен обмен на новини, които се процеждали и до заложниците, затова знаел, че тя е добре. Единственият и винаги неминуем риск произлизаше от въоръжена спасителна операция. „Не можете да си представите какво е да си в постоянна опасност, че ще те убият — каза й Бус. — Не само защото може «да дойде законът», както те се изразяват, а защото през цялото време са толкова уплашени, че приемат и най-малкия шум за началото на военна операция.“ Единствените му съвети бяха на всяка цена да се предотврати въоръжена операция за освобождаване, а в указа да се промени крайният срок за предаването.
	Още в деня на пристигането си в Богота Нидия сподели тревогите си с министъра на правосъдието. Придружена от сина си депутата Хулио Сесар Турбай Кинтеро, тя посети и министъра на отбраната Оскар Ботеро и притеснена го помоли, от името на всички отвлечени, да използва разузнавателните служби, а не оперативните спасителни отряди. Нидия обаче с шеметна бързина губеше сили и все по-ясно предчувстваше трагедията. Болеше я сърцето. Плачеше непрестанно. Правеше върховни усилия да се овладее, но лошите новини не й даваха покой. Чу по радиото послание от името на Екстрадитаблес, в което заплашваха, че ако сроковете във втория декрет не бъдат променени, ще хвърлят пред президентския дворец увитите в чували трупове на заложниците. В състояние на фатална безнадеждност, Нидия позвъни на президента. Тъй като той беше на заседание на Съвета за сигурност, отговори й Рафаел Пардо.
	— Моля ви да попитате президента и членовете на Съвета за сигурност дали, за да внесат поправки в указа, ще се наложи отвлечените, убити и напъхани в чували, да бъдат захвърлени пред вратите им.
	В същото екзалтирано състояние се намираше и когато няколко часа по-късно помоли лично президента да промени срока в декрета. Той вече беше дочул, че Нидия го упреква в безчувственост към чуждата мъка, и направи усилие да бъде по-търпелив и убедителен. Обясни й, че Указ 3030 едва е бил обнародван и трябва поне да му се даде време, за да се види как ще действа. На Нидия обаче й се струваше, че доводите на президента не са нищо повече от оправдания, за да не направи онова, което трябва, в подходящия за това момент.
	— Промяната на крайния срок не е необходима само за да се спаси животът на заложниците — възрази Нидия, изморена от безполезни разсъждения. — Това е единственото, което липсва, за да се предадат доброволно терористите. Отложете срока и те ще ни върнат Диана.
	Гавирия не отстъпи. Вече беше убеден, че крайният срок е най-голямата пречка в неговата политика спрямо наркотрафикантите, но не искаше да го промени, за да не могат Екстрадитаблес да постигнат целите, които преследваха чрез похищенията. В близките дни Конституционната асамблея щеше да бъде свикана в атмосфера на смътни очаквания и той не можеше да допусне, че поради слабост на правителството наркотрафикът ще получи опрощение. „Демокрацията никога не е била в опасност заради убийствата на четирима кандидат-президенти, нито заради което и да е отвличане — заяви Гавирия по-късно. — Истинската опасност надвисна, когато се появиха изкушението, рискът или просто слухът, че се заражда някаква възможност за помилване.“ С една дума, според него съществуваше недопустима опасност да бъде похитена съвестта на Конституционната асамблея. Гавирия беше взел твърдо и необратимо решение: ако това се случеше, той просто щеше да разпусне асамблеята.
	От известно време Нидия обмисляше идеята доктор Турбай да направи нещо, което да разтърси страната в подкрепа на отвлечените: многочислена манифестация пред президентския дворец, гражданска стачка, официален протест пред Обединените нации. Но доктор Турбай само я успокояваше. „Той винаги е бил такъв, отговорен и сдържан — каза Нидия. — Но всички знаехме, че вътрешно умира от мъка.“ Ала вместо да облекчава притеснението й, тази увереност още повече го усилваше. Тогава тя реши да напише лично писмо до президента на републиката, „което да го мотивира да се размърда в необходимата посока“.
	Доктор Густаво Балкасар, обезпокоен от угнетеното състояние на жена си Нидия, успя да я убеди на 24 януари да отидат за няколко дни в къщата в Табио — на един час път по шосето през саваната на Богота, — където да потърси утеха за мъката си. Не бе стъпвала в къщата след отвличането на дъщеря си, така че взе със себе си преносимата икона на Светата Дева и две големи свещи за по петнайсет дни, както и всичко необходимо, за да не се откъсне напълно от действителността. Прекара една безкрайна нощ в ледената самота на саваната, молейки се на колене пред Девата да разпростре над Диана непробиваем кристален покров, да я предпази от униженията, да я освободи от страховете, да отклонява от нея куршумите. В пет часа сутринта, след кратък неспокоен сън, седна на масата в трапезарията и си изля душата в писмо до президента на републиката. Зората я завари да нахвърля бегли мисли, да плаче и през плач да къса чернови, а после да ги преписва на чисто в море от сълзи.
	Обратно на онова, което предполагаше, тя пишеше най-смисления и драстичен текст. „Не претендирам това да е публичен документ — започваше. — Искам да стигна до президента на моята страна и с цялото си уважение да му предложа няколко скромни размисли и една изстрадана, но обмислена молба.“ Въпреки многократните обещания на президента да не се предприема въоръжена операция за освобождаването на Диана, Нидия написа с пророческа увереност: „Вие, както и цялата страна, знаете, че ако при такова нападение заложниците се окажат на същото място, ще се разрази ужасна трагедия.“ Убедена, че именно спънките от втория указ са прекъснали процеса за освобождаването на отвлечените, започнат от групата на Екстрадитаблес преди Рождество, Нидия предупреди президента за нова реална опасност: ако правителството не вземе незабавно решение, за да се премахнат въпросните спънки, заложниците ще са изложени на риска въпросът да стигне до Конституционната асамблея. „От това ще произлезе, че тревогите и мъките, които изпитваме не само роднините, но и цялата страна, ще продължат още дълги безкрайни месеци“, написа Нидия. И завърши с елегантен реверанс: „Поради моите убеждения, водена от уважението, което изпитвам към Вас като върховен магистрат на нацията, не бих си позволила да натрапвам мое лично предложение, но съм склонна да Ви помоля в защита на невинни хора да не пренебрегвате опасността от фактора време.“ След като бе завършено и преписано с красив почерк, писмото излезе два листа и четвърт канцеларски формат. Нидия остави съобщение в частния секретариат на президентството, за да й посочат къде да го изпрати.
	Същата сутрин предизвика буря вестта, че са убити двама от главатарите на бандата на Приско: братята Давид Рикардо и Армандо Алберто Приско Лопера, обвинени в седем политически убийства през последните години, както и че те са мозъкът за отвличанията, включително на Диана Турбай и екипа й. Единият бе убит под фалшиво име — Франсиско Муньос Серна, но когато Асусена Лиевано видя снимката във вестниците, разпозна дон Пачо, който по време на заложничеството отговаряше за нея и Диана. В този сложен момент неговата смърт, както и смъртта на брат му представляваха непоправима загуба за Ескобар и реакцията му нямаше да закъснее.
	В заплашително комюнике Екстрадитаблес заявиха, че Давид Рикардо не е бил убит в престрелка, а надупчен от полицията пред очите на невръстните деца и бременната му жена. За брат му Армандо комюникето също отричаше да е убит в престрелка, както твърдяха от полицията, защото бе ликвидиран в чифлик в Рионегро, въпреки че бил парализиран в резултат от предишно покушение. Инвалидната количка, се настояваше в комюникето, се виждала ясно в новинарската емисия на регионалната телевизия.
	Това бе комюникето, за което бяха споменали на Пачо Сантос. Бе публикувано на 25 януари и се съобщаваше, че в интервал от осем дни ще бъдат ликвидирани двама заложници, като вече е издадена първата заповед за екзекуцията на Марина Монтоя. Бе изненадваща новина, защото всички смятаха, че Марина е убита веднага след отвличането й още през септември.
	— Това имах предвид, когато предадох на президента предупреждението, че ще ги върнат напъхани в чували — сподели Нидия при спомена за онзи страховит ден. — Не съм импулсивна или избухлива, нито съм се нуждаела от психиатрична помощ. Но щяха да убият не друг, а моята дъщеря, и то само защото не съм била в състояние да раздвижа хората, които са можели да го предотвратят.
	Отчаянието на Алберто Вилямисар не беше по-малко. „Този ден беше най-ужасният в живота ми“, каза тогава, убеден, че екзекуциите няма да се забавят дълго. Кой щеше да е: Диана, Пачо, Маруха, Беатрис, Ричард? Това беше лотария на смъртта, която не искаше дори да си представи. Побеснял, той се обади на президента Гавирия.
	— Трябва да спрете наказателните акции — му каза.
	— Не, Алберто — възрази Гавирия с вледеняващо спокойствие. — Не за това са ме избрали.
	Вилямисар затвори, разстроен от собственото си избухване. „А сега какво да правя?“, се запита. Като начало се обърна за помощ към бившите президенти Алфонсо Лопес Мичелсен и Мисаел Пастрана, както и към монсеньор Дарио Кастрильон*, епископ на Перейра. Всички те направиха публични изявления, в които заклеймяваха методите на Екстрадитаблес и призоваваха да се запази животът на заложниците. Лопес Мичелсен отправи по Радио Кадена Насионал призив към правителството и към Ескобар да сложат край на войната и да потърсят политическо решение.
	[* Дарио дел Ниньо Хесус Кастрильон Ойос (1929–2018) — кардинал и протодякон до 2008 г. — Б.пр.]


	В онзи момент трагедията вече беше към края си. На 21 януари, минути преди разсъмване, Диана бе написала последната страница в дневника си. „Минаха почти пет месеца и само ние си знаем какво значи това — пишеше. — Не искам да губя вяра и надежда, че ще се прибера жива и здрава у дома.“
	Вече не беше сама. След освобождаването на Асусена и Орландо бе помолила да ги съберат с Ричард и след Рождество молбата й бе удовлетворена. Каква благодат и за двамата! Разговаряха до пълно изтощение, слушаха радио до зори и така придобиха навика да спят денем и да живеят нощем. От разговор между пазачите бяха научили за смъртта на братята Приско. Единият от охраната плачеше. Другият, убеден, че това е краят и несъмнено имайки предвид заложниците, попита: „А сега какво ще правим със стоката?“ Плачещият отвърна, без да се замисли:
	— Ще ги пречукаме.
	Диана и Ричард не успяха да заспят след закуската. Няколко дни преди това ги бяха уведомили, че ще ги преместят в друга квартира. Не им направи впечатление, защото през краткия месец, в който бяха заедно, вече два пъти ги бяха местили в близки убежища под предлог, че бягат от реални или въображаеми полицейски акции. На 25-и, малко преди единайсет сутринта, те бяха в стаята на Диана и обсъждаха шепнешком диалога между пазачите, когато чуха шум от хеликоптери в посока от Меделин.
	През последните дни полицейските разузнавателни служби бяха получили множество анонимни сигнали за движение на въоръжени хора в село Сабанета, община Копакабана, и по-специално в чифлиците Алто де ла Крус, Виля дел Росарио и Ла Бола. Може би пазачите на Диана и Ричард възнамеряваха да ги преместят в Алто де ла Крус, най-сигурното имение, защото се намираше на стръмен горист склон, откъдето се виждаше цялата долина, чак до Меделин. Въз основа на телефонни доноси и други признаци полицията възнамеряваше да нападне къщата. Готвеше се голяма въоръжена операция: двама капитани, девет офицери, седем подофицери и деветдесет и девет полицаи, някои по земя и други по въздух в четири хеликоптера, въоръжени с картечници. Пазачите вече не обръщаха внимание на хеликоптерите, защото прелитаха често, но нищо не се случваше. Изведнъж един от тях надникна през вратата и нададе страхотен вик: — Дойде законът!
	Диана и Ричард нарочно се забавиха колкото можаха, защото моментът беше подходящ за полицейско нападение: четиримата пазачи бяха от най-мекушавите и изглеждаха прекалено изплашени, за да окажат съпротива. Диана си изми зъбите и си облече бялата блуза, която бе изпрала предишния ден, обу маратонките и джинсите, които носеше в деня на отвличането, но й бяха прекалено големи, защото бе отслабнала. Ричард си смени ризата и взе камерите, които тези дни му бяха върнали. Пазачите бяха като обезумели от растящия грохот на хеликоптерите, които прелетяха над къщата, отдалечиха се към долината и се върнаха почти на височината на дърветата. Крещяха на отвлечените да побързат и ги забутаха към външната врата. Дадоха им бели шапки, за да изглеждат като местни селяни от въздуха. Заметнаха Диана с голям черен шал, а Ричард облече коженото си яке. Пазачите им заповядаха да тичат към планината и те се пръснаха и направиха същото, готови да стрелят по хеликоптерите, когато се снижат. Диана и Ричард се закатериха по камениста пътека. Склонът бе много стръмен, а нажеженото слънце напичаше отвесно от средата на небето. Само след няколко метра, когато вече хеликоптерите се виждаха, Диана остана без сили. При първия откос Ричард се хвърли на земята. „Не мърдайте — извика му Диана. — Правете се на умрял.“ Веднага падна до него по очи.
	— Убиха ме — изкрещя. — Не мога да си помръдна краката.
	Наистина не можеше, но и не усещаше никаква болка и помоли Ричард да й огледа гърба, защото, преди да падне, бе усетила в кръста нещо като токов удар. Ричард повдигна блузата и видя на височината на лявата набедрена кост мъничко отвърстие, чисто и без никаква кръв.
	Тъй като стрелбата продължаваше все по-наблизо, Диана отчаяно настояваше Ричард да я остави и да избяга, но той не помръдна в очакване някой да се появи и да се притече на помощ. Междувременно пъхна в ръката й медальона на Девата, който винаги носеше в джоба си, и започна да се моли заедно с нея. Стрелбата внезапно спря и на пътеката се появиха двама агенти от Елитния корпус с насочени оръжия.
	Приседнал до Диана, Ричард вдигна ръце и викна: „Не стреляйте!“ Единият от полицаите го изгледа с нескрито удивление и попита:
	— Къде е Пабло?
	— Не знам — отвърна Ричард. — Аз съм журналистът Ричард Бесера. Това е Диана Турбай и е ранена.
	— Докажете го — нареди другият агент.
	Ричард му показа личната си карта. Заедно с неколцина селяни, които изникнаха измежду буренака, помогнаха да пренесат Диана в импровизиран от чаршаф хамак и да я положат в хеликоптера. Болката й бе станала непоносима, но тя беше спокойна, в пълно съзнание и знаеше, че ще умре.


	Половин час по-късно бившият президент Турбай получи телефонно обаждане от военен източник: съобщаваха, че дъщеря му Диана и Франсиско Сантос са били освободени по време на въоръжена операция на Елитния корпус в Меделин. Той незабавно се обади на Ернандо Сантос, който нададе ликуващ вик и нареди на телефонистките от вестника да съобщят новината на цялата разпръсната фамилия. После позвъни в апартамента на Алберто Вилямисар и му предаде вестта така, както я бе получил. „Прекрасна новина!“, възкликна Вилямисар. Радостта му бе искрена, но веднага осъзна, че след освобождаването на Пачо и Диана единствените подлежащи на екзекуция в ръцете на Ескобар оставаха Маруха и Беатрис.
	Вилямисар спешно се обади на няколко души, включи радиото и установи, че новината все още не е в ефир. Понечи да набере номера на Рафаел Пардо, когато телефонът отново иззвъня. Беше Ернандо Сантос, за да му каже отчаян, че Турбай променил първоначалното съобщение. Освободеният бил операторът Ричард Бесера, не Франсиско Сантос, а Диана била тежко ранена. Ернандо Сантос обаче не изглеждаше толкова притеснен от фалшивата новина, колкото за самия Турбай, който бил много разстроен, че му е причинил лъжлива радост.


	Марта Лупе Рохас не беше вкъщи, когато й се обадиха от студиото на предаването, за да й съобщят, че синът й Ричард е свободен. Беше отишла у братята си, но толкова неотлъчно следеше новините, че си носеше портативното радио, с което не се разделяше. Същия ден обаче то, за пръв път след отвличането, не проработи.
	В таксито, което я откарваше в студиото, първо чу, че синът й е жив и здрав, но после познатият глас на репортера Хуан Госаин я върна към действителността: данните от Меделин все още били много съмнителни. Потвърдиха, че Диана Турбай е починала, но нямаше нищо определено за Ричард Бесера. Марта Лупе започна тихо да се моли: „Господи, направи така, че куршумите да го заобиколят и да го отминат.“ В същия този момент Ричард й звънеше от Меделин, за да й съобщи, че е жив, но не я намери. Тогава възторженият вик на Госаин я върна към живот:
	— Извънредно! Извънредно съобщение! Операторът Ричард Бесера е жив!
	Марта Лупе са разрида и не можа да се успокои до късно през нощта, когато посрещна сина си в редакцията на „Криптон“. До днес си го спомня: „Беше само кожа и кости, блед и брадясал, но жив.“


	Няколко минути преди това Рафаел Пардо получи новината в кабинета си от приятел журналист, който искаше да узнае провеждана ли е спасителна операция. Пардо телефонира на генерал Маса Маркес, после и на директора на полицията генерал Гомес Падиля, но никой не знаеше нищо за спасителни акции. Малко след това Гомес Падиля му се обади и го уведоми, че докато претърсвали местността за следи от Ескобар, бойци от Елитния корпус се сблъскали случайно с група въоръжени лица. Оперативните части, каза Гомес Падиля, не разполагали с никаква предварителна информация за похитители в района.
	Откакто получи вестта от Меделин, доктор Турбай се опитваше да се свърже с Нидия в къщата в Табио, но телефонът се бе повредил. Изпрати с пикап шефа на охраната с вестта, че Диана е жива и е в болницата в Меделин за обичайните изследвания. Нидия получи вестта в два часа следобед, но вместо да нададе ликуващ вик като другите, почувства само мъка и изумление и едва успя да възкликне:
	— Убили са Диана!
	По обратния път за Богота, докато слушаше новините по радиото, съмнението й още повече се затвърди. „Продължих да плача — сподели по-късно. — Но това вече не бяха ридания на глас, а само поток от сълзи.“ Спря за малко в дома си, за да се преоблече, преди да иде на летището, където я очакваше семейството и грохналият президентски „Фокер“, който след почти трийсет години принудителен труд още летеше само по Божия милост. Според получената информация в този момент Диана беше в интензивното отделение, но освен на инстинкта си Нидия не вярваше в нищо и на никого. Отиде право до телефона и поиска да говори с президента на републиката.
	— Убиха Диана, господин президент — му каза. — И това е ваше дело, по ваша вина и заради каменното ви сърце.
	Президентът се зарадва, че ще може да я опровергае с една добра новина.
	— Не, госпожо — каза с най-спокойния си тон. — Изглежда, че е проведена акция, но още нищо не е ясно. Диана обаче е жива.
	— Не е — възрази Нидия. — Убиха я.
	За президента, който поддържаше връзка директно с Меделин, нямаше съмнение.
	— Откъде знаете?
	Нидия отвърна с непоколебима увереност:
	— Подсказва ми го майчиното сърце.
	Сърцето й не грешеше. Час по-късно президентският съветник за Меделин Мария Ема Мехия се качи в самолета, който бе докарал семейство Турбай, и съобщи лошата вест. Диана бе починала от загуба на кръв след няколкочасови усилия на лекарите, които при всички случаи щяха да са безполезни. Бе изпаднала в кома още в хеликоптера, който я бе откарал в Меделин от мястото на сблъсъка с полицията, и повече не бе дошла в съзнание. Имаше фрактура на гръбначния стълб на височината на кръста от високоскоростен експлозивен куршум среден калибър. Той бе избухнал в тялото и бе причинил обща парализа, от която тя никога нямаше да се възстанови.
	Нидия изпадна в ужасен шок, когато я видя в болницата, гола върху операционната маса, но покрита с окървавен чаршаф, с безизразно лице и безцветна кожа поради загубата на кръв. Имаше огромен разрез на гърдите, през който лекарите й бяха правили директен масаж на сърцето.
	Веднага щом излезе от операционната, вече надмогнала мъката и отчаянието, още там в болницата Нидия свика безпощадна пресконференция. „Това е историята на една предизвестена смърт“, започна тя. Беше убедена, че Диана е станала жертва на въоръжена операция по заповед от Богота — както я бяха информирали с пристигането й в Меделин, — и изреди подробно молбите, които семейството и лично тя бяха отправяли към президента на републиката да не се предприема такава акция. Каза, че неблагоразумието и престъпните намерения на Екстрадитаблес са причинили смъртта на дъщеря й, но в същата степен носят вина правителството и лично президентът. Най-вече президентът, „който безчувствено, дори студено и безразлично, не пожела да се вслуша в отправените към него молби да не се предприемат освободителни акции и да не се излага на опасност животът на отвлечените“.
	Това категорично изявление, разпространено директно от всички медии, предизвика реакция на солидарност сред обществеността и възмущение в правителствените кръгове. Президентът извика главния секретар Фабио Вилегас, частния си секретар Мигел Силва, съветника по националната сигурност Рафаел Пардо и съветника по печата Маурисио Варгас. Възнамеряваха да изготвят остро опровержение на изявлението на Нидия. При по-задълбочено обмисляне обаче се наложи заключението, че на скръбта на една майка не се прави опровержение. Гавирия го осъзна, отмени задачата на заседанието и издаде нова заповед:
	— Да вървим на погребение.
	Не само той, а правителството в пълен състав.
	Ненавистта на Нидия не й даваше миг покой. По някого, чието име бе забравила, тя изпрати закъснялото писмо до президента — дори след като знаеше, че Диана е мъртва — може би за да носи завинаги в съзнанието си пророческата му тегоба. „Естествено, не очаквах да ми отговори“, каза.
	В края на траурната литургия в катедралата — многолюдна като малко други — президентът се изправи и следван от всички погледи, от светкавиците на фотоапаратите и от телевизионните камери, прекоси безлюдния неф и подаде ръка на Нидия, убеден, че тя ще я остави да виси във въздуха. Нидия я пое с ледено нежелание. Всъщност за нея това бе голямо облекчение, защото се боеше, че президентът ще се опита да я прегърне. В замяна оцени съболезнователната целувка на съпругата му Ана Милена.
	Но това още не беше краят. Едва приключила със задълженията по погребението, Нидия поиска нова аудиенция при президента, за да му съобщи нещо важно преди речта му по повод смъртта на Диана същия ден. Силва му предаде съобщението буквално и тогава президентът цъфна в усмивка, която Нидия никога нямаше да види.
	— Идва да ме хока — каза. — Но нека дойде, естествено.
	Посрещна я както винаги. Облечена в черно, Нидия влезе в кабинета в съвсем различно настроение: беше тиха и опечалена. Започна направо още с първото изречение:
	— Идвам да ви окажа услуга.
	За негова изненада започна да се извинява, задето помислила, че президентът е дал нареждане за операцията, в която бе загинала Диана. Сега знаеше, че той дори не е бил информиран. Искаше да му каже, че в онзи момент са го лъгали, защото акцията не е била за залавянето на Пабло Ескобар, а за спасяването на заложниците, чието местоположение изтръгнали с изтезания от един от наемниците, задържани от полицията. По-късно — обясни Нидия — открили трупа на наемника между другите убити в престрелката.
	Нидия изложи фактите сбито и енергично, като се надяваше, че ще предизвика интереса на президента, но той не прояви ни най-малък признак на съчувствие. „Беше като буца лед“, сподели по-късно, спомняйки си онзи ден. Но тогава, без да знае защо и в кой момент, не успя да го превъзмогне и се разплака. В същия миг изригна гнева, който потискаше, и тя рязко смени темата и тона. Упрекна президента в безразличие и безчувственост и че не е изпълнил конституционното си задължение да опази живота на похитените.
	— Сега помислете — завърши, — ако вашата дъщеря се намираше в подобна ситуация. Как щяхте да постъпите?
	Погледна го право в очите, но вече беше толкова екзалтирана, че президентът не успя да я прекъсне. Той самият разказа по-късно: „Задаваше ми въпроси, а не ме оставяше да отговоря.“ Нидия го притисна с нов въпрос: „Не мислите ли, господин президент, че в решаването на този проблем допуснахте грешка?“ За пръв път президентът усети сянка на съмнение. „Никога не се бях измъчвал толкова“, призна години по-късно. Но тогава само премигна и каза с обичайния си глас:
	— Възможно е.
	Нидия се изправи, подаде му безмълвно ръка и излезе, преди той да успее да й отвори вратата. Тогава Мигел Силва влезе в кабинета и завари президента силно разстроен от разказа за убития наемник. Без да губи време, Гавирия написа лично писмо до главния прокурор с нареждане случаят да бъде разследван и да се въздаде справедливост.


	Много хора бяха на мнение, че полицейската акция е била за залавянето на Ескобар или друг важен главатар, но и по тази логика тя си оставаше голяма глупост и непоправим провал. Според първата версия на полицията Диана загинала по време на издирване с хеликоптери и сухоземни сили. Те случайно се сблъскали с групата, отвеждаща Диана Турбай и оператора Ричард Бесера. По време на бягството един от похитителите стрелял в Диана в гръб и предизвикал фрактура на гръбначния стълб. Операторът останал невредим. Диана била откарана в Главната болница на Меделин с полицейски хеликоптер и там издъхнала в четири и трийсет и пет часа следобед.
	Версията на Пабло Ескобар бе съвсем различна и по същество съвпадаше с разказаната на президента от Нидия. Според Ескобар полицията предприела нападението, знаейки, че отвлечените са в района. С помощта на изтезания успели да изтръгнат информация от двама негови наемници, които той идентифицира с истинските им имена и с номерата на личните им карти. Според комюникето те били заловени и подложени на мъчения от полицията, а единият от тях насочвал от хеликоптера командващите операцията. Пишеше, че Диана била убита от полицията, докато бягала от престрелката, вече освободена от похитителите. Твърдеше също, че при сблъсъка са загинали и трима невинни селяни, които полицията представила пред медиите като наемници, убити в престрелката. Вероятно това комюнике бе донесло на Ескобар удовлетворението, че обвиненията му за полицейско насилие са основателни.


	Ричард Бесера, единственият свидетел на разположение, бе обсаден от журналистите още в нощта на трагедията в залата на Главната дирекция на полицията в Богота. Все още носеше черното кожено яке, с което го бяха отвлекли, и сламената шапка, която му бяха сложили пазачите, за да изглежда като селянин. Поради душевното си състояние не можеше да добави нищо по-определено.
	И най-доброжелателните му колеги останаха с впечатлението, че объркването на фактите не му е позволило да си състави по-точна представа за случилото се. Изявлението му, че куршумът, убил Диана, бил изстрелян от един от похитителите, не бе потвърдено от нито една улика. Над всички предположения се налагаше мнението, че Диана случайно е загинала в престрелката. Все пак окончателното разследване оставаше в ръцете на главния прокурор, в изпълнение на писмото, изпратено от президента Гавирия след разкритията на Нидия Кинтеро.


	Драмата не бе свършила. В отговор на общественото съмнение относно съдбата на Марина Монтоя, на 30 януари Екстрадитаблес излязоха с ново комюнике, в което признаваха, че още на 23-ти е била издадена заповед за екзекуцията й. Но „поради причини, произтичащи от положението ни в нелегалност и трудности с комуникацията, нямаме информация — до днешна дата — дали е била екзекутирана, или освободена. Ако е ликвидирана, не разбираме мотивите, поради които полицията още не е докладвала за трупа й. Ако са я освободили, думата имат близките й“. Едва тогава, седем дни след издаването на присъдата, беше предприето издирването на трупа.
	Съдебният лекар Педро Моралес, който беше присъствал на аутопсията, прочете комюникето в печата и предположи, че тялото на Марина Монтоя е на госпожата с финото бельо и безупречния маникюр. Така беше. Обаче веднага щом се установи самоличността, някой, който се представи за служител в Министерството на правосъдието, нареди на Института по съдебна медицина да не се разгласява, че трупът е хвърлен в общ гроб.
	Синът на Марина, Луис Гилермо Перес Монтоя, отиваше на обяд, когато за пръв път съобщиха новината по радиото. В Института по съдебна медицина му показаха снимка на жената, обезобразена от куршумите, и той едва я позна. Трябваше да изпратят специален полицейски отряд в Южното гробище, защото новината вече беше в ефир, и за да се добере до гроба, се налагаше да му проправят път сред навалицата зяпачи.
	Съгласно наредбите на Института по съдебна медицина всеки неидентифициран труп трябва да се погребе със серийния номер, отпечатан на гръдния кош, ръцете и краката, за да бъде разпознат дори в случай, че бъде разчленен. Трябва да бъде увит в черен найлонов чувал, подобен на използваните за смет, завързан на глезените и на китките със здрави въжета. Тялото на Марина Монтоя — както бе установено от сина й — бе голо и покрито с кал, захвърлено как да е в общия гроб и без идентификационните печати, изисквани по закон. До нея бе тялото на детето, погребано същия ден, загърнато в розовия анцуг.
	Вече в залата за аутопсии, след като измиха тялото със силна струя вода, синът прегледа зъбите й и за миг се поколеба. Доколкото си спомняше, на Марина й липсваше левият предкътник, а трупът беше с всичките си зъби. Но когато огледа ръцете и ги наложи върху своите, отпадна всякакво съмнение: бяха еднакви. Друго едно подозрение обаче щеше да измъчва Луис Гилермо Перес може би цял живот: той бе убеден, че тялото на майка му е било разпознато още при огледа, но е било изпратено в общ гроб без допълнителни процедури, за да не остане никаква следа, която би могла да разбуни общественото мнение или да хвърли в смут правителството.


	Смъртта на Диана — още преди да бъде открит трупът на Марина — бе решаваща за ситуацията в страната. Гавирия бе отказал да коригира втория текст на указа и не бе отстъпил пред резките нападки на Вилямисар, нито пред молбите на Нидия. Накратко, неговият аргумент бе, че указите не бива да се оценяват като функция на отвличанията, а като функция на обществения интерес, така както Ескобар не извършваше похищенията, за да се подчини на властите, а за да постигне отмяна на екстрадицията и да се сдобие с помилване. Тези разсъждения отведоха президента до последната промяна на указа. След като толкова дълго бе устоявал на молбите на Нидия и на много други чужди скърби, не му беше лесно да отстъпи и да промени крайния срок, но все пак реши да го направи.
	Вилямисар получи вестта от Рафаел Пардо. Очакването му се бе сторило безкрайно. Не бе имал нито миг покой. Живееше нащрек до радиото и телефона и изпитваше безкрайно облекчение, ако не получеше лоша новина. Звънеше на Пардо по всяко време. „Как вървят нещата? — питаше. — Докога ще продължава това положение?“ Пардо го успокояваше с лъжички благоразумие. Всяка вечер Алберто се прибираше вкъщи все в същото състояние. „Този указ трябва най-после да се публикува или дотогава ще избият всичко живо“, настояваше. Пардо продължаваше да го успокоява. Най-после на 28 януари Пардо му се обади лично, за да му каже, че окончателният вариант е представен за подпис на президента. Забавянето се дължало на изискването всички министри да са го подписали, а никъде не откривали министъра на съобщенията Алберто Касае Сантамария. Накрая Рафаел Пардо го намерил и като стар приятел му отправил най-откровена закана.
	— Господин министър — му казал. — Или ще сте тук до половин час, за да подпишете декрета, или повече няма да сте министър.
	На 29 януари бе обнародван Указ 303, в който бяха премахнати всички спънки, които дотогава не позволяваха на наркотрафикантите да се предадат в ръцете на правосъдието. В правителството бяха наясно, че никога няма да бъде опровергано всеобщото убеждение, че указът е в резултат на угризенията заради смъртта на Диана. Това, както обикновено, пораждаше нови противоречиви мнения: някои мислеха, че е отстъпка пред наркокартелите под натиска на потресената общественост, докато други го тълкуваха като неизбежен президентски акт, доста закъснял, поне що се отнася до съдбата на Диана Турбай. Във всеки случай президентът Гавирия го бе подписал с пълното съзнание, че забавянето може да се изтълкува като липса на милосърдие, а закъснялата решителност като проява на слабост.
	На следващия ден в седем сутринта президентът отговори на обаждането на Вилямисар от предишната вечер, с което той му благодареше за указа. Гавирия в пълно мълчание изслуша доводите му и сподели скръбта му от 25 януари.
	— Беше ужасен ден за всички ни — каза.
	Тогава Вилямисар с леко сърце се обади на Гидо Пара. „Сега вече не можете да ни будалкате, че указът не струва“, му каза. Гидо Пара вече го бе разучил основно.
	— Готово — каза той. — Няма никакви проблеми. Колко неща можехме да си спестим досега!
	Вилямисар поиска да узнае какви ще са следващите стъпки.
	— Нищо — отвърна Гидо Пара. — Въпрос на двайсет и четири часа.
	Групата на Екстрадитаблес незабавно публикува комюнике, че в отговор на молбите на редица изтъкнати личности в страната отменя обявените екзекуции. Вероятно са имали предвид посланията по радиото, отправени от Лопес Мичелсен, Пастрана и Кастрильон. На практика това можеше да се тълкува като приемане на указа. „Ще запазим живота на заложниците, които са все още в ръцете ни“, пишеше в изявлението. Като специална отстъпка обявяваха, че същия ден в ранните часове ще бъде освободен още един отвлечен. Вилямисар, който разговаряше с Гидо Пара, подскочи от изненада.
	— Как така един! — извика. — Вие ми обещахте, че ще пуснат всички!
	Гидо Пара дори не трепна.
	— Спокойно, Алберто — му каза. — Въпрос на осем дни.


>	7.

	Маруха и Беатрис нищо не знаеха за убитите. Без телевизор, без радио и единствено с информацията, получавана от неприятеля, беше невъзможно да отгатнат истината. Противоречията между самите пазачи разбиха версията, че са преместили Марина в някакво имение, така че всяко друго предположение ги водеше единствено до задънена улица: или е свободна, или е убита. Всъщност дотогава само те знаеха, че е жива, а сега само те не знаеха дали е мъртва.
	Поради неизвестността за съдбата на Марина празното легло се бе превърнало в призрак. Същата нощ, половин час след като я бяха отвели, Монаха се върна. Вмъкна се като сянка и се сви в един ъгъл. Беатрис го попита в упор:
	— Какво направихте с Марина?
	Монаха разказа, че когато излязъл с нея, в гаража го чакали двама нови шефове, които не бяха влезли в стаята. Той ги попитал къде я водят и единият му отвърнал вбесен: „Копеле мръсно, тук не се задават въпроси.“ После му заповядали да се върне в къщата и да остави Марина в ръцете на Варава, другия дежурен пазач.
	На пръв поглед версията изглеждаше достоверна. Не беше вероятно за толкова кратко време Монаха да е имал време да иде и да се върне, ако наистина бе участвал в престъплението, нито да е имал сърце да убие една съсипана жена, която явно обичаше като своя баба, а тя го глезеше като внук. Варава обаче имаше славата на кръвожаден и безсърдечен злодей, който дори се перчеше с престъпленията си. Подозренията станаха още по-тревожни призори, когато Маруха и Беатрис се събудиха от вой на ранено животно и видяха, че Монаха ридае. Той отказа да закуси и няколко пъти го чуха да въздиша: „Колко жалко, че отведоха бабата!“ Никога обаче не намекна, че може да е мъртва. Упоритият отказ на Майордома да им върне радиото и телевизора само засилваше подозрението, че е убита.
	След няколкодневно отсъствие Дамарис се върна в състояние, което още повече увеличи объркването. По време на една от ранните сутрешни разходки Маруха я попита къде е била и тя отговори спокойно, сякаш казваше истината: „Грижа се за доня Марина.“ И без да остави време на Маруха да го обмисли, добави: „Спомня си за вас и ви праща много поздрави.“ После още по-безгрижно обясни, че Варава не се върнал, защото бил натоварен с охраната й. Оттогава всеки път и по всякакъв повод, винаги когато излизаше навън, Дамарис се връщаше с новини, колкото по-възторжени, толкова по-малко вероятни. Всички завършваха с дежурната фраза:
	— Доня Марина се чувства превъзходно.
	Маруха нямаше причина да вярва на Дамарис повече, отколкото на Монаха или на когото и да е от пазачите, но при съществуващите обстоятелства, при които всичко бе възможно, нямаше причина и да не им вярва. Ако Марина беше жива наистина, защо трябваше да лишават заложничките от новини и развлечения, освен за да скрият от тях други по-страшни истини?
	Нищо не изглеждаше безсмислено за развинтеното въображение на Маруха. До момента тя бе скривала тревогата си от Беатрис, защото се боеше, че няма да понесе истината. Но Беатрис не се поддаваше на зараза. От самото начало отхвърли подозрението, че Марина е убита.
	Сънищата й помагаха. Сънуваше, че брат й Алберто, реален като в живота, много подробно й разказва за всичките си действия, как всичко се подрежда, колко малко остава да бъдат освободени. Сънуваше как баща й я успокоява, че кредитните карти, забравени в чантата, са на сигурно място. Тези видения бяха толкова живи, че не ги различаваше от действителността.
	В онези дни приключваше смяната си при Маруха и Беатрис седемнайсетгодишно момче, което се наричаше Хонас. От седем сутринта пускаше музика на някакъв гъгнив касетофон. Имаше любими парчета, които с влудяваща сила слушаше до припадък. В същото време припяваше: „Гаден копелдашки живот, не знам защо се забърках в това.“ В моменти на покой разговаряше с Беатрис за семейството си. Но винаги, с многозначителна въздишка, стигаше едва до ръба на пропастта: „Ако знаехте кой е баща ми!“ Никога не го разкри, но тази и много други загадки около пазачите тровеха още повече атмосферата в стаята.
	Като страж на домашното благополучие Майордома навярно бе уведомил началниците за царящото безпокойство, защото двама от тях се появиха с помирителни намерения. Отново отказаха да върнат радиото и телевизора, но затова пък се опитаха да внесат подобрения във всекидневието. Обещаха книги, но им занесоха много малко, между които и един роман от Корин Телядо*. Донесоха илюстровани списания, но нито едно на актуални теми. На мястото на синята крушка сложиха друга по-силна, наредиха да я палят за по един час в седем сутринта и в седем вечерта, за да могат да четат, но Беатрис и Маруха толкова бяха свикнали с полумрака, че не понасяха ярката светлина. Освен това лампата нагряваше въздуха и в стаята не можеше да се диша.
	[* Мария дел Сокоро Телядо Лопес (1927–2009), известна като Корин Телядо — испанска писателка, най-плодовитата авторка на любовни романи (почти 4000) и най-четената след Сервантес. — Б.пр.]
	Маруха се остави на инерцията на обезверените. Денем и нощем се преструваше на заспала на дюшека с лице към стената, за да не разговаря. Едва се хранеше. Беатрис зае празното легло и потърси спасение в кръстословиците и ребусите в списанията. Колкото и сурова и мъчителна да беше реалността, мястото за четирима в стаята действително беше повече, отколкото за петима, имаше по-малко напрежение и повече въздух за дишане.
	Хонас свърши смяната си в края на януари и се сбогува със заложничките с проява на доверие. „Искам да ви кажа нещо при условие, че никой няма да разбере от кого го знаете“, ги предупреди. И изтърси новината, която го ядеше отвътре:
	— Убиха доня Диана Турбай.
	Шокът ги разбуди. За Маруха се превърна в най-ужасния миг от пленничеството. Беатрис се мъчеше да не мисли за неизбежното: „Щом са убили Диана, следващата ще съм аз.“ Всъщност още на първи януари, когато старата година си бе отишла, без да ги освободят, си беше казала: „Или ще ме пуснат, или ще се оставя да умра.“
	Един ден, докато Маруха играеше на домино с единия пазач, Горилата натисна с показалец няколко точки по гърдите си и каза: „Усещам нещо много гадно ей тука. Какво може да е?“ Маруха прекъсна играта, изгледа го с цялото презрение, на което беше способна, и му отговори: „Или са газове, или е инфаркт.“ Той пусна автомата на пода, изправи се ужасен, сложи ръка с разперени пръсти на гърдите и нададе неистов крясък:
	— Боли ме сърцето, мамка му!
	Строполи се върху съдовете от закуската и остана проснат по очи. Беатрис, която знаеше, че той я мрази, бе обзета от професионалния порив да му окаже помощ, но в този момент влязоха Майордома и жена му, изплашени от крясъка и от грохота от падането му. Другият пазач, който беше дребен и слаб, се опита да направи нещо, но му пречеше автоматът и той го връчи на Беатрис.
	— Вие отговаряте за доня Маруха — й каза.
	Той, Майордома и Дамарис с общи усилия не успяваха да вдигнат Горилата. Хванаха го както можаха и го извлякоха в салона. Поразената Маруха и Беатрис, с автомата в ръка, се втренчиха в оръжието на другия пазач, захвърлено на пода, и бяха разтърсени от едно и също изкушение. Маруха знаеше да стреля с револвер и веднъж й бяха обяснили как се борави с автомат, но пророческо прозрение я възпря да го вдигне. Беатрис, от своя страна, беше веща във военното дело. По време на петгодишното си обучение, на курсове за военна подготовка два пъти седмично, тя се бе издигнала от младши лейтенант и лейтенант до капитан от медицинската служба към Военната болница. Бе изкарала дори специален курс за стрелба с оръдие. Въпреки това тя също разбра, че нямат шанс да успеят. Утешиха се с мисълта, че Горилата поне няма да се върне никога вече. Както и стана.


	Когато Пачо Сантос видя по телевизията погребението на Диана и ексхумацията на тялото на Марина Монтоя, разбра, че няма друга алтернатива освен бягството. Тогава вече имаше приблизителна представа къде се намира. От разговорите и изпуснатите от пазачите думи, както и с помощта на някои журналистически трикове, установи, че е затворен в ъглова къща в голям гъсто населен квартал в западната част на Богота. Неговата стая беше главната на втория етаж, с външен прозорец, закован с дъски. Досети се, че къщата е под наем и навярно без официален договор, защото в началото на всеки месец собственичката идваше да си прибере парите. Тя беше единственият чужд човек, който влизаше и излизаше, а преди да отворят външната врата, пазачите се качваха да завържат Пачо за леглото с веригата, предупреждаваха го да пази абсолютна тишина и изключваха радиото и телевизора.
	Той беше установил, че закованият прозорец на стаята гледа към предната градинка и че в края на тесния коридор, където бяха сервизните помещения, има външна врата. Можеше да използва банята тихо и без да го наблюдават, но преди това трябваше да помоли да го освободят от веригата. Там единственият отдушник беше прозорец, от който се виждаше небето. Беше нависоко и нямаше да е лесно да го достигне, но беше достатъчно широк, за да може да се провре. Още нямаше понятие накъде води. В съседното помещение, разделено на кабинки от червени метални прегради, спяха пазачите, когато не бяха дежурни. Бяха четирима и на всеки шест часа се сменяха двама по двама. Обикновено оръжията им не се виждаха, но те винаги ги носеха. Само един спеше до двойното легло на пода.
	Пачо установи също, че недалече се намира фабрика, чиято сирена се чуваше по няколко пъти на ден, а по хоровите песни и глъчката в междучасията се досети, че наблизо има училище. Веднъж поиска пица и след по-малко от пет минути му я донесоха още топла, по което разбра, че може би правеха и продаваха пици на същата пресечка. Несъмнено купуваха вестниците на отсрещната страна на улицата, и то в голям магазин, защото там продаваха „Тайм“ и „Нюзуик“. През нощта го разбуждаше уханието на прясно изпечен хляб от някаква пекарна. С подвеждащи въпроси успя да научи от пазачите, че в радиус от сто метра има аптека, автосервиз, две кръчми, едно кафене, работилничката на обущар-кърпач и две автобусни спирки. С тези и много други сведения се опита да сглоби пъзела на пътищата си за бягство.
	Един от пазачите му бе казал, че ако „дойде законът“, заповедта гласи преди това да влязат в стаята и да го ликвидират с три изстрела от упор: един в главата, един в сърцето и един в черния дроб. След като го узна, Пачо успя да скрие еднолитрова бутилка с безалкохолна напитка, която държеше подръка, за да я използва като бухалка. Беше единственото възможно оръжие.
	Шахматът — друг от пазачите със завиден талант го научи да играе — му бе предоставил нова мярка за време. Друг един от октомврийската смяна, специалист по сериалите, го посвети в порока да ги следи, без да го е грижа дали са добри, или лоши. Тайната беше да не се вълнува особено от днешния епизод, а да си представи какви изненади ще има в утрешния. Заедно гледаха предаванията на Александра и обсъждаха новините по радиото и телевизията.
	Един от пазачите му бе задигнал двайсетте хиляди песо, които носеше в джоба си в деня на отвличането, но му обеща в замяна да му носи каквото си поиска. Особено книги: няколко от Милан Кундера, „Престъпление и наказание“, биографията на генерал Сантандер* от Пилар Морено де Анхел**. Навярно бе единственият колумбиец от своето поколение, който бе чувал за Хосе Мария Варгас Вила***, най-популярния колумбийски писател в света в началото на века, и се бе трогвал от романите му до сълзи. Бе прочел почти всички, след като един от пазачите ги бе открил случайно в библиотеката на дядо си. Няколко месеца бе поддържал оживена кореспонденция с майката на друг от пазачите, докато отговорниците за сигурността не му забраниха. Порцията четива се допълваше от всекидневниците, които му доставяха следобед, без дори да са разгърнати. Пазачът, натоварен да му ги носи, мразеше журналистите и в червата. Особено ненавиждаше известен водещ по телевизията, срещу когото насочваше автомата си още щом го видеше на екрана.
	[* Франсиско Хосе де Паула Сантандер и Оманя (1792–1840) — военен деец и политик, заместник на Симон Боливар, национален герой на Колумбия. — Б.пр.]
	[** Пилар Морено де Анхел (1929–2006) — авторка на исторически трудове и биографии, първата жена, член на Колумбийската академия по история. — Б.пр.]
	[*** Хосе Мария де ла Консепсион Аполинар Варгас Вила Бониля (1860–1933) — писател с радикални либерални разбирания, автор на множество любовни романи, някои от които откровено еротични. — Б.пр.]
	— Тоя ще го гръмна безплатно — казваше.
	Пачо никога не бе виждал шефовете. Знаеше, че идват от време на време в къщата и че си правят работни и контролни срещи в едно кафене в квартал Чапинеро. С пазачите обаче успя да установи специални отношения. Те имаха власт над живота и смъртта, но му признаваха правото да преговаря за известни битови удобства. Почти всекидневно ту печелеше едно, ту губеше друго. До края бе лишен от правото да спи без веригата, но спечели доверието им в играта на реми — игра за деца с лесни трикове, чиято цел беше да се съставят терци и последователни серии от десет карти. На всеки петнайсет дни някакъв невидим началник им изпращаше назаем сто хиляди песо, които си поделяха за залозите. Пачо винаги губеше. Едва след шест месеца му признаха, че всички шмекерували и ако понякога го оставяли да печели, то било, за да не изгуби интерес към играта. В триковете с карти бяха истински факири.
	Такъв бе животът му до Нова година. Още от първия ден бе предвидил, че отвличането ще е продължително, а отношенията му с пазачите му вдъхнаха увереност, че ще се справи. Но смъртта на Диана и Марина сринаха оптимизма му. Същите пазачи, които преди го окуражаваха, сега се връщаха отвън оклюмали. Изглежда, всичко бе спряло в очакване Конституционната асамблея да се произнесе по въпросите за екстрадицията и помилването. Тогава не му остана съмнение, че бягството представлява реална възможност. Но само при едно условие: щеше да опита едва когато не му останеше никаква алтернатива.
	След илюзиите през декември пред Маруха и Беатрис хоризонтът също се бе схлупил, но просветна отново в края на януари, когато се дочуха слухове, че двама заложници ще бъдат освободени. Двете вече не знаеха колко са останали и дали няма нови отвлечени. Маруха реши за себе си, че освободената ще е Беатрис. В нощта на 2 февруари, по време на разходката в двора, Дамарис го потвърди. Толкова беше сигурна, че купи от пазара червило, руж, сенки за очи и друга козметика за деня на освобождаването им. Беатрис си избръсна краката в случай, че в последния момент не й остане време.
	Двамата шефове, които ги посетиха на следващия ден, не уточниха коя ще бъде освободена и дали въобще ще има такава. Личеше, че са с по-висок ранг. Държаха се различно и бяха по-общителни от всички дотогава. Потвърдиха, че в комюнике на Екстрадитаблес се съобщава за пускането на двама души, но можело да възникнат непредвидени пречки. Това напомни на заложничките предишното обещание да ги освободят на 9 декември, което така и не бе изпълнено.
	От самото начало новите началници се постараха да им вдъхнат оптимизъм. Влизаха по всяко време и проявяваха безпричинно веселие. „Това върви към оправяне“, възклицаваха. Обсъждаха дневните новини с детински възторг, но отказваха да им върнат телевизора и радиото, та заложничките да ги чуят директно. Един от тях, дали от злоба или от тъпотия, една вечер се сбогува с изречение, което с двусмислието си ги хвърли в ужас: „Спокойно, госпожи, всичко ще свърши много бързо.“
	Минаха четири напрегнати дни, през които малко по малко им подхвърляха разпокъсани части от така очакваната новина. На третия ден обявиха, че ще пуснат само един заложник. Можело да е Беатрис, защото пазели Франсиско Сантос и Маруха за по-важни цели. Най-мъчително за жените беше, че не можеха да сравнят тези слухове с новините отвън. И преди всичко с Алберто, който вероятно знаеше по-добре и от шефовете каква е причината за протакането.
	Най-после на 7 февруари началниците пристигнаха по-рано и свалиха картите: излизаше Беатрис. Маруха трябваше да чака още една седмица. „Остават още някои дребни подробности“, обясни един от мъжете с маски. Беатрис бе обзета от пристъп на бъбривост, която първо изтощи шефовете, после Майордома и жена му и накрая пазачите. Маруха не й обръщаше внимание, разяждана от глуха ненавист срещу мъжа си заради беглата мисъл, че е предпочел първо да освободи сестра си, а не нея. Остана в плен на озлоблението през цялата вечер, а жаравата продължи да тлее още няколко дни.
	През цялата нощ Маруха повтаряше на Беатрис наставления как да разкаже на Алберто Вилямисар подробностите за отвличането и по какъв начин той да ги използва, за да осигури безопасност на всички. Всяка най-малка грешка можеше да струва нечий живот. Така че Беатрис трябваше да изложи пред брат си сбит и точен разказ за положението, без да спестява и без да преувеличава нищо, от което би могъл да се измъчва по-малко или да се безпокои повече: само суровата истина. Не трябваше да му дава никакви сведения, по които биха се досетили къде се намират. Беатрис се засегна:
	— Да не би да не се доверявате на брат ми?
	— Повече, отколкото на всеки друг на света — възрази Маруха. — Но това споразумение е само между нас двете. И никой не бива да разбере.
	Страхът й беше основателен. Тя познаваше импулсивния характер на мъжа си и за доброто на двамата, а и на всички, настояваше да се избегне въоръжена спасителна операция. Другото послание за Алберто беше да се допита до лекарите дали лекарството, което Маруха взимаше за кръвообращението, няма странични ефекти. Двете посветиха остатъка от нощта в съчиняване на по-ефективна система за кодирани послания по радиото и телевизията, както и в случай, че в бъдеще разрешат писмената кореспонденция. В дъното на душата си Маруха имаше усещането, че пише завещанието си: как да се постъпи с децата, какво да се прави с антиките, с общото имущество, заслужаващо специално внимание. Тя беше толкова разпалена, че един от пазачите я чу и побърза да й каже:
	— Успокойте се. Нищо лошо няма да ви сполети.
	Следващият ден премина в тревожно очакване, но не се случи нищо. Продължиха да разговарят и следобед. Най-после в седем вечерта вратата рязко се отвори и влязоха двамата познати шефове и един нов. Обърнаха се направо към Беатрис:
	— Идваме за вас. Пригответе се.
	Беатрис изпадна в ужас от това страховито повторение на вечерта, в която бяха отвели Марина: същата отворена с трясък врата, същите думи, които можеха да означават свобода или смърт, същата неизвестност за съдбата й. Не разбираше защо на Марина, както и на нея сега, бяха казали: „Идваме за вас“ вместо думите, които копнееше да чуе: „Идваме да ви освободим.“ Опита се с хитрост да предизвика отговор и попита:
	— Заедно с Марина ли ще ме пуснете?
	Двамата шефове настръхнаха.
	— Без въпроси! — сряза я единият със сърдито ръмжене. — Откъде да знам!
	Другият добави примирително:
	— Едното няма нищо общо с другото. Въпрос на политика.
	Думата, която Беатрис копнееше да чуе — _освобождение_ — остана неизречена. Все пак настроението беше обнадеждаващо. Началниците не бързаха. Дамарис, облечена в къса ученическа поличка, им поднесе газирани напитки и кекс за сбогом. Заговориха за новината на деня, която заложничките не знаеха: при две отделни нападения в Богота били отвлечени индустриалците Лоренсо Кинг Масуера и Едуардо Пуяна, по всяка вероятност от хората на Екстрадитаблес. Но казаха също, че след толкова време в игра на криеница Пабло Ескобар нямал търпение да се предаде. Криел се и в канализациите, разправяха. Обещаха да донесат телевизора и радиото още същата вечер, за да може Маруха да види Беатрис, обградена от семейството си.
	Разсъжденията на Маруха изглеждаха логични. Дотогава тя само подозираше, че Марина е била екзекутирана, но същата вечер не й остана капка съмнение, защото двете церемонии бяха съвършено различни. За Марина не бяха дошли шефове, които да подготвят обстановката няколко дни предварително. Не бяха дошли лично, а бяха изпратили двама прости убийци без никакъв авторитет, с пет минути на разположение, за да изпълнят заповедта. Изпращането на Беатрис с торта и вино щеше да е твърде зловещо, ако бяха дошли да я убият. В случая с Марина им бяха взели радиото и телевизора, за да не узнаят за екзекуцията, а сега обещаваха да ги върнат, за да смекчат с добрата новина покрусата от лошата. Маруха бе напълно убедена, че Марина е била убита, а Беатрис ще бъде освободена.
	Шефовете предоставиха на Беатрис десет минути да се приготви, докато те пият кафе. Тя не можеше да се отърси от усещането, че изживява като повторение последната нощ на Марина. Поиска огледало, за да се гримира. Дамарис й занесе едно голямо, с рамка от позлатени листа. След три месеца без огледало, Маруха и Беатрис се втурнаха да се погледнат. Беше едно от най-стряскащите преживявания от заложничеството. Впечатлението на Маруха беше, че не би се познала, дори да се бе срещнала на улицата. „Умрях от страх — сподели по-късно. — Видях се измършавяла, неузнаваема, сякаш се бях дегизирала за роля в театъра.“ Беатрис се видя смъртнобледа, с десет килограма по-слаба, с дълга занемарена коса и възкликна: „Това не съм аз!“ Много пъти, било на шега или сериозно, си бе мислила, че ще е срамно в деня на освобождаването да е в толкова окаяно състояние, но никога не бе предполагала, че то наистина ще е толкова окаяно.
	После стана и по-зле, защото един от шефовете запали лампата на тавана и обстановката придоби още по-злокобен вид.
	Един пазач пое огледалото в ръце, за да може Беатрис да се среши. Тя понечи да се гримира, но Маруха не й позволи. „В никакъв случай! — спря я възмутена. Да не смятате да се цапотите при тази бледност? Ще изглеждате ужасно!“ Беатрис я послуша. Тя също се напарфюмира с мъжкия лосион, който Лекето й бе подарил. Накрая глътна без вода едно успокоително.
	В торбата, заедно с другите й вещи, бяха и дрехите, които бе носила вечерта на отвличането, но тя предпочете по-малко износения розов анцуг. Поколеба се дали да си обуе ниските обувки, които бяха мухлясали под леглото и не й стояха добре с анцуга. Дамарис й предложи гуменките, с които правеше гимнастика. Бяха нейният номер, но изглеждаха толкова износени, че Беатрис отказа под предлог, че й стягат. Накрая си сложи обувките без ток и прихвана с ластик косата си на конска опашка. В края на краищата, с цената на много мъки, придоби вид на гимназистка.
	Не й сложиха качулка като на Марина, но се опитаха да залепят върху очите й лейкопласт, за да не вижда пътя и лицата. Тя се възпротиви, защото знаеше, че като го отлепят, ще й оскубят веждите и миглите. „Чакайте — им каза. — Аз ще ви помогна.“ Сложи си по един голям тампон памук върху клепачите и те ги прихванаха с лепенки.
	Сбогуването премина бързо и без сълзи. Беатрис бе на път да се разплаче, но за да я окуражи, Маруха я сряза преднамерено студено. „Кажете на Алберто да не се тревожи, че много го обичам и много обичам децата си“, изрече. Сбогува се с една целувка. И двете се терзаеха. Беатрис — защото в часа на истината я обзе ужасът, че вероятно ще е по-лесно да я убият, отколкото да я пуснат на свобода. Маруха — от двойния ужас, че може да убият Беатрис и че остава сама с четирима пазачи. Единственото, което въобще не й мина през ума, бе, че след като освободят Беатрис, може да я убият.
	Вратата се затвори и Маруха остана неподвижна, без да знае как да продължи, докато не чу шума от моторите в гаража, а после отдалечаващите се в нощта коли. Обзе я усещането за безкрайна самота. Едва тогава осъзна, че не бяха изпълнили обещанието си да й върнат телевизора и радиото, за да узнае как ще свърши нощта.
	Майордома бе заминал с Беатрис, но жена му обеща да се обади, за да ги донесат преди новините в девет и половина. Не ги докараха. Маруха се примоли на пазачите да й разрешат да гледа телевизора в къщата, но нито те, нито Майордома посмяха да нарушат правилата по толкова сериозен въпрос. Два часа след това Дамарис влезе развълнувана да й разкаже, че Беатрис се прибрала благополучно у дома и била много предпазлива в изявленията си, така че не казала нищо, което да навреди на някого. Цялото семейство, заедно с Алберто, естествено, било край нея. Хората не се побирали в къщата.
	Подозрението, че това може да не е вярно, загриза Маруха. Настоя да й донесат временно някакво радио. Изпусна си нервите и направи сцена на пазачите, без да се съобразява с последствията. Нямаше такива, защото те бяха видели как шефовете им се държат с Маруха и предпочетоха да я успокояват, че пак ще помолят да й донесат радио. По-късно надникна Майордома и я увери, че са оставили Беатрис жива и здрава на безопасно място и вече цялата държава е чула и видяла, че се е прибрала при семейството си. Маруха обаче искаше радио, за да чуе с ушите си гласа на Беатрис. Майордома обеща да й занесе едно, но не спази обещанието си. В дванайсет през нощта, съсипана от гняв и умора, Маруха глътна два барбитурата с мигновено действие и спа непробудно до осем часа на следващия ден.


	Версиите на пазачите се оказаха верни. Отведоха Беатрис през двора в гаража. Накараха я да легне на пода в автомобил, който несъмнено беше джип, защото се наложи да й помогнат да стигне стъпалото. В началото колата се тресеше по неравни участъци. Щом се плъзнаха по асфалтираното шосе, мъжът, който седеше до Беатрис, я обсипа с безполезни закани. По гласа разбра, че е нервен и не успява да го прикрие с грубости, но не е нито един от шефовете, които бяха влезли при нея в къщата.
	— Ще ви чакат сума ти журналисти — предупреди я мъжът. — Та много внимавайте. Една излишна дума може да застраши живота на снаха ви. Помнете, че никога не сме говорили, не сте ни виждали и това пътуване е продължило повече от два часа.
	Беатрис изслуша заплахите в мълчание, както и следващите, които мъжът безсмислено повтаряше, всъщност за свое собствено успокоение. В последвалия разговор на три гласа установи, че не ги разпознава, с изключение на Майордома, който едва продума. Разтърси я тръпка на ужас: още бе възможно най-злокобното предчувствие.
	— Искам да ви помоля за услуга — подхвърли слепешката, но владеейки напълно гласа си. — Маруха има проблеми с кръвообращението и бихме искали да й изпратим едно лекарство. Ще й го предадете ли?
	— Определено — каза мъжът. — Не се притеснявайте.
	— Хиляди благодарности — каза Беатрис. — Ще следвам указанията ви. Няма да ви навредя.
	Настъпи дълга пауза на фона на грохота от препускащи автомобили и тежки камиони, на откъслеци от музика и викове. Мъжете си зашепнаха. Единият се обърна към Беатрис.
	— Тук има много контролни постове — й каза. — Ако някъде ни спрат, ще кажем, че сте ми съпруга, и каквато сте бледа, можем да обясним, че ви водим в болница.
	Вече по-спокойна, Беатрис не устоя на изкушението да го иронизира:
	— А тези тампони на очите?
	— Прекарали сте операция — отвърна мъжът. — Ще седнете до мен и аз ще ви прегърна през рамото.
	Безпокойството на похитителите не беше неоснователно. В този момент в различни квартали на Богота горяха седем автобуса на обществения транспорт, взривени от запалителни бомби, които бяха заложили бойци от градските партизански движения. В същото време ФАРК бяха хвърлили въз въздуха електроразпределителната кула в Какеса, в покрайнините на столицата, и се бяха опитали да завземат селището. По тази причина в Богота се провеждаха няколко операции на силите на реда, но преминаваха почти незабележимо. Така че градският трафик в седем беше като всеки друг четвъртък: претоварен и шумен, с бавни светофари, внезапни отбивки за избягване на сблъсъци и гневни псувни. Напрежение личеше дори в мълчанието на похитителите.
	— Ще ви оставим на едно място — каза единият. — Слизате бързо и броите бавно до трийсет. После си сваляте превръзката, продължавате, но без да поглеждате назад, и спирате първото такси.
	Усети, че пъхат в ръката й навита на руло банкнота. „За таксито — каза мъжът. — Пет хиляди.“ Беатрис я напъха в джоба на панталона, където случайно намери още едно успокоително и го глътна. След около половин час колата спря. Същият глас изрече и последната закана:
	— Ако се изтървете пред печата, че сте били заедно с доня Марина Монтоя, ще убием доня Маруха.
	Спряха. Мъжете непохватно се помъчиха да свалят Беатрис, без да й махат превръзката. Бяха толкова нервни, че се изпреварваха и си пречеха със заповеди и ругатни. Беатрис усети твърда почва под краката си.
	— Готово — каза. — Така съм добре.
	Остана неподвижна на тротоара, докато мъжете се качиха в автомобила и незабавно потеглиха. Едва тогава чу шум от още една кола, която беше зад тях и потегли едновременно. Не изпълни заповедта да брои. Направи две крачки с протегнати ръце и осъзна, че е насред улицата. С едно дръпване свали тампоните и веднага разпозна квартал Нормандия, защото бе идвала тук някога в дома на приятелка, която продаваше накити. Огледа осветените прозорци, мъчейки се да избере някой, който да й внушава доверие, защото не искаше да взима такси толкова зле облечена, а мислеше да се обади вкъщи, за да дойде някой да я прибере. Все още не се бе решила, когато добре поддържано жълто такси спря до нея. Шофьорът, млад и спретнат, я попита: — Такси?
	Беатрис се качи и едва след като вече беше вътре, се досети, че толкова навременната поява на такси не можеше да е случайна. Но увереността, че това е последната брънка във веригата на похищението, я изпълни със странно усещане за сигурност. Шофьорът я попита за адреса и тя му го каза шепнешком. Не схващаше защо не я чува, докато шофьорът не я попита за трети път. Тогава вече го повтори с нормален глас.
	Нощта бе студена и ясна, с малко звезди. Шофьорът и Беатрис си размениха само най-необходимите думи, но той не я изпускаше от очи в огледалото за обратно виждане. Колкото повече се приближаваха до дома й, толкова по-чести и по-бавни ставаха светофарите. Две пресечки преди да стигнат, тя помоли шофьора да кара бавно, ако се наложи да заблудят журналистите, предвиждани от похитителите. Нямаше такива. Разпозна сградата и се изненада, че не изпитва вълнението, което очакваше.
	Таксиметровият апарат сочеше седемстотин песо. Тъй като шофьорът нямаше да й развали пет хиляди, Беатрис влезе в зданието да потърси помощ и старият портиер се развика и я прегърна като обезумял. В безкрайните дни и страховитите нощи на пленничеството Беатрис си бе представяла този миг като мощен земен трус, който ще разтърси всички сили на тялото и душата й. Случи се тъкмо обратното: чувстваше се като в тих вир и едва усещаше, бавно и дълбоко, озаптеното си от успокоителните сърце. Тогава остави портиерът да се оправя с таксито и натисна звънеца на апартамента.
	Отвори най-малкият й син Габриел. Викът му оглуши цялата къща: „Мамааааа!“ Петнайсетгодишната й дъщеря Каталина се втурна с крясъци и се хвърли на врата й. Но веднага я пусна уплашена:
	— Но, мамче, защо говориш така?
	Това беше приятна дреболия, която разнесе натрупания ужас. Щяха да й потрябват още няколко дни, сред навалицата от гости, докато преодолее навика да говори шепнешком.
	Чакаха я от сутринта. Три анонимни обаждания — несъмнено от похитителите — бяха обявили, че ще бъде освободена. Безброй журналисти се бяха обаждали да питат за часа. Малко след пладне го потвърди и Алберто Вилямисар, на когото Гидо Пара го бе съобщил по телефона. Пресата беше на нокти. Една журналистка, която се бе обадила три минути преди пристигането на Беатрис, настоятелно бе уверила Габриел: „Спокойно, днес я пускат.“ Габриел едва бе оставил слушалката, когато чу звънеца на вратата.
	Доктор Гереро я бе чакал в апартамента на Вилямисар, мислейки, че ще ги освободят заедно с Маруха и двете ще идат първо там. Изчака с три чаши уиски до новините в седем. Тъй като все не идваха, реши, че е поредната фалшива новина, като толкова други през онези дни, и се прибра вкъщи. Сложи си пижамата, наля си нова чаша уиски, пъхна се в леглото и пусна Радио Рекуердос, за да заспи под тананикането на старите болера. От началото на своята голгота не бе прочел нито ред. В полусън чу крясъка на Габриел.
	Излезе от спалнята, като се владееше напълно. Двамата с Беатрис — след двайсет и пет години брак — се прегърнаха, без да бързат, като в края на кратко пътуване и без нито една сълза. И двамата толкова дълго си бяха представяли този миг, че когато го изживяха, беше като хиляди пъти отрепетирана театрална сцена, която е в състояние да разтърси всички с изключение на изпълнителите.
	Още щом влезе вкъщи, Беатрис си спомни за Маруха, сама и без вести в онази мизерна стая. Обади се в дома на Алберто Вилямисар и той лично отговори още след първия сигнал с глас, готов на всичко. Беатрис го разпозна.
	— Здравей — каза. — Аз съм Беатрис.
	Разбра, че брат й я бе познал още преди да каже, че е тя. Чу дълбока дрезгава въздишка, като хрип на котка, и веднага последва въпросът без ни най-малка промяна в гласа.
	— Къде сте?
	— У дома — отвърна Беатрис.
	— Чудесно. Идвам до десет минути. Дотогава не разговаряйте с никого.
	Беше точен. Обаждането на Беатрис го изненада, когато вече бе на път да се предаде. Освен радостта да види сестра си и да получи първата и единствена пряка вест от похитената си съпруга, бе пришпорван от необходимостта да подготви Беатрис преди пристигането на журналистите и полицията. Синът му Андрес, обладан от неудържимата страст на автомобилен състезател, го откара точно навреме.
	Духовете се бяха поуспокоили. Беатрис беше в салона с мъжа и децата си, с майка им и двете им сестри, които жадно слушаха разказа й. На Алберто му се стори бледа от дългото затворничество, но и по-млада, с вид на гимназистка заради спортния екип, конската опашка и ниските обувки. Понечи да се разплаче, но той я възпря, нетърпелив да узнае как е Маруха. „Уверявам те, че е добре — каза му Беатрис. — Там е тежко, но се търпи, а Маруха е много смела.“ И веднага поиска да разсее притеснението, което я измъчваше от петнайсет дни.
	— Знаеш ли телефона на Марина? — попита.
	Вилямисар прецени, че истината ще е най-малко брутална.
	— Убили са я — отвърна.
	Мъката от лошата вест увеличи ужаса със задна дата. Ако бе узнала това два часа по-рано, може би нямаше да издържи пътуването към свободата. Плака до изтощение. През това време Вилямисар взе предпазни мерки никой да не влиза, преди да са уговорили официалната версия за похищението, така че да не изложат на риск другите отвлечени.
	Подробностите от заложничеството позволяваха да се състави някаква идея къде е къщата, използвана за затвор. За да предпази Маруха, Беатрис трябваше да заяви пред медиите, че пътуването е продължило повече от три часа от някакво място с умерен климат. Всъщност истината бе съвсем друга: действителното разстояние, музиката от високоговорителите, която в края на седмицата гърмеше почти до зори, грохотът от самолетите, климатът — всичко сочеше, че е градски квартал. От друга страна, щеше да е достатъчно да разпитат четирима-петима свещеници от района, за да се разбере кой е осветил къщата в навечерието на Коледа.
	Други още по-груби грешки на похитителите даваха възможност за евентуална освободителна акция при минимален риск. Трябваше да се проведе в шест сутринта, след смяната, защото новите дежурни не спяха добре нощем и падаха изтощени на пода, без да ги е грижа за оръжията. Друга важна подробност беше разположението на къщата и най-вече вратникът на двора, където понякога бяха виждали въоръжен пазач, а кучето бе по-подкупно, отколкото подсказваше лаят му. Беше невъзможно да се предположи дали около мястото има охранителен кордон, макар че бъркотията във вътрешния ред не навяваше на подобна мисъл, а и нямаше да е трудно да се провери, след като се установи къде е къщата. След нещастието с Диана Турбай все по-малко вярваха в успеха на въоръжените спасителни операции, макар че Вилямисар не ги отхвърляше, ако вече нямаше алтернатива. Във всеки случай това навярно бе единствената тайна, която премълча пред Рафаел Пардо.
	Разкриването на тези данни изправи Беатрис пред морален проблем. Бе обещала на Маруха да не разкрива следи, които можеха да доведат до нахлуване в къщата, но взе тежкото решение да ги сподели с брат си, след като се увери, че той, както Маруха и самата тя, съзнава колко неуместна може да е въоръжената намеса. Още по-малко сега, когато освобождаването на Беатрис доказваше, че въпреки препятствията пътят към преговорите е открит. Така на следващия ден, свежа, отпочинала и след цяла нощ хубав сън, Беатрис даде пресконференция в дома на брат си, където едва имаше къде да се стъпи сред купищата цветя. Тя разказа пред журналистите и на обществеността истината за ужаса на затворничеството, но без никакви намеци, които биха окуражили някой да действа на своя глава с риск за живота на Маруха.
	Следващата сряда, убедена, че Маруха вече е запозната с новия указ, Александра реши да импровизира празнично предаване. През последните седмици, с напредването на преговорите, Вилямисар бе направил значителни промени в апартамента, за да се хареса на освободената му съпруга. Бяха поставили библиотечен шкаф там, където тя бе искала, бяха сменили някои мебели и някои картини. Бяха сложили на видно място коня от династията Танг, който Маруха бе донесла от Джакарта като трофея на живота си. В последния момент си спомниха, че тя се бе оплаквала от липсата на хубаво килимче в банята, и побързаха да го купят. Преобразеното светло жилище стана сцена на извънредно телевизионно предаване, което да позволи на Маруха да види новата обстановка още преди да се е прибрала. Получи се много добре, въпреки че така и не разбраха дали Маруха го е гледала.
	Беатрис много бързо се възстанови. Прибра в заложническата си торба дрехите, с които бе излязла, и там вътре остана затворена потискащата миризма на стаята, която все още я стряскаше насън. Възвърна душевното си равновесие с помощта на съпруга си. Единственият призрак, явил се от миналото, бе гласът на Майордома, който два пъти я потърси по телефона. Първият път беше отчаян вик:
	— Лекарството! Лекарството!
	Беатрис позна гласа и кръвта се смрази във вените й, но успя да си поеме дъх и да отговори със същия тон.
	— Кое лекарство! Кое лекарство!
	— На госпожата — изкрещя Майордома.
	Тогава тя разбра, че пита за името на лекарството, което Маруха взема за подобряване на кръвообращението.
	— Васотон — отвърна Беатрис. И веднага поуспокоена попита: — Какво е положението?
	— Чудесно — каза Майордома. — Благодаря.
	— Не вашето — поправи го Беатрис. — Как е тя?
	— Ааа, спокойно — отговори Майордома. — Госпожата е добре.
	Беатрис постави слушалката и се разрида, покъртена от жестоките спомени: за гадната храна, мръсотията в банята, еднообразните дни, страховитата самота на Маруха в зловонната стая. Във всеки случай по време на спортните новини на една програма по телевизията бе вмъкната загадъчна реклама: „Пийте Басотон.“ Промениха първата буква, за да избегнат възраженията на някоя нищо неподозираща лаборатория, че с незнайни цели рекламират употребата на техен продукт.
	Второто обаждане на Майордома няколко седмици по-късно бе различно. Беатрис не разпозна веднага гласа, променен с някакъв заглушител. Но тонът бе по-скоро бащински.
	— Помнете какво си говорихме — каза. — Не сте били с доня Марина. И с никого.
	— Спокойно — отвърна Беатрис и затвори.
	Опиянен от първите успехи в преговорите, Гидо Пара съобщи на Вилямисар, че освобождаването на Маруха е въпрос на два-три дни. Вилямисар успя да го предаде на жена си по време на пресконференция по радиото и телевизията. От друга страна, разказите на Беатрис за условията на заложничеството изпълниха Александра с увереност, че посланията стигат до предназначението си. Така че тя направи половинчасово интервю с Беатрис, в което разказа всичко, което Маруха би искала да знае: как я бяха освободили, как са децата, домът, приятелите и на какви шансове за освобождение може да разчита.
	Оттам насетне включваха в предаванията всякакви подробности: с какво са облечени, какво са купили, кой им е гостувал. Някой примерно подмяташе: „Мануел вече приготви свинския бут.“ По това Маруха трябваше да се досети, че редът в къщата е такъв, какъвто го бе оставила. Всичко това, колкото и повърхностно да изглеждаше, вдъхваше на Маруха кураж: животът продължаваше.
	Но дните минаваха, а признаци за освобождаване нямаше. Гидо Пара се оплиташе в объркани обяснения и детински извинения; не отговаряше на телефона; изчезваше. Вилямисар му скръцна със зъби. Пара се отплесна в предисловия. Каза, че нещата се усложнили заради кървавите полицейски репресии в общините в Меделин. Твърдеше, че докато властта не сложи край на подобни дивашки методи, ще е трудно да освободят когото и да било. Вилямисар не го остави да довърши.
	— Не е част от уговорката — сряза го той. — Всичко опираше до това указът да е съвсем ясен. И той е. Вече е въпрос на честна дума. А с мен игра не бива.
	— Вие не знаете колко шибано е да си адвокат на тези типове — заобяснява Пара. — Моят проблем не е дали ще си получа парите, а дали ще се справя, или ще ме убият. Какво искате да направя?
	— Да изясним въпроса без повече шикалкавене — каза Вилямисар. — Какво всъщност става?
	— Докато полицията не спре безчинствата и не накажат виновните, няма начин да пуснат доня Маруха. Това е положението.
	Заслепен от ярост, Вилямисар избухна в ругатни срещу Ескобар и заключи:
	— А вие не ми се мяркайте, защото ако някой ви убие, това ще съм аз.
	Гидо Пара изчезна. Не само заради острата реакция на Вилямисар, но и заради гнева на Пабло Ескобар, който явно не му прости, че е превишил пълномощията си на посредник. И Ернандо Сантос го установи от ужаса, с който Гидо Пара му съобщи по телефона, че има за него толкова страховито писмо от Ескобар, че не смее дори да му го прочете.
	— Този тип е луд — му каза. — Никой не може да му угоди, а на мен не ми остава друго, освен да изчезна вдън земя.
	Съзнавайки, че това решение всъщност прекъсва единствената му връзка с Пабло Ескобар, Ернандо Сантос се опита да го убеди да продължи. Беше напразно. Последната услуга, която Гидо му поиска, бе да го снабди с виза за Венецуела и да помогне синът му да завърши образованието си като бакалавър в Модерната гимназия в Богота. Според непотвърдени слухове Пара се укривал в някакъв манастир във Венецуела, в който една от сестрите му била монахиня. После нищо не се чу за него, докато на 16 април 1993 г. в Меделин ги намериха убити, него и сина му, вече бакалавър, в багажника на кола без регистрационни номера.
	На Вилямисар му потрябва дълго време, за да преодолее ужасното чувство за поражение. Мъчеше го разкаянието, че е повярвал в честната дума на Ескобар. Всичко му се струваше загубено. По време на преговорите бе държал в течение доктор Турбай и Ернандо Сантос, които също бяха останали без връзка с Ескобар. Срещаха се почти всеки ден и с времето той бе престанал да им разказва за несполуките си, а споделяше само обнадеждаващите новини. В продължение на дълги часове бе седял до бившия президент, който бе преживял смъртта на дъщеря си със затрогващ стоицизъм; затвори се в себе си, отказа всякакви изявления и стана невидим. Ернандо Сантос, чиято единствена надежда да освободи сина си се държеше на посредничеството на Пара, също изпадна в дълбоко отчаяние.
	Убийството на Марина и най-вече бруталният начин, по който то бе признато и обявено, предизвика неизбежен размисъл как да се продължи напред. Всяка възможност за посредничество в стила на групата на Нотаблес бе изчерпана, а същевременно не се очертаваше никакъв друг подходящ посредник. Добрата воля и косвените методи бяха загубили смисъл.
	Съзнавайки положението, Вилямисар си изля душата пред Рафаел Пардо. „Представете си как се чувствам — му каза. — През всички тези години Ескобар бе истинско изтезание за мен и семейството ми. Първо ме заплашва. После организира срещу мен покушение, от което оцелявам по чудо. Продължава да ме заплашва. Убива Галан. Отвлича жена ми и сестра ми, а сега предявява претенции да защитавам правата му.“ Но това излияние нямаше смисъл, защото неговият жребий вече бе хвърлен: единственият верен път за освобождаването на отвлечените бе да потърси лъва в бърлогата му. Или казано направо: единственото, което му оставаше да стори — и трябваше да го стори незабавно, — бе да отлети за Меделин и да потърси Пабло Ескобар, където и да се намираше, за да обсъди проблема с него очи в очи.


>	8.

	Въпросът беше как да се открие Пабло Ескобар в един град, системно подлаган на насилие. През първите два месеца на 1991 г. там бяха извършени хиляда и двеста убийства — по двайсет на ден — и едно масово избиване на всеки четири дни. Почти всички въоръжени групировки се бяха договорили да предизвикат най-жестоката ескалация на терор в историята на страната, а Меделин бе станал център на градските партизански акции. За няколко месеца бяха избити четиристотин петдесет и седем полицаи. Според изявление на ДАС две хиляди души от местните общини бяха на служба при Ескобар, много от тях юноши, които се издържаха от лова на полицаи. За всеки убит офицер получаваха милион и половина, а за всеки ранен — по осемстотин хиляди. На 16 февруари 1991 г., пред арената за борба с бикове в Меделин, от взривен автомобил, зареден със сто и петдесет килограма динамит, бяха убити трима подофицери и осмина агенти на полицията. Освен тях изгубиха живота си деветима цивилни и бяха ранени сто четирийсет и трима, които нямаха нищо общо с войната.
	Елитният корпус, натоварен с челната борба с наркотрафика, бе сочен от Пабло Ескобар като олицетворение на всички злини. Бе създаден през 1989 г. от президента Вирхилио Барко, отчаян от безсилието си да наложи по-точни задължения в толкова големи формирования като войската и полицията. Задачата за сформирането му бе възложена на Националната полиция, за да се държи армията колкото се може по-далече от порочното вливане на средства от наркотрафика и от паравоенните групировки. При създаването си наброяваше не повече от триста души, със специална ескадра хеликоптери на разположение, чиито пилоти бяха обучени в Специалната въздушна служба (САС) към британското правителство.
	Новосъздаденият корпус бе започнал да действа в средното поречие на река Магдалена, в центъра на страната, когато паравоенните групи, създадени от фермерите за борба с партизаните, бяха достигнали апогея си. По-късно от него бе отделена специализирана група за градски акции, която се установи в Меделин като легион със собствено командване, без междинни инстанции и зависещ единствено от Националната дирекция на полицията в Богота, но по същността си не бе особено стриктен относно рамките на правомощията си. Това създаде объркване в престъпните среди, както и сред местните управления, които неохотно приеха тази автономна сила, оставена да действа извън тяхната власт. Групата на Екстрадитаблес се настърви срещу корпуса и го сочеше за извършител на всички мислими и немислими нарушения на човешките права.
	Хората в Меделин знаеха, че някои разкрития от Екстрадитаблес за убийствата и безчинствата, извършвани от силите на реда, са основателни, защото виждаха с очите си какво се случва по улиците, независимо че в повечето случаи за престъпленията не се съобщаваше официално. Националните и международните организации за човешки права протестираха, ала правителството не разполагаше с убедителни обяснения. Месеци по-късно бе взето решение да не се разрешава нахлуване в частна собственост без представител на Главната прокуратура, при което се стигна до неизбежно бюрократизиране на операциите.
	Съдебната власт можеше да направи твърде малко. Съдии и магистрати, чиито оскъдни заплати едва стигаха да преживяват, но не и да осигурят образование на децата си, се оказваха изправени пред неразрешима дилема: да бъдат убити или да се продадат на наркокартелите. Покъртително и достойно за възхищение е, че мнозина предпочетоха смъртта.
	Може би най-типично колумбийското в тази ситуация беше учудващата способност на жителите на Меделин да свикват с всичко, добро или лошо, както и способността им да се възстановяват, която вероятно е най-жестоката формула за храброст. Повечето от тях сякаш не съзнаваха, че живеят в град, който винаги е бил най-красивият, най-дейният, най-гостоприемният в страната, а в онези години се бе превърнал в един от най-опасните в света. Дотогава градският тероризъм бе рядко срещан компонент във вековната култура на колумбийското насилие. Дори традиционните партизански групировки, които вече го практикуваха, го бяха заклеймили като нелегитимна форма на революционната борба. Народът се бе научил да живее със страха от случващото се, но не и с неведението за онова, което би могло да се случи: взрив да разкъса на парчета деца в училище, самолет да се разпадне насред полета си или да гръмнат зеленчуците на пазара. Бомбите, избухващи напосоки, които убиваха невинни, както и анонимните телефонни заплахи, бяха по-страшни от всички други фактори, всяващи паника във всекидневието. Въпреки това, поне според статистическите данни, икономическото положение в Меделин не се бе влошило.
	Години по-рано наркотрафикантите бяха дошли на мода заради някакъв своеобразен ореол. Радваха се на пълна безнаказаност и дори на известен обществен престиж заради благотворителната си дейност в бедняшките квартали, в които бяха прекарали маргиналното си детство. Ако някой искаше да ги вкара в затвора, можеше просто да изпрати полицая от ъгъла да ги арестува. Голяма част от колумбийското общество обаче гледаше на тях с любопитство и интерес, които твърде много наподобяваха благосклонност. Политици, индустриалци, търговци, журналисти и дори обикновени нехранимайковци участваха в непрестанните гуляи в имението „Наполес“ близо до Меделин, където Пабло Ескобар поддържаше зоопарк с жирафи и хипопотами, докарани от Африка, а пред портала, като национален паметник, бе изложен малкият самолет, с който била изнесена първата партида кокаин.
	С богатството си, макар и в дълбока нелегалност, Ескобар бе станал господар на улицата и се бе превърнал в легенда, властваща над всичко от света на сенките. Неговите изпипани послания в изискан стил толкова приличаха на истина, че хората ги приемаха за такава. Когато беше на върха на славата си, жителите на общините в Меделин издигаха олтари с портрета му и палеха свещи. Дори вярваха, че върши чудеса. Нито един колумбиец в цялата история на страната не бе притежавал и не бе прилагал подобна дарба за манипулиране на общественото мнение. Никой друг не бе имал по-голяма власт за корумпиране на обществото. Най-тревожното и разрушително качество на личността му бе неспособността да изпитва състрадание, така че не правеше разлика между добро и зло.
	Такъв беше непредсказуемият и невидим човек, когото в средата на февруари Алберто Вилямисар си постави за цел да открие, за да си поиска съпругата обратно. Започна с установяване на контакт с тримата братя Очоа в строго охранявания затвор в Итагуи. Рафаел Пардо — със съгласието на президента — му даде зелена светлина, но му припомни ограниченията: той не води преговори като представител на правителството, а изпълнява разузнавателна задача. Каза му, че няма право да сключва споразумение за компромиси от името на правителството, но то е заинтересувано в доброволното предаване на Екстрадитаблес съгласно политиката за подчинение на закона. Така въз основа на тази нова концепция Алберто реши да промени перспективата и да не се ограничава само до освобождаването на заложниците — както бе смятал дотогава, — а да постигне договореност за предаването на Пабло Ескобар. Тогава и освобождаването щеше да се превърне в закономерно произтичащо от това следствие.
	Така започнаха втората фаза от заложничеството на Маруха и новият етап във войната на Вилямисар. Съществува вероятност Ескобар да е възнамерявал да я пусне заедно с Беатрис, но трагедията с Диана Турбай да е объркала плановете му. Не само, че е бил набеден за смърт, която не е заповядвал, но и убийството на Диана навярно се бе превърнало за него в бедствие, защото го бе лишило от фигура с неоценима стойност и му бе усложнило живота. Освен това действията на полицията се бяха ожесточили до такава степен, че той бе принуден да залегне на самото дъно.
	След смъртта на Марина на Ескобар му оставаха Диана, Пачо, Маруха и Беатрис. Ако тогава бе решил да пожертва някого, може би щеше да е Беатрис. Но пък при свободна Беатрис и мъртва Марина му оставаха двама: Пачо и Маруха. Може би той би предпочел да запази Пачо заради разменната му стойност, но Маруха бе придобила неподозирана и неизчислима цена благодарение на упоритостта на Вилямисар да поддържа реални контакти през времето, когато правителството все още не се решаваше да издаде по-недвусмислен указ. Посредничеството на Вилямисар се бе превърнало в единствения спасителен пояс за Ескобар, а единствената гаранция бе пленничеството на Маруха. Така тези двама мъже се оказаха обречени един на друг.
	Вилямисар започна с посещение при доня Нидия Кинтеро, за да научи подробности от опита й със семейство Очоа. Тя го посрещна вежлива, решителна, отдадена на кротък траур. Преразказа му разговорите си със сестрите Очоа, със стария патриарх, с Фабио в затвора. Създаваше впечатлението, че е приела жестоката смърт на дъщеря си и не си я спомня с мъка или с желание за мъст, а за да даде своя принос за постигането на мира. В този дух връчи на Вилямисар писмо за Пабло Ескобар, в което изразяваше пожелание смъртта на Диана да послужи така, че да не се налага никой друг колумбиец да изпита скръбта, която изпитваше тя. Започваше с признание, че правителството не е в състояние да спре операциите срещу престъпността, но опитите за освобождаване на заложниците може да бъдат избегнати, защото роднините, правителството и всичко живо знае, че ако по време на акция силите на реда попаднат на отвлечените, ще последва същата трагедия, каквато вече се бе разиграла с дъщеря й. „Затова се обръщам към вас — бе написала в писмото — и ви моля с изпълнено със скръб сърце да проявите милост и доброта, да освободите Маруха и Франсиско.“ Завършваше с изненадваща молба: „Дайте ми уверение, че вие не сте искали Диана да умре.“ Месеци по-късно, вече в затвора, Ескобар публично бе изразил учудването си, че Нидия му бе написала онова писмо без нападки и ненавист. „Колко съжалявам — бе казал Ескобар, — че не събрах смелост да й отговоря.“
	Въоръжен с писменото послание от Нидия и с неписаните пълномощия на правителството, Вилямисар се отправи в Итагуи, за да се срещне с братята Очоа. Придружаваха го двама агенти от ДАС, а полицията на Меделин му осигури подкрепление от още шестима полицаи. Завари братята Очоа, настанени съвсем отскоро в строго охранявания затвор с щателна и повтаряща се тристепенна проверка, чиито голи тухлени стени напомняха недостроена църква. Пустите коридори, тесните стълбища с перила от боядисани в жълто тръби и с аларми на всяка крачка, извеждаха в зала на третия етаж, където тримата братя Очоа отброяваха годините на присъдите си, като изработваха красиви кожарски изделия: седла и всякакви принадлежности за езда. Там беше и семейството в пълен състав: синовете, зетьовете, сестрите. Марта Ниевес, най-дейната, и Мария Лия, съпругата на Хорхе Луис, проявиха традиционното местно гостоприемство.
	Пристигането на Вилямисар съвпадна с времето за обяд, който бе поднесен под навес в дъното на двора, с накачени афиши на киноартисти по стените, с професионално оборудване за фитнес и маса за хранене за дванайсет души. Съгласно мерките за сигурност храната се приготвяше в близкото имение Ла Лома, официална резиденция на семейството, и този ден обилното меню бе съставено от най-добрите образци на креолската кухня. Според обичаите в Антиокия, докато се хранеха, се говореше единствено за ястията.
	След обяда, с всички формалности на семеен съвет, се премина към разговора. Не беше толкова лесно, както можеше да се предположи от възцарилото се единодушие по време на обяда. Започна Вилямисар по своя бавен, премерен и точен начин, който не оставяше много място за въпроси — сякаш казаното вече съдържаше всички отговори. Той подробно разказа за преговорите с Гидо Пара, за рязкото им прекъсване и завърши с убеждението, че само прекият контакт с Пабло Ескобар може да спаси Маруха.
	— Да се опитаме да спрем това варварско насилие — каза той. — Да разговаряме, вместо да допускаме нови грешки. Като начало искам да знаете, че не съществува и най-малката вероятност за провеждане на освободителна акция. Предпочитам да разговарям, да разбера какво се случва, какво се стремите да постигнете.
	Хорхе Луис, най-възрастният от братята, пое ролята на говорител. Разказа за страданията на семейството и превратностите в мръсната война, за причините и трудностите за доброволното им предаване и за измъчващото ги безпокойство, че Конституционната асамблея може да не отмени екстрадицията.
	— Това беше много тежка война за нас — каза той. — Не можете да си представите какво сме преживели, колко е страдало семейството, приятелите ни. През какво ли не сме преминали.
	Фактите, които изложи, бяха верни: сестра му Марта Ниевес била отвлечена; зет му Алонсо Карденас, отвлечен и убит през 1986 г.; чичо му Хорхе Иван Очоа, отвлечен през 1983 г., а братовчедите му Марио Очоа и Гидо Леон Очоа отвлечени и убити.
	На свой ред Вилямисар се помъчи да им докаже, че и той е жертва на войната като тях, и да ги накара да проумеят, че оттук насетне каквото и да се случи, всички щяха да плащат еднакво. „Моята история въобще не е по-малко тежка от вашата. През 1986 г. групата на Екстрадитаблес се опита да ме убие и ми се наложи да бягам на другия край на света, но и там ме преследваха, а сега отвличат жена ми и сестра ми.“ Всъщност той не се оплакваше, а се поставяше наравно със събеседниците си.
	— Това е безпредел — завърши — и е време да стигнем до разбирателство.
	Говореха само те двамата. Останалата част от семейството слушаше в скръбно безмълвие като на погребение, докато жените обсипваха госта с внимание, но без да се намесват в разговора.
	— Ние нищо не можем да направим — каза Хорхе Луис. — Тук бе и доня Нидия. Влязохме в положението й, но и на нея казахме същото. Не искаме проблеми.
	— Докато тази война продължава, всички вие сте в опасност, дори между тези четири блиндирани стени — настоя Вилямисар. — Но ако тя свърши, майка ви, баща ви и цялото ви семейство ще останат невредими. Това обаче няма да се случи, докато Ескобар не се предаде на правосъдието и Маруха и Франсиско не се приберат живи и здрави. Ала имайте предвид, че ако ги убият, и вие ще си платите, както вашите семейства и всички останали.
	През трите дълги часа на разговора в затвора всеки доказваше, че е способен да стигне до самия край. Вилямисар оцени приземения реализъм на Очоа, а те бяха впечатлени от прямия и откровен начин, по който гостът разчепкваше темите. Братята бяха живели в Кукута — родното място на Вилямисар — и познаваха много тамошни хора, с които се разбираха добре. Накрая и другите двама Очоа се намесиха, а Марта Ниевес разведряваше атмосферата с местни шеги. Отначало мъжете решително отказваха да се замесят отново във войната, след като се чувстваха на сигурно място, но постепенно започнаха да отстъпват.
	— Е, добре — заяви накрая Хорхе Луис. — Ще изпратим писмо на Пабло и ще му пишем, че сте били тук. Но ви съветвам да говорите с баща ми. Той е в имението Ла Лома и ще се радва да се срещне с вас.
	Така че Вилямисар заедно със семейството в пълен състав се отправи към имението, придружен само от двамата агенти от Богота, защото останалата охрана се стори на Очоа прекалено очебийна. Стигнаха до портала и извървяха един километър до къщата по алея между грижливо подкастрени дървета. Неколцина невъоръжени мъже спряха охранителите и ги подканиха да се отклонят. Настъпи момент на колебание, но домакините ги успокоиха вежливо и убедително:
	— Елате насам, ще хапнете тук — им казаха, — защото докторът има да си говори с дон Фабио.
	В края на алеята имаше площадка, а в дъното се издигаше голяма спретната къща. Старият патриарх очакваше госта на терасата, под която ливадите се простираха чак до хоризонта. С него бяха и останалите членове на семейството — всички жени и почти всички в траур по загинали във войната близки. Въпреки че беше време за следобедна сиеста, бяха сервирали всякакви ястия и напитки.
	Още от първите поздрави Вилямисар разбра, че дон Фабио вече е получил пълен отчет за разговора в затвора. Това спестяваше предисловията. Вилямисар се ограничи да повтори, че ожесточаването на войната ще навреди много повече на останалото многобройно и преуспяващо семейство Очоа, което не бе преследвано за убийства и тероризъм. Засега трима от синовете бяха на сигурно място, но бъдещето бе непредвидимо. Затова никой не би трябвало да е заинтересуван повече от тях от постигането на мир, а това нямаше да е възможно, докато Ескобар не последва примера на синовете му.
	Дон Фабио го изслуша със спокойно внимание, като кимаше леко с глава на онова, което одобряваше. После, с резки и кратки като епитафии фрази, за пет минути изрече каквото мислеше. Каквото и да се направи — каза, — накрая ще се стигне до най-важното: до лична среща с Ескобар. „Така че най-добре да започнем оттам“, наблегна. Смяташе, че Вилямисар е подходящият човек да опита, защото Ескобар вярвал само в мъже, чиято честна дума е по-скъпа от златото.
	— А вие сте такъв мъж — заключи дон Фабио. — Въпросът е да му го докажете.
	Посещението, което бе започнало в десет сутринта в затвора, свърши в шест часа следобед в Ла Лома. Най-големият успех на тази среща бе, че стопи леда между Вилямисар и семейство Очоа в името на една обща цел, вече договорена и с правителството: Ескобар да се предаде в ръцете на правосъдието. Тази увереност насърчи Вилямисар да сподели впечатленията си с президента. Но в Богота го посрещна лоша новина — президентът на собствен гръб изпитваше мъката от похищението на близък човек.
	Неговият братовчед и най-близък приятел още от детинство Фортунато Гавирия Ботеро бил заловен от четирима маскирани мъже, въоръжени с автомати, в имението му в Перейра. Президентът реши да не отменя насрочения на остров Сан Андрес регионален съвет на губернаторите и в петък следобед замина, без да е получил потвърждение дали братовчед му е отвлечен от групата на Екстрадитаблес. В събота рано сутринта отиде да се гмурка, а след като изплува на повърхността, му съобщиха, че Фортунато е убит от похитителите — не били наркотрафикантите — и заровен тайно и без ковчег направо в полето. При аутопсията бе установено, че в белите дробове е попаднала пръст, което означаваше, че е бил погребан жив.
	Първата реакция на президента бе да отмени регионалния съвет и незабавно да се върне в Богота, но лекарите му забраниха. След като бе прекарал цял час на дълбочина от шейсет стъпки, не се препоръчваше да пътува със самолет, преди да е изминало едно денонощие. Гавирия ги послуша и цялата страна го видя по телевизията как ръководи съвета с възможно най-мрачното изражение. В четири следобед все пак той наруши лекарските предписания и се върна в Богота, за да се заеме с погребението. Много време след това, когато си припомняше онзи ден като един от най-тежките в живота си, сподели с горчива ирония:
	— Аз бях единственият колумбиец, който дори нямаше как да се оплаче на президента.
	Веднага след обяда с Вилямисар в затвора Хорхе Луис Очоа изпрати писмо на Ескобар, в което се застъпваше за него. Той му описа Вилямисар като сериозен мъж от Сантандер, на когото може да се разчита и да му се гласува доверие. Отговорът на Ескобар бе незабавен: „Кажете на този кучи син, че няма за какво да говорим.“ Вилямисар го научи по телефона от Марта Ниевес и Мария Лия, които въпреки това го помолиха да се върне в Меделин, за да продължат да търсят други начини. Този път той отпътува без охрана. От летището отиде с такси в хотел „Интерконтинентал“, а петнайсет минути по-късно оттам го взе шофьор на семейство Очоа. Беше към двайсетгодишен симпатичен и весел местен младеж, който дълго го изучаваше в огледалото за обратно виждане. Накрая го попита:
	— Много ли ви е страх?
	Вилямисар само му се усмихна в огледалото.
	— Спокойно, докторе — продължи младежът. — И добави с щедра доза ирония: — С нас сте в пълна безопасност. Хич не му мислете!
	Шегата вдъхна на Вилямисар увереност и доверие, които не го напуснаха нито за миг по време на всички следващи посещения. Той така и не разбра следи ли го някой, дори в по-напреднал етап на преговорите, но винаги се чувстваше под закрилата на някаква свръхестествена сила.
	Изглежда, Ескобар не смяташе, че дължи каквото и да било на Вилямисар за указа, който му отваряше сигурна врата, за да избегне екстрадицията. Без съмнение, според точните му до милиметър сметки на заклет комарджия, той вярваше, че си е платил услугата с освобождаването на Беатрис, обаче старият дълг си оставаше непокътнат. Въпреки това Очоа мислеха, че Вилямисар не бива да се отказва.
	Ето защо той пренебрегна обидата и реши да продължи напред. Семейство Очоа го подкрепи. Посети ги още два-три пъти и заедно съставиха стратегически план за действие. Хорхе Луис написа ново писмо на Ескобар, в което го уверяваше, че гаранциите за предаването му са налице, животът му ще е в безопасност и по никакъв повод няма да бъде екстрадиран. Ескобар не отговори. Тогава решиха Вилямисар в лично писмо да му обясни ситуацията и предложението си.
	Писмото бе написано на 4 март в килията на братята Очоа с помощта на Хорхе Луис, който го напътстваше какво е подходящо и какво неуместно. Още в самото начало Вилямисар признаваше, че зачитането на човешките права е основополагащо за постигането на мир. „Има обаче факт, който не може да бъде пренебрегнат: хората, които потъпкват човешките права, не си намират по-добро извинение от това да обвиняват други хора в извършването на същите нарушения.“ Това възпрепятстваше действията на двете страни и обезценяваше постигнатото от самия него в тази насока през месеците на борба за освобождаването на съпругата му. Семейство Вилямисар бе жертва на постоянни издевателства, за които не носеше никаква вина: покушението срещу него, убийството на неговия баджанак Луис Карлос Галан, отвличането на жена му и сестра му. „Моята балдъза Глория Пачон де Галан и аз — пишеше той — не разбираме и не можем да приемем всички тези безпричинни и необясними агресивни действия.“ А освобождаването на Маруха и останалите журналисти бе абсолютно необходимо, за да се продължи по пътя към истински мир в Колумбия.
	Отговорът на Ескобар, получен две седмици по-късно, започваше с удар: „Уважаеми докторе, за съжаление не мога да изпълня молбата ви.“ Той обръщаше внимание върху вероятността делегати от официалните кръгове в Конституционната асамблея, със съгласието на семействата на отвлечените, да предложат да не се обсъжда въпросът за екстрадицията, докато заложниците не бъдат освободени. Ескобар го смяташе за неприемливо, защото похищенията не би трябвало да се използват за оказване на натиск върху Асамблеята, тъй като са били извършени преди нейното свикване. Във всеки случай си позволяваше да отправи злокобно предупреждение: „Не забравяйте, доктор Вилямисар, че екстрадицията е взела много жертви и прибавянето на още две не би променило особено нито процеса, нито борбата, която се води около нея.“
	Това беше косвена заплаха, тъй като Ескобар не бе споменавал екстрадицията като категоричен аргумент след издаването на указа, който я бе лишил от основание за решилите да се предадат, а се бе съсредоточил върху темата за нарушаването на човешките права от страна на специалните полицейски отряди, които го преследваха. В това се състоеше неговата майсторска тактика: да печели терен с частични победи и да продължава войната по всякакви причини, които може да си измисля до безкрай, само и само да не се предаде.
	В писмото си той наистина проявяваше разбиране, че борбата на Вилямисар е също като неговата в стремежа да защити семейството си, но повтаряше и настояваше, че части на Елитния корпус са убили близо четиристотин младежи от общините в Меделин и не са понесли никакво наказание. Тези действия, пишеше той, оправдават похищенията на журналистите като инструмент за оказване на натиск, така че отговорните за това полицаи трябваше да бъдат наказани. Той се учудваше, че нито един държавник не се е опитал да установи пряка връзка с него по въпроса за похищенията. Във всеки случай, пишеше в заключение, призивите и молбите за освобождаване на заложниците ще са напразни, защото на карта е поставен животът на семействата и хората от групата на Екстрадитаблес. И завършваше: „Ако правителството не се намеси и не изслуша нашите предложения, ще се наложи да екзекутираме Маруха и Франсиско, в което може да не се съмнявате.“
	Писмото показваше, че Ескобар търси контакти с държавници. Той не отхвърляше възможността да се предаде, но това щеше да се окаже по-скъпо, отколкото се предполагаше, а той не възнамеряваше да прави сантиментални отстъпки. Вилямисар го разбра и същата седмица посети президента на републиката и го осведоми за положението. Президентът се ограничи до това да си води обстойни записки.
	По същото време, търсейки нови начини за действие в тази нова ситуация, Вилямисар се срещна и с главния прокурор. Срещата се оказа много плодотворна. Прокурорът го уведоми, че в края на седмицата ще публикува доклад относно гибелта на Диана Турбай, според който полицията носи отговорност за неправомерни действия, извършени без заповед, а срещу трима офицери от Елитния корпус ще бъдат повдигнати обвинения. Той му разкри, че се води разследване срещу единайсет агенти, посочени поименно от Ескобар, срещу които също са повдигнати обвинения.
	Прокурорът изпълни обещанието си. На 3 април президентът на републиката получи подробен следователски доклад от Главната прокуратура относно обстоятелствата, при които е загинала Диана Турбай. Операцията пишеше в отчета — е започнала на 23 януари, когато следствените служби на полицията в Меделин са получили анонимни обаждания от общ характер за присъствието на въоръжени лица в горната зона на община Копакабана. Действията им — според обажданията — били съсредоточени в района на Сабанета и най-вече в именията Виля дел Росарио, Ла Бола и Алто де ла Крус. Поне едно от обажданията даваше да се разбере, че там държат отвлечените журналисти, а в околността може да е и самият Доктор. Тоест Пабло Ескобар. Това сведение се споменаваше в анализа, на който се основаваха акциите за следващия ден, но не се допускаше вероятността там да са отвлечените журналисти. Директорът на националната полиция генерал-майор Мигел Гомес Падиля декларира, че на 24 януари следобед бил уведомен за акцията, предстояща на следващия ден, предвиждаща разузнаване, търсене, проверка и „евентуалното залавяне на Пабло Ескобар и група наркотрафиканти“. Но отново не се споменавала възможността да бъдат открити последните двама журналисти от телевизионния екип: Диана Турбай и Ричард Бесера.
	Операцията бе започнала на 25 януари в единайсет часа сутринта, когато от полицейската академия „Карлос Олгин“ в Меделин бе потеглил капитан Хайро Салседо Гарсия със седмина офицери, петима подофицери и четирийсет полицаи. Един час по-късно се бе присъединил капитан Едуардо Мартинес Сотаниля с още двама офицери, двама подофицери и шейсет и един полицаи. Според доклада в съответния рапорт не е отбелязано потеглянето на капитан Елмер Есекиел Торес Вела, командир на операцията в имението Ла Бола, където всъщност са се намирали Диана и Ричард. В по-късното си изложение до Главната прокуратура същият капитан потвърди, че е потеглил в единайсет сутринта с шестима офицери, петима подофицери и четирийсет полицаи. Към операцията били прикрепени четири хеликоптера, въоръжени с картечници.
	Нападенията на Виля дел Росарио и Алто де ла Крус бяха минали без инциденти. Към един часа по обед бе започнал щурмът на Ла Бола. Подофицер Иван Диас Алварес разказа, че се спускал от платото, където го оставил хеликоптерът, когато чул гърмежи в подножието на планината. Затичал се натам и успял да види десетина души с автомати и картечници да тичат като луди. „Останахме на място няколко минути, за да разберем откъде се стреля — заяви подофицерът, — и тогава чухме, че долу в ниското някой вика за помощ.“ Подофицерът твърдеше, че се втурнал натам и видял мъж, който му изкрещял: „Моля ви, помогнете.“ Подофицерът на свой ред му извикал: „Стой, кой сте вие?“ Мъжът му отвърнал, че е Ричард, журналистът, и че има нужда от помощ, защото Диана Турбай е ранена. Подофицерът разказа, че в този момент, кой знае защо, задал въпроса: „Къде е Пабло?“ Ричард му отговорил: „Не знам. Но моля ви, помогнете.“ Тогава подофицерът се приближил предпазливо, а на мястото се притекли още хора от групата му. Бе завършил с думите: „Изненадахме се, че намерихме там журналистите, защото не те бяха целта ни.“
	Разказът за тази среща съвпадаше почти дословно с обяснението на Ричард пред прокуратурата. По-късно той допълни показанията си, че е забелязал мъжа, който стрелял по него и по Диана — стоял с изпънати наляво ръце на приблизително петнайсет метра разстояние. „Когато стрелбата престана — завърши Ричард, — аз вече се бях хвърлил на земята.“
	Във връзка с единствения куршум, причинил смъртта на Диана, заключението на техническата експертиза бе, че е проникнал през лявата тазова област в посока нагоре и надясно. Според пораженията на тъканите бе установено, че е куршум, движещ се със скорост между шейсет и деветдесет метра в секунда, тоест три пъти по-бързо от скоростта на звука. Куршумът не бе възстановен, защото се бе пръснал на три, а това бе намалило теглото и променило формата му до неправилна частица, която бе продължила траекторията си и бе причинила смъртоносните поражения. Почти сигурно ставаше въпрос за куршум калибър 5.56, изстрелян от оръжие с подобни или същите технически характеристики като австрийския автомат „АУГ“, открит на мястото на събитията, който не бе на регламентирано въоръжение в полицията. В доклада от аутопсията, в бележка в полето, бе отбелязано: „На Диана са й оставали предполагаемо петнайсет години живот.“
	Най-любопитният факт в цялата полицейска операция бе присъствието на цивилно лице с белезници, пътуващо в същия хеликоптер, с който ранената Диана бе транспортирана до Меделин. Двама полицейски агенти единодушно твърдяха, че мъжът имал вид на селянин, на възраст между трийсет и четирийсет години, мургав, с къса коса, набит, висок приблизително метър и седемдесет, с платнена шапка на главата. Обясниха, че са го задържали по време на акцията и се опитвали да разберат кой е, когато започнала стрелбата, така че го оковали и го качили в хеликоптера. Един от полицаите добави, че го предал на командващия подофицер, който го разпитал в тяхно присъствие и го пуснал близо до мястото, където го открили. „Човекът нямаше нищо общо — каза полицаят, — защото изстрелите идваха отдолу, а той беше горе с нас.“ Според тази версия цивилният не бил на борда на хеликоптера, докато екипажът твърдеше обратното. Имаше и по-конкретни показания. Старши сержантът Луис Карлос Риос Рамирес, артилерист на хеликоптера, не се съмняваше, че мъжът е бил на борда, а същия ден го пуснали обратно в зоната на оперативните действия.
	Загадката не свършваше дотук, защото на 26 януари в община Хирардота, близо до Меделин, се бе появило тялото на някой си Хосе Умберто Васкес Муньос. Бе прострелян с три деветмилиметрови куршума в гръдния кош и два в главата. В архивите на следствените служби той имаше досие с тежки престъпления като член на меделинския картел. Следователите обозначиха снимката му с номер пет, сложиха я между портретите на други известни престъпници и я показаха на журналистите, отвлечени заедно с Диана Турбай. Херо Бус каза: „Не познавам нито един от тях, но човекът на снимка номер пет прилича на един от наемниците, когото видях дни след отвличането.“ Асусена Лиевано също заяви, че мъжът на снимка номер пет, но без мустаци, прилича на един от пазачите, който бил нощна смяна в квартирата, в която тя и Диана Турбай били затворени през първите дни след похищението. И Ричард Бесера разпозна човека на снимка номер пет като мъжа с белезниците в хеликоптера, но уточни: „Прилича ми по формата на лицето, но не съм сигурен.“ Орландо Асеведо също заяви, че го е виждал.
	Накрая съпругата на Васкес Муньос разпозна тялото и даде клетвена декларация, че на 25 януари 1991 г. в осем часа сутринта мъжът й излязъл навън да вземе такси, когато двама мотористи в полицейски униформи и двама цивилни го заловили на улицата и го напъхали в някаква кола. Той едва успял да извика: „Ана Лусия!“, но вече го били откарали. Тази декларация обаче не бе взета под внимание, защото не бяха открити други свидетели на отвличането.
	„В заключение — пишеше в доклада, — след като бяха взети под внимание приложените доказателства, може да се твърди, че преди да се предприеме операцията в имението Ла Бола, някои членове на националната полиция, натоварени с изпълнението й, са били информирани от господин Васкес Муньос, задържания от тях цивилен, че в околността държат отвлечени журналисти и със сигурност той е бил ликвидиран след събитията.“ Бяха установени още две необясними убийства на мястото на оперативните действия.
	Като следствие от всичко това, Управлението за специални разследвания стигаше до извода, че няма основания да се твърди, че генерал Гомес Падиля, както и други висши офицери от националната полиция са били уведомени. Оръжието, причинило пораженията на Диана, не бе задействано от нито един член на специалния корпус на националната полиция в Меделин. Някои от участниците в оперативната група, действала в Ла Бола, трябваше да отговарят за смъртта на трима души, чиито тела бяха открити там. Щеше да започне щателно дисциплинарно разследване за допуснати съществени и процедурни нарушения срещу съдия-следовател 93 от Военния следствен отдел доктор Диего Рафаел де Хесус Колей Нието и неговата секретарка, както и срещу експертите от ДАС в Богота.
	След публикуването на този доклад Вилямисар усети по-твърда почва под краката си и отправи второ писмо до Ескобар. Предаде го, както винаги, на семейство Очоа, като добави и писмо за Маруха, което молеше да й препратят. В писмото си до Ескобар се възползва от случая да му предаде елементарен урок за трите вида държавна власт — изпълнителна, законодателна и съдебна — и да го убеди, че в рамките на тези конституционни и правови механизми за президента е извънредно трудно да управлява многобройни и сложни формирования като въоръжените сили. Въпреки това се съгласи с обвиненията на Ескобар, че има нарушаване на човешките права от страна на обществените сили за сигурност, както и с настоятелните му искания за гаранции за него, семейството и помощниците му, след като се предадат. „Споделям вашия критерий — му пишеше, — че по същество борбата, която вие и аз водим, е една и съща: да опазим живота на близките си, както и своя собствен, и да постигнем мир.“ Въз основа на тези две цели той му предлагаше да възприемат съвместна стратегия.
	След няколко дни, засегнат от урока по гражданско право, Ескобар му отговори. „Знам, че държавата е разделена между президента, конгреса, полицията и армията — написа. — Но знам също, че президентът решава.“ Останалата част от писмото представляваше четири листа с описани случаи на полицейско насилие, към които бяха добавени нови данни, но не и нови аргументи. Той отричаше групата на Екстрадитаблес да е екзекутирала Диана Турбай или да е възнамерявала да го извърши, защото в такъв случай не би се налагало да я извеждат от къщата, в която са я държали, нито да я обличат в черно, за да бъде припозната за селянка от хората в хеликоптерите. „Мъртва нямаше цена като заложница“, пишеше. В края на писмото, без никакъв преход и без обичайните формули за вежливост, той се сбогуваше с изненадващия пасаж: „Не се тревожете за направените от вас изявления пред медиите, в които настоявате да ме екстрадират. Знам, че всичко ще бъде наред и не таите лоши чувства към мен, защото борбата в защита на семейството ви има същите цели като моята в защита на моето.“ Вилямисар свърза тези думи на Ескобар с негово предишно изречение, в което казваше, че изпитва срам да държи Маруха в плен, след като води борба не с нея, а с мъжа й. Вилямисар му го беше казал по друг начин: „Защо, след като ние двамата се борим един срещу друг, жена ми трябва да е заложница?“ и му бе предложил да заеме мястото на Маруха, за да преговарят лично. Ескобар не се съгласи.
	Дотогава Вилямисар беше посетил братята Очоа в затвора повече от двайсет пъти. Бе се наслаждавал на деликатесите на местната кухня, които жените от Ла Лома им носеха, спазвайки всички мерки за сигурност срещу евентуални покушения. Беше процес на взаимно опознаване, на изграждане на взаимно доверие, при който посвещаваха безброй часове да разгадават тайните намерения на Ескобар във всяко изречение и във всеки негов жест. Вилямисар почти винаги се връщаше в Богота с последния самолет на редовната линия. Синът му Андрес го чакаше на летището, а после често му правеше компания с чаша минерална вода, докато Алберто се разтоварваше от напрежението с бавни самотни питиета. Изпълняваше обещанието си да не участва в обществени събития, нито да се събира с приятели: нищо. Когато напрежението ставаше непоносимо, той излизаше на терасата, гледаше с часове в посоката, в която предполагаше, че държат Маруха, и й изпращаше безброй мислени послания, докато го обореше сънят. В шест сутринта отново беше на крак, готов да продължи. Когато получаваха отговор на негово писмо или се случваше нещо важно, Марта Ниевес и Мария Лия му се обаждаха по телефона и бе достатъчно само едно изречение:
	— Докторе, утре в десет.
	Когато нямаше обаждания, той посвещаваше много време и усилия на телевизионната кампания „Колумбия ги издирва“, която се провеждаше въз основа на разказите на Беатрис за условията на заложничеството. Идеята беше на Нора Санин, директор на Националната асоциация на медиите (Асомедиос), а се реализираше от Мария дел Росарио Ортис — голяма приятелка на Маруха и племенница на Ернандо Сантос — в екип с мъжа й, също публицист, с Глория Галан и с останалата част от семейството: Моника, Александра, Хуана и братята им.
	Предаването представляваше всекидневен парад на знаменитости от киното, театъра, телевизията, спорта, науката и политиката, които в еднакво послание отново и отново изискваха освобождаването на отвлечените и зачитането на човешките права. Още първото излъчване предизвика земетресение сред обществото. Александра, придружавана от един оператор, обикаляше надлъж и нашир страната в лов на знаменитости. През трите месеца, през които продължи кампанията, пред камерите преминаха близо петдесет изтъкнати личности. Ескобар не се трогна. Когато прочутият изпълнител на клавесин Рафаел Пуяна заяви, че е готов да го моли на колене за освобождаването на похитените, Ескобар му отвърна: „Дори трийсет милиона колумбийци да ми дойдат на колене, пак няма да ги пусна.“ Въпреки това в писмо до Вилямисар той похвали предаването, защото ратува не само за освобождаването на заложниците, но и в защита на човешките права.
	Лекотата, с която дъщерите на Маруха и техните гости се движеха пред телевизионните камери, потискаше Мария Виктория, съпругата на Пачо Сантос, заради непреодолимата й сценична скованост. Внезапната поява на микрофоните, разсъбличащата светлина на прожекторите, инквизиторското око на камерите и повтарящите се въпроси в очакване на едни и същи отговори й причиняваха пристъпи на паника, които тя с мъка успяваше да потисне. На рождения й ден подготвиха телевизионно представяне, на което Ернандо Сантос говори с професионална лекота, а после я взе под ръка: „Заповядайте.“ Тя почти винаги съумяваше да се измъкне, но понякога се налагаше да застане пред камерата и не само умираше от страх, а и после, като се гледаше и слушаше на екрана, се чувстваше нелепа и глупава.
	Марияве реагира срещу това социално неравенство със своеобразен протест. Завърши курс за ръководене на малки предприятия, после друг по журналистика. По нейно собствено желание поведението й се промени, стана разкрепостено и безгрижно. Приемаше поканите, които преди това бе ненавиждала, присъстваше на лекции и концерти, обличаше се с пъстри дрехи, веселеше се до късно и така успя да разруши образа на съжалявана вдовица. Ернандо и най-добрите й приятели я разбраха, подкрепиха, помогнаха й да намери себе си. Но общественото порицание не закъсня. Скоро узна, че мнозина от онези, които я хвалят в лицето, я критикуват зад гърба й. Получаваше букети рози без визитни картички, кутии шоколадови бонбони без името на изпращача, анонимни любовни обяснения. Тя се утешаваше с илюзията, че са от съпруга й, че може в самотата си да е открил таен път към нея. Изпращачът все пак не закъсня да се разкрие по телефона: оказа се някакъв вманиачен тип. Също по телефона някаква жена направо й се обясни в любов: „Влюбена съм във вас.“
	През тези месеци на творческа независимост Марияве случайно откри своя приятелка ясновидка, която бе предсказала трагичната съдба на Диана Турбай. Самата идея, че може да чуе някое злокобно предсказание, я плашеше, но гадателката я успокои. В началото на февруари я срещна отново и минавайки покрай нея, й пошушна на ухото, без да я питат и без да изчака коментар: „Пачо е жив.“ Каза го с такава увереност, че Марияве й повярва, сякаш го бе видяла с очите си.


	През февруари стана ясно, че Ескобар не вярва в указите, въпреки че твърдеше обратното. Недоверието за него бе жизненоважно условие и той често повтаряше, че е жив благодарение на него. Не възлагаше нищо важно на никого. Той сам си беше военачалник, шеф на охраната, на разузнаването и на контраразузнаването, беше непредвидим стратег и безподобен дезинформатор. При някои екстремни обстоятелства всеки ден сменяше личната си охрана от осем души. Беше запознат с всички комуникационни технологии за подслушване и проследяване на телефонните линии. Държеше на служба хора, които по цял ден водеха помежду си откачени разговори, така че подслушвачите затъваха в тресавищата на безсмислиците и не ги отличаваха от истинските съобщения. Когато полицията разпространи два телефонни номера за даване на информация относно местоположението му, Ескобар нае цели училища, децата изпреварваха доносниците и денонощно държаха линиите заети. Хитростта му да не оставя след себе си следи бе неизчерпаема. Без да се консултира с никого, той подшушваше законни стратегии на адвокатите си, а те трябваше само да им намерят подходяща юридическа формулировка.
	Отказът да се срещне с Вилямисар се дължеше на опасението му, че може да носи скрито под кожата някакво електронно устройство, с което да го проследят. В действителност ставаше дума за извънредно малък радиопредавател с микроскопична батерия, чийто сигнал можеше да бъде уловен на голямо разстояние с помощта на специален приемник — радиогониометър, — с който дигитално се установяваше приблизителното място на сигнала. Ескобар толкова вярваше в този изтънчен прибор, че не му изглеждаше пресилено някой да носи приемателя под кожата си. Гониометърът служи и да определя координатите на радиопредавател, на мобилен телефон или на телефонна линия. Затова Ескобар си служеше с тях колкото се може по-рядко, а когато го правеше, предпочиташе да е от движещо се превозно средство. Използваше щафети от куриери с писмени бележки. Ако трябваше да се срещне с някого, не го викаше при себе си, а сам отиваше при него. Когато срещата свършеше, се придвижваше по непредвидими маршрути. Или отиваше в другата крайност: движеше се в микробус на обществения транспорт, с фалшиви номера и надписи, спазваше установените маршрути, но без да спира на спирките, защото маршрутката винаги се оказваше пълна с охраната на собственика. Едно от забавленията на Ескобар бе понякога сам да шофира колата.
	През февруари стана по-вероятна възможността Конституционната асамблея най-после да се произнесе против екстрадицията и в полза на помилването. Ескобар го знаеше и насочи повече усилия в тази насока, отколкото към правителството. Действително Гавирия се бе оказал по-костелив орех, отколкото предполагаше. Всичко, свързано с указите за подчинение на правосъдието, бе в ръцете на Дирекцията за криминални разследвания, а министърът на правосъдието се намираше в готовност да разгледа всеки спешно възникнал юридически въпрос. От своя страна Вилямисар действаше на свой риск и отговорност, но тясната връзка с Рафаел Пардо осигуряваше на правителството отворен канал, който не го компрометираше, но пък му позволяваше да е в течение, без да участва пряко в преговорите. Тогава навярно Ескобар бе разбрал, че Гавирия никога няма да назначи свой официален представител, за да разговаря с него — а това беше заветната му мечта, — и се вкопчи в надеждата Конституционната асамблея да го помилва било като разкаял се наркотрафикант, било под чадъра на някоя въоръжена групировка. Сметката му не беше лишена от основание. Преди свикването на Конституционната асамблея политическите партии бяха одобрили списък от теми за закрита дискусия, но с помощта на юридически доводи правителството бе успяло да извади от него екстрадицията, за да остане инструмент за натиск в политиката му за подчинение. Когато обаче Върховният съд прие неочакваното решение Асамблеята да обсъжда всякакви теми без ограничения, въпросът за екстрадицията възкръсна от пепелта. Помилването не се споменаваше, но всичко беше възможно, защото за всичко имаше място в безкрая.


	Президентът Гавирия не беше от хората, които зарязват една тема заради друга. За шест месеца той бе наложил на сътрудниците си система за лично общуване с бележки, написани на случайно попаднали хартийки, с кратки, но ясни наставления. Понякога бе достатъчно само името на получателя, той го предаваше на най-близкия помощник, а получателят знаеше какво трябва да направи. Този метод на работа имаше ужасяващото за сътрудниците му предимство да не се съобразява с работните часове и времето за почивка. За Гавирия тя не съществуваше, защото той почиваше със същата дисциплина, с която работеше, и продължаваше да праща бележки както по време на някой коктейл, така и след подводен риболов. „Да играеш с него тенис бе като заседание на министерския съвет“, сподели един от съветниците му. Неговата следобедна почивка можеше да продължи пет или десет минути дълбок сън, дори седнал зад бюрото, след което се събуждаше като нов, докато сътрудниците му падаха от умора. Методът с бележките, колкото и необичаен да изглеждаше, имаше достойнството да подтиква към действие по-настойчиво и енергично от протоколните меморандуми.
	Системата се оказа много полезна, когато президентът се опита да спре решението на Върховния съд против екстрадицията, според който тя била свързана със законодателството, а не е конституцията. Отначало министърът Умберто де ла Кале бе успял да убеди мнозинството. Но интересите на обществото накрая все пак се налагат над интересите на правителствата, а обществеността бе наясно, че екстрадицията е един от факторите, предизвикващи социален смут и особено необуздан тероризъм. Така че след дълги увъртания накрая тя бе включена в дневния ред на комисията за правата на човека.
	Покрай всичко това членовете на семейство Очоа продължаваха да се опасяват, че Ескобар, преследван от собствените си демони, ще реши да се впусне безразсъдно в някоя катастрофа с апокалиптични последствия. Опасенията им се оказаха пророчески. В началото на март Вилямисар получи от тях спешно послание: „Веднага елате тук, защото се очакват големи беди.“ Бяха получили писмо от Пабло Ескобар със заканата да взриви петдесет тона динамит в историческия център на град Картахена де Индиас, ако не бъдат наказани полицаите, виновни за безчинствата в общините в Меделин: по сто килограма за всеки младеж, убит извън бойна акция.
	Групата на Екстрадитаблес бе възприемала град Картахена като неприкосновено светилище до 28 септември 1989 г., когато взрив разклати основите и превърна в прах прозорците на хотел „Хилтън“, при което загинаха двама лекари, участници в конгрес, провеждан на друг етаж. Така бе станало ясно, че и това културно наследство на човечеството не е застраховано от войната. Новата заплаха не оставяше време дори за миг колебание.
	Президентът Гавирия узна от Вилямисар за заплахата само няколко дни преди крайния срок. „Сега не се борим за Маруха, а да спасим Картахена“, му каза Вилямисар, предоставяйки му основателен аргумент. В отговор президентът му поблагодари за информацията, увери го, че правителството ще вземе мерки за предотвратяване на бедствието, но по никакъв начин няма да се поддаде на шантажа. Така че Вилямисар отново отпътува за Меделин и с помощта на Очоа успя да разубеди Ескобар. Не бе лесно. Само дни преди крайния срок Ескобар набързо бе надраскал бележка, че за момента задържаните журналисти ще бъдат пощадени и че отлага взривяването на бомби в големите градове. Но същевременно бе категоричен: ако след края на април в Меделин продължат въоръжените полицейски операции, от древния благороден град Картахена де Индиас няма да остане камък върху камък.


>	9.

	Сама в стаята, Маруха осъзна, че се намира в ръцете на мъжете, които по всяка вероятност бяха убили Марина и Беатрис, а те отказват да й върнат радиото и телевизора, за да не го узнае. От упорити молби тя премина към яростно настояване, разкрещя се на пазачите така, че да я чуят и съседите, отказа да се разхожда и заплаши, че ще престане да се храни. Изненадани от тази неочаквана ситуация, Майордома и тъмничарите не знаеха какво да правят. Безполезно се съветваха и шушукаха, излизаха да звънят по телефона и се връщаха още по-разколебани. Опитваха се да успокоят Маруха с нереални обещания или да я сплашат със закани, но не сломиха волята й да не се храни.
	Тя никога не се бе чувствала по-уверена в себе си. Беше наясно, че пазачите имат нареждания да не я малтретират, и Маруха заложи на картата, че на всяка цена им е необходима жива. Сметката й се оказа вярна: три дни след освобождаването на Беатрис, много рано сутринта, вратата се отвори без почукване и Майордома влезе с радиото и телевизора. „Сега ще узнаете нещо“, каза на Маруха. И веднага, без драматизъм, изтърси новината:
	— Доня Марина Монтоя е мъртва.
	Противно на онова, което бе очаквала, Маруха го изслуша така, сякаш винаги го бе знаела. По-изненадана щеше да е, ако бе узнала, че Марина е жива. Ала след като вестта стигна до сърцето й, тя осъзна колко я е обичала и колко много би дала това да не е истина.
	— Убийци! — викна на Майордома. — Ето какво сте всички вие: убийци!
	В този момент на вратата се появи Доктора и се опита да успокои Маруха с новината, че Беатрис е щастлива и си е вкъщи, но Маруха отказваше да повярва, докато не го види с очите си по телевизията или не го чуе по радиото. Затова пък новодошлият беше като изпратен по поръчка, за да има върху кого да си излее гнева.
	— Отдавна не сте идвал насам — тросна му се тя. — И ви разбирам: би трябвало много да се срамувате от това, което сте сторили с Марина.
	Потрябва му миг, за да се съвземе от изненадата.
	— Какво точно се случи? — настоя Маруха. — Бе осъдена на смърт, така ли?
	Той обясни, че в нейния случай е отмъщение за двойно предателство. „Вашият случай е съвсем друг“, я увери. И повтори онова, което бе казвал и преди: „Той е политически.“ Маруха го изслуша с онова странно вцепенение, което мисълта за смъртта предизвиква у хората, предчувстващи, че скоро ще умрат.
	— Поне ми разкажете как е станало — настоя тя. — Марина разбра ли?
	— Кълна ви се, че не — заяви той.
	— Но как не! — настоя Маруха. — Как може да не е разбрала!
	— Казаха й, че я местят в друго имение — опитваше се да я убеди той. — Казаха й да слезе от колата, тя продължи да върви напред и я простреляха отзад в главата. Тя не е разбрала нищо.
	Образът на Марина как върви пипнешком с нахлупената на обратно качулка към някакво въображаемо имение щеше да преследва Маруха през много безсънни нощи. Просветлението на последния миг я плашеше повече от самата смърт. Единствената й утеха бе кутийката със сънотворни, които пазеше като скъпоценни бисери, за да глътне цяла шепа, преди да се остави безропотно да я завлекат на заколение.
	По време на обедните новини Маруха най-после видя Беатрис, заобиколена от роднините, в пълен с цветя апартамент, който въпреки промените веднага разпозна: бе нейният. Но радостта да я види бе помрачена от неодобрението й на обновената мебелировка. Новата библиотека бе добре направена и точно там, където тя искаше, но цветовете на стените и килимите бяха непоносими, а статуетката на коня от времето на династия Танг на новото си място само пречеше. Забравила къде се намира, тя започна да се кара на мъжа и децата си, сякаш можеха да я чуят от екрана. „Глупаци! — извика. — Всичко е наопаки, а не както ви бях казала!“ Желанието й да излезе на свобода за миг отстъпи на нетърпението здравата да ги нахока за неудачната подредба.
	В тази буря от противоречиви усещания и чувства дните едва се преживяваха, а нощите бяха безкрайни. Потискаше я това, че спи в леглото на Марина и се завива с нейното одеяло, измъчвана от миризмата й, а когато се унасяше, чуваше в мрака до себе си, в същото легло, дишането й като жужене на пчела. Една нощ видението се превърна в реалност. Марина я хвана над лакътя с топлата си нежна ръка на жив човек и прошепна в ухото й с естествения си глас: „Маруха.“
	Не го възприе като халюцинация, защото подобно нереално преживяване бе имала и в Джакарта. На пазар за антикварни предмети бе купила скулптура на красив младеж в естествен ръст, стъпил с единия крак върху главата на повалено момче. Носеше ореол като католическите светци, но този беше тенекиен, а материалът и стилът подсказваха, че е безвкусна добавка. Доста време след като я бе държала на най-лично място в дома си, тя бе узнала, че статуята олицетворява бога на смъртта.
	Една нощ на Маруха й се бе присънило, че неуспешно се опитва да изтръгне ореола на статуята, защото й изглежда много грозен. Беше запоен към бронза. Събуди се силно раздразнена от неприятния спомен, изтича да види статуята в салона и завари бога без короната му — ореолът бе захвърлен на пода като в сбъдналия се край на съня й. Маруха — рационален човек и агностик — бе приела мисълта, че самата тя, в незапомнен момент на сомнамбулизъм, е свалила ореола на бога на смъртта.
	В началото на пленничеството Маруха се бе държала благодарение на гнева, който предизвикваше у нея покорството на Марина. По-късно той бе заменен от състрадание към горчивата й съдба и старанието да й вдъхва кураж за живот. Когато Беатрис бе започнала да губи самообладание, бе я крепял дългът да проявява силите, които нямаше, както и необходимостта да поддържа собственото си равновесие, когато нещастието я притискаше. За да не потънат, някой трябваше да поеме командването и това бе тя, в онова мрачно и смрадливо пространство от три на два и половина метра, където спяха на пода, ядяха огризки и не беше сигурна, че в следващата минута ще е жива. Но когато в стаята не остана никой, вече не й се налагаше да се преструва: беше останала сама със себе си.
	Увереността, че Беатрис е обяснила на семейството й по какъв начин да поддържат връзка по радиото и телевизията, я държеше нащрек. Наистина Вилямисар се появи няколко пъти с насърчаващи послания, а децата я утешаваха с въображението и остроумието си. Внезапно и без предупреждение за две седмици връзката прекъсна. Тя рухна. Престана да излиза на разходка. Безразлична към всичко, лежеше в кревата с лице към стената, ядеше и пиеше колкото да не умре. Върнаха се болките от декември, същите изтръпвания и бодежи в краката, заради които тогава бяха повикали лекар. Този път дори не се оплака.
	Пазачите, затънали в лични конфликти и вътрешни разногласия, не й обръщаха никакво внимание. Яденето оставаше непокътнато в чинията, но като че ли нито Майордома, нито жена му го забелязваха. Дните станаха по-дълги и безутешни. Дотолкова, че дори й домъчня за най-тежките моменти от първите дни на заложничеството. Изгуби интерес към живота. Плачеше. Една сутрин се събуди и с ужас забеляза, че дясната й ръка сама се повдига.
	Смяната на охраната през февруари дойде като изпратена от Провидението. На мястото на бандата на Варава се появиха четири нови момчета, сериозни, дисциплинирани, словоохотливи. Техните добри обноски и правилен говор бяха облекчение за Маруха. От самото начало й предложиха да играе с тях нинтендо и други телевизионни игри. Това ги сближи. Тя веднага забеляза, че намират общ език, което улесняваше общуването. Несъмнено ги бяха инструктирали с какво по-различно отношение да сломят съпротивата и да повдигнат духа й, защото започнаха да я уговарят, че трябва да продължи да спазва лекарското нареждане за разходки на двора, да помисли за съпруга и децата си, за да не измами надеждите им скоро да я видят в добро състояние.
	Обстановката подтикваше към откровения. Със съзнанието, че те също са затворници и вероятно се нуждаят от нея, Маруха споделяше с тях своя опит с тримата си синове, които вече бяха минали през юношеството. Разказваше им за важни моменти от растежа и възпитанието им, за навиците и предпочитанията им. Тогава и пазачите, вече по-доверчиви, заговориха за живота си.
	Всички имаха завършено средно образование, а единият дори бе изкарал най-малко един семестър в университета. За разлика от предишните, тези момчета произлизаха от средната класа, но по един или друг начин носеха отпечатъка на културата от бедняшките общини в Меделин. Най-възрастният бе на двайсет и четири години, наричаха го Мравката, бе висок, строен, сдържан по характер. Бе прекъснал образованието си в университета, след като родителите му загинали в автомобилна катастрофа, и не му оставал друг изход, освен да стане наемник. Друг един, по прякор Акулата, весело разказваше, че си взел половината изпити от матурата, като заплашвал учителите с пистолет-играчка. Най-жизнерадостният от тях, а и от всички дотогавашни пазачи, наричаха Пумпала. И наистина приличаше на такъв. Беше доста закръглен, с тънки къси крака, а увлечението му по танците граничеше с лудост. Понякога след закуска си пускаше на магнетофона записи със салса и танцуваше без прекъсване и с неизчерпаемо въодушевление до края на дежурството. Най-сериозният, син на учителка, четеше книги и вестници и беше много добре осведомен за положението в страната. Той имаше само едно обяснение защо е избрал този начин на живот: „Защото е много готин.“
	Така както Маруха усети от самото начало, младежите не бяха безразлични към прояви на човещина. Това й вдъхна нови сили за живот, а също и изобретателност да си издейства облекчения, за които самите пазачи не подозираха.
	— Не си мислете, че ще ви скроя някой номер — им каза. — Бъдете сигурни, че няма да направя нищо забранено, защото знам, че скоро това ще свърши, и то благополучно. Така че няма смисъл да ме държите толкова изкъсо.
	С независимост, каквато не бяха проявили никои от предишните пазачи — нито началниците им, — новите се осмелиха да облекчат затворническия режим много повече, отколкото очакваше самата Маруха. Разрешиха й да се движи из помещението, да говори почти нормално, да ходи в тоалетната без определен график. Новото отношение й вдъхна сили да положи повече грижи за себе си, за което помогна опитът й от Джакарта. Възползва се от уроците по гимнастика, които една инструкторка преподаваше специално за нея в програмата на Александра с възможно най-подходящото название: упражнения в ограничени пространства. Ентусиазмът й беше толкова явен, че един от пазачите я попита подозрително: „Да не би с това предаване да ви пращат някакво послание?“ Маруха едва успя да го разубеди.
	По същото време тя бе силно впечатлена от изненадващата поява на кампанията „Колумбия ги издирва“, която не само й се стори добре замислена и добре реализирана, но и най-подходящата, за да поддържа висок духа на последните двама заложници. Почувства се още по-свързана с близките си. Мислеше си, че самата тя би организирала съвсем същата кампания — и като изцеление, и като начин за разтърсване на обществеността, — и до такава степен се отъждествяваше с програмата, че печелеше облозите с пазачите за това кой ще се появи на екрана на следващия ден. Веднъж се обзаложи, че ще бъде Вики Ернандес, голямата актриса и близка нейна приятелка, и спечели. Но за нея по-важна бе наградата, че е видяла Вики и е чула посланието й, което се превърна в един от малкото щастливи мигове на пленничеството й.
	Разходките на двора също започнаха да дават плодове. Германската овчарка, радостна, че я вижда отново, се опита да се промъкне под вратника, за да си поиграе с Маруха, но тя я успокои с ласки, за да не предизвика подозрението на пазачите. Марина й бе казала, че оттатък портичката се простира тиха ливада с овце и кокошки. Маруха се увери в това, след като хвърли бегъл поглед под лунната светлина. Тогава обаче забеляза и мъж, въоръжен с пушка, който пазеше от външната страна на оградата. Илюзията да избяга със съучастието на кучето бе отхвърлена.
	На 20 февруари — когато изглеждаше, че животът е възвърнал обичайния си ритъм — научиха от радиото, че на оградено пасище за коне край Меделин са открили тялото на доктор Конрадо Приско Лопера, братовчед на главатарите на бандата, който два дни преди това бе изчезнал. Братовчед му Едгар де Хесус Ботеро Приско бе убит четири дни по-късно. Доктор Приско Лопера се бе погрижил за Хуан Вита, с истинското си име и открито лице, и Маруха се питаше не беше ли същият маскиран лекар, който преди това бе прегледал и нея.
	Тези убийства, както и онези на братята Приско през януари, предизвикаха силно вълнение сред пазачите и увеличиха нервното напрежение на Майордома и семейството му. Мисълта, че картелът ще отмъсти за убитите с екзекуцията на един от заложниците, както това се бе случило с Марина Монтоя, премина като зловеща сянка през стаята. На следващия ден Майордома се появи без видима причина и по необичайно време.
	— Не искам да ви тревожа — каза на Маруха, — но има нещо много странно: от снощи една пеперуда е кацнала на вратата към двора.
	Маруха, която не вярваше в неща, които не е видяла с очите си, не разбра какво иска да каже. Майордома й обясни с преднамерено трагичен тон:
	— Та нали, когато убиха другите Приско, се случи същото — каза. — Една черна пеперуда три дни стоя залепена на вратата на банята.
	Маруха си спомни мрачните предчувствия на Марина, но се престори, че не разбира.
	— Е, и какво означава това? — попита.
	— Не знам — отвърна Майордома. — Но трябва да е много лош знак, защото тогава ликвидираха доня Марина.
	— Сегашната черна ли е, или кафеникава? — попита го Маруха.
	— Кафеникава — отвърна Майордома.
	— Значи е добра — каза Маруха. — Само черните предвещават беда.
	Намерението да я сплашат не проработи. Маруха познаваше съпруга си, начина му на мислене и действие и не смяташе, че той би се объркал дотолкова, че да изгуби съня си заради някаква пеперуда. Най-вече знаеше, че нито той, нито Беатрис не биха пропуснали и най-малкото полезно сведение за евентуална военна операция. Въпреки това, свикнала да тълкува вътрешните си колебания като отражение на външния свят, тя не отхвърли идеята, че смъртта на петима души от едно и също семейство за един месец може да донесе ужасни последствия за останалите двама заложници.
	Слухът, че сред делегатите на Конституционната асамблея се забелязват колебания относно екстрадицията, явно би трябвало да смекчи позицията на Екстрадитаблес. На 28 февруари, по време на официалното си посещение в Съединените щати, президентът Гавирия категорично заяви, че е решил на всяка цена да подкрепи екстрадирането, но това не предизвика тревога: усещането за отмяна вече се бе вкоренило дълбоко в националното съзнание и не се нуждаеше от подкупи или заплахи, за да се наложи.
	Маруха внимателно следеше събитията в своя дотолкова рутинен живот, че изглеждаше като един и същи повтарящ се ден. До мига, в който Пумпала внезапно прекъсна играта им на домино и — за последен път — събра плочките.
	— Утре си отиваме — каза.
	Маруха не искаше да повярва, но синът на учителката го потвърди.
	— Така е — каза. — Утре тук се връща групата на Варава.
	Това бе началото на черния март, както Маруха щеше да го запомни. Докато напускащите пазачи изглеждаха инструктирани да облекчат пленничеството й, на върналите се очевидно бяха разпоредили да го направят нетърпимо. Пристигането им беше като земетресение. Монаха, висок и мършав, изглеждаше още по-мрачен и затворен от последния път. Другите, както винаги, сякаш никога не си бяха отивали. Варава ги командваше с перчене на филмов бандит, издаваше военни заповеди да търсят скривалището на нещо несъществуващо или да се преструват, че го търсят, за да всяват страх в жертвата си. Преобърнаха стаята наопаки по най-грубиянски начин. Разпердушиниха леглото, изкормиха дюшека и го напълниха отново толкова нескопосано, че заради буците беше невъзможно да се спи на него.
	Във всекидневието се върна старият навик оръжието да се държи готово в случай, че заповедите не се изпълняват незабавно. Варава не разговаряше с Маруха, без да е насочил автомат в главата й. Тя, както винаги, му се опълчваше и заплашваше, че ще се оплаче на шефовете.
	— Не си мислете, че ще умра от някой ваш случаен куршум — му се сопваше. — Стойте мирен или ще се оплача.
	Този път методът не подейства. Едно беше ясно: безредието не е премислено, за да всява страх, а е резултат от дълбока деморализация, която разяжда отвътре цялата система. Дори честите кавги с фолклорните изпълнения на Майордома и Дамарис сега бяха станали заплашителни. Той се прибираше вкъщи, когато му скимне — ако въобще се прибереше, — почти винаги безпаметен от многото пиене, а жена му го посрещаше с вулгарни ругатни. Крясъците на двамата и плачът на момичетата, събудени по никое време, огласяха къщата. Пазачите им се присмиваха и пресилено ги имитираха, с което още повече увеличаваха врявата. Беше необяснимо как при тези скандали никой не бе дошъл, макар и само от любопитство.
	Майордома и жена му поотделно си изливаха душата пред Маруха. Основателната ревност не даваше на Дамарис нито миг покой. Той пък търсеше начин да успокои жена си, по без да се отказва от похожденията си. Старанията на Маруха обаче стигаха до поредния запой на Майордома. По време на една от редовните караници Дамарис като котка издра лицето на мъжа си така, че драскотините дълго време не зараснаха. Той пък й зашлеви шамар, който я изхвърли през прозореца. Не я уби по чудо, защото в последния момент тя успя да се хване за парапета и увисна от балкона над двора. Това бе краят. Дамарис си събра багажа и замина с децата за Меделин.
	Къщата остана в ръцете на Майордома, който понякога се появяваше едва вечерта, само с торбички с кисело мляко и пликчета с пържени картофи. Много рядко носеше пиле. Изтощени да чакат, пазачите тършуваха из кухнята. На връщане в стаята носеха на Маруха някоя забравена бисквита и сурови кренвирши. Скуката ги направи по-мнителни и опасни. Ругаеха родителите си, полицията, цялото общество. Оправдаваха безсмислените си престъпления с кощунственото твърдение, че няма Бог, и стигаха до маниакални крайности в преразказите на сексуалните си подвизи. Един от тях описа подробно изстъпленията, на които подложил една от любовниците си като отмъщение за нейните подигравки и унижения. Озлобени и загубили всякакъв контрол, накрая до такава степен се надрусваха с марихуана и евтин крек, че от пушека в стаята не можеше да се диша. Слушаха радио с пълна сила, затръшваха вратите на влизане и излизане, подскачаха, пееха, танцуваха, премятаха се във въздуха. Един от тях приличаше на професионален акробат в някой изпаднал цирк. Маруха ги предупреждаваше, че шумотевицата ще привлече вниманието на полицията.
	— Нека дойдат да ни изтрепят! — крещяха в хор.
	Маруха се чувстваше на края на силите си, особено заради пощурелия Варава, който се забавляваше да я буди с приклада на автомата в слепоочието. Започна да й капе косата. Още щом отвореше очи на разсъмване, покритата с косми възглавница я хвърляше в отчаяние.
	Тя знаеше, че всеки пазач е различен, но всички страдат от една и съща слабост — несигурност и взаимно недоверие. Маруха умишлено изостряше тези техни чувства, подсилвайки собствените им страхове. „Как можете да живеете така? — ги питаше внезапно. — В какво вярвате вие? Имате ли някакво чувство за другарство?“ И още преди да успеят да отговорят, ги притискаше в ъгъла: „За вас дадената дума значи ли нещо?“ Не отвръщаха, но отговорите, които даваха на самите себе си, навярно не бяха утешителни, защото вместо да се разбунтуват, се унижаваха пред Маруха. Само Варава й се опълчи. „Мръсни олигарси! — изкрещя веднъж. — Да не си мислите, че вечно ще управлявате? Вече не, мамка му: край на играта!“ Маруха, която толкова се бе страхувала от него, му се озъби със същата ярост.
	— Вие избивате приятелите си, приятелите ви избиват вас, накрая всички ще се избиете взаимно — му извика. — Кой може да ви разбере? Доведете ми някой да ми обясни що за зверове сте!
	Отчаян може би от факта, че не може да я застреля, Варава така удари с юмрук стената, че си нарани китката. Нададе дивашки рев и се разплака от яд. Маруха не се остави състраданието да я размекне. После цял следобед Майордома се мъчеше да я успокои и направи неуспешен опит да подобри вечерята.
	Маруха се питаше как е възможно при възцарилото се безредие да си въобразяват, че още има някакъв смисъл от разговорите шепнешком, заключването на стаята, ограниченията за радиото и телевизията от съображения за сигурност. Отегчена от цялата тази лудост, тя се разбунтува срещу безсмислените правила на пленничеството, започна да говори високо, ходеше в тоалетната, когато си поиска. Но страхът й от агресия се увеличи, особено когато Майордома я оставяше сама с дежурната двойка пазачи. Драматичната кулминация настъпи една сутрин, когато един от пазачите с качулка нахълта в банята, докато тя се сапунисваше под душа. Маруха успя да се прикрие с пешкира и нададе писък на ужас, който навярно се чу в целия квартал. Мъжът се вкамени като истукан, примрял от страх от реакцията на съседите. Никой не се появи, не се чу дори въздишка. Пазачът тръгна да излиза заднешком на пръсти, като човек, сбъркал вратата.
	Когато най-малко го очакваха, Майордома се появи с друга жена, която пое властта в къщата. Но вместо да наложат контрол над безредието, двамата само го увеличиха. Жената му правеше компания в пиянските изстъпления, които най-често завършваха с шамари и замервания с бутилки. Часовете за хранене станаха непредвидими. В неделя двамата изчезваха някъде да гуляят и оставяха Маруха и пазачите без ядене до следващия ден. Едно ранно утро, докато Маруха сама обикаляше двора, четиримата тъмничари отидоха да тършуват в кухнята и оставиха автоматите в стаята. Една мисъл я разтърси. Наслади й се, докато си говореше с кучето, докато го милваше и му шепнеше, а благодарното животно й ближеше ръцете със съучастническо ръмжене. Крясъкът на Варава я изтръгна от мечтата й.
	Настъпи краят на илюзиите. Смениха кучето с друго, с вид на хищник. Забраниха разходките и Маруха бе подложена на постоянно наблюдение. Тогава най-много я плашеше мисълта, че може да я оковат за леглото с веригата, обвита в найлон, която Варава навиваше и развиваше като желязна броеница. Маруха реши да изпревари намеренията му.
	— Ако исках да избягам оттук, отдавна щях да го направя — му каза. — Неведнъж съм оставала сама и ако не съм избягала, то е защото не съм искала.
	Някой сигурно се беше оплакал, защото една сутрин Майордома влезе подозрително кротък и взе да каканиже извинения. Умирал от срам, занапред момчетата щели да се държат добре, вече пратил да доведат жена му, тя била на път. Така и стана: Дамарис се върна каквато си беше, с двете момиченца, с поличките на шотландски гайдар и противната леща. По същия начин на другия ден се явиха двама шефове с качулки, които изблъскаха навън четиримата пазачи и наложиха ред. „Вече никога няма да се върнат“, заяви единият със смразяваща категоричност. Казано — сторено.
	Същия следобед докараха екипа на гимназистите и това беше като вълшебно завръщане към февруарския покой: спокойните часове, илюстрованите списания, музиката на „Гънс енд Роузес“, филмите с Мел Гибсън и с наемните убийци, обръгнали в любовните похождения. Маруха се разчувстваше, като виждаше как младите бандити ги слушат и гледат със същото преклонение като синовете й.
	В края на март, без предупреждение, се появиха двама непознати, които бяха заели качулките от пазачите, за да скрият лицата си. Единият от тях, почти без да поздрави, започна да измерва пода с шивашки метър, докато другият се мъчеше да се подмаже на Маруха.
	— Очарован съм да се запознаем, госпожо — й каза. — Идваме да сложим мокет в стаята.
	— Мокет в стаята ли! — изкрещя Маруха, заслепена от ярост. — Вървете на майната си! Искам да се махна оттук! Още сега!
	Във всеки случай най-тревожното не беше мокетът, а какво можеше да означава: неопределено отлагане на освобождаването й. Един от пазачите щеше да каже по-късно, че тълкуването на Маруха вероятно е било погрешно, защото можеше да означава, че скоро ще я пуснат, а подновяват стаята за по-високопоставени заложници. Но Маруха беше убедена, че в онзи момент мокетът означава единствено още една година от живота й.


	Пачо Сантос също трябваше да измисля какво ли не, за да държи заети пазачите си, защото като им писнеше да играят на карти, да гледат по десет пъти един и същи филм и да се фукат с мъжкарските си подвизи, започваха да обикалят стаята като лъвове в клетка. През дупките на качулките се виждаха зачервените им очи. Тогава им оставаше единствено да си вземат няколко дни почивка. А това значеше да затъпеят от алкохол и дрога през цялата седмица на верижни запои и да се върнат още по-зле. Наркотиците бяха забранени и употребата им строго се наказваше, и то не само по време на служба, но зависимите винаги намираха начин да надхитрят бдителността на висшестоящите. Най-често пушеха марихуана, но в тежки моменти си предписваха крек в олимпийски дози, от които можеше да се стигне до истинско бедствие. След нощта на Хелоуин, прекаран на улицата, един от пазачите връхлетя в стаята и с писък събуди Пачо. Той видя досами лицето си маската на дявол с кървясали очи, с настръхнали косми, стърчащи от ушите, и усети пъкленото зловоние на сяра. Пазачът искаше да завършат празника заедно. „Вие не знаете какъв бандит съм аз“, го убеждаваше, докато в шест часа сутринта се наливаха с двойно дестилирана ракия. В следващите два часа му разказа живота си, без Пачо да го е питал, подтикван от неудържими пориви на съвестта. Накрая се бе свлякъл пиян и ако Пачо не избяга тогава, то беше, защото в последния момент не му стигна кураж.
	Най-насърчаващото четиво по време на затворничеството му станаха личните бележки, които „Тиемпо“ публикуваше на първите страници само за него, без прикритие или ограничения. Инициативата беше на Мария Виктория. Към един от материалите имаше скорошна снимка на децата му и той незабавно им написа писмо, изпълнено с ужасните истини, които изглеждат смешни на хората, ако не са ги изстрадали: „Седя тук в тази стая, окован с верига за леглото, с пълни със сълзи очи.“ Оттогава написа на жена си и децата си поредица сърцераздирателни писма, които така и не успя да изпрати.
	След смъртта на Марина и Диана Пачо бе изгубил всякаква надежда за бягство, докато един ден случаят, без да го е търсил, сам му се изпречи. Вече не се съмняваше, че се намира в един от кварталите, близо до булевард „Бояка“, в западната част на града. Познаваше ги добре, защото в часовете с претоварено движение минаваше оттам на път за вкъщи и по същия този маршрут бе минал вечерта, когато го бяха отвлекли. Повечето сгради бяха еднотипни, като една и съща прекопирана къща: портал на гараж, мъничка градинка, втори етаж с изглед към улицата и боядисани в бяло железни решетки на всички прозорци. Нещо повече: за една седмица успя да установи разстоянието до пицарията, а фабриката се оказа за производство на бира „Бавария“. Объркваща подробност представляваше шантавият петел, който в началото кукуригаше по различно време, а с течение на месеците го правеше едновременно на различни места: понякога се чуваше отдалече в три следобед, понякога досами прозореца му в два през нощта. Още повече би се объркал, ако му бяха казали, че Маруха и Беатрис също го чуват, но в много по-отдалечен район.
	В края на коридора, вдясно от стаята му, имаше прозорец, от който би могъл да скочи в затворено дворче, а после да се изкатери по обраслия с пълзящи растения зид до дърво със здрави клони. Не знаеше какво има зад зида, но след като къщата беше ъглова, би трябвало да е улица. И почти сигурно това бе улицата, на която се намираха бакалията, аптеката и един автосервиз. Той обаче можеше да е прикритие за похитителите, което беше опасно. В действителност тъкмо от онази страна веднъж Пачо дочу спор за футбол между два гласа, които несъмнено принадлежаха на негови пазачи. Във всеки случай измъкването през зида щеше да е лесно, останалото обаче бе непредвидимо. Така че най-добрата алтернатива оставаше банята, особено при положение, че само там му разрешаваха да ходи без веригата.
	Беше наясно, че трябва да извърши бягството посред бял ден, тъй като никога не ходеше в тоалетната след лягане — дори ако оставаше буден да гледа телевизия или да пише в леглото — и едно изключение от правилото можеше да го издаде. Освен това магазините затваряха рано, след новините в седем съседите се прибираха и в десет вечерта наоколо вече нямаше жива душа. Дори в петък, когато вечерите в Богота са бурни, тук се дочуваше само бавното пъшкане на бирената фабрика или мимолетният вой на линейка, препускаща по булевард „Бояка“. Освен това нощем нямаше да е лесно да намери близко укритие по безлюдните улици, а вратите на магазини и къщи щяха да са затворени с резета и двойни ключалки срещу опасностите на нощта.
	Все пак на 6 март се появи най-удобният случай — сега или никога! — и беше през нощта. Един от пазачите бе донесъл бутилка ракия и му предложи да пийнат, докато гледат по телевизията предаване за Хулио Иглесиас. Пачо пи малко, колкото да му угоди. Пазачът бе поел смяната същия следобед, вече се беше наквасил, падна като посечен още преди да свършат бутилката и забрави да окове Пачо. Но той умираше за сън и не съумя да оцени случая, паднал му от небето. Винаги, когато бе искал да иде в тоалетната през нощта, го бе придружавал дежурният пазач, но този път предпочете да не нарушава щастливия му пиянски сън. Излезе в тъмния коридор съвсем невинно — както си беше бос и по гащи — и мина със затаен дъх покрай стаята, в която спяха другите пазачи. Единият хъркаше като трактор. До този момент Пачо не бе осъзнал, че е тръгнал да бяга, но не знаеше и че най-трудното вече е минало. От стомаха му се надигна гадене, езикът му се вледени, сърцето му щеше да изскочи. „Не беше от страх да избягам, а от страх, че не се осмелявам“, сподели по-късно. Влезе в банята на тъмно и притвори вратата с решението, че връщане назад няма. Друг още полузаспал пазач блъсна вратата и освети лицето му е фенерче. И двамата се вцепениха.
	— Какво правиш? — попита пазачът.
	Пачо отговори с твърд глас:
	— Сера.
	Друго не му хрумна. Пазачът поклати глава в недоумение.
	— Добре — каза накрая. — Успех.
	Застанал на вратата, осветяваше Пачо с фенерчето, без да мига, докато той се преструваше, че е свършил.
	През седмицата, потънал в униние от провала, той реши да избяга по друг, радикален и необратим начин. „Ще извадя ножчето от самобръсначката, ще си срежа вените и на сутринта ще съм мъртъв“, си каза. На следващия ден отец Алфонсо Лянос Ескобар публикува в седмичната си колонка в „Тиемпо“ обръщение към Пачо Сантос, в което му заповядваше в името на Бога да не смее да мисли за самоубийство. Три седмици статията бе пролежала на бюрото на Ернандо Сантос, който се колебаеше дали да я отпечата — макар че не му беше ясно защо, — и едва предишния ден, в последния момент реши да я пусне, все така без да знае защо. До днес, всеки път като разказва за това, Пачо изживява вцепенението от онази нощ.


	В началото на април някакъв второстепенен началник посети Маруха и й обеща да посредничи, за да получи писмо от мъжа си, от което тя се нуждаеше като от цяр — и за душата, и за тялото. Отговорът беше неочакван: „Няма проблем.“ Мъжът си отиде към седем вечерта. Към дванайсет и половина, след разходката на двора, Майордома почука нетърпеливо на вратата, заключена отвътре, и й връчи писмото. Не беше нито едно от многото послания, които Вилямисар й бе изпратил по Гидо Пара, а писмо, предадено на Хорхе Луис Очоа, към което Глория Пачон бе добавила утешителен послепис. На гърба на същия лист Пабло Ескобар собственоръчно бе написал следната бележка: „Знам, че това бе ужасно за вас и вашето семейство, но семейството ми и аз също страшно много сме страдали. Обаче не се тревожете, аз ви обещавам, че каквото и да стане, на вас нищо няма да ви се случи.“ И завършваше със странно признание, което на Маруха се стори невероятно: „Не обръщайте внимание на моите комюникета за печата, те са само за оказване на натиск.“
	Писмото от мъжа й, напротив, я обезсърчи с песимизма си. Пишеше, че нещата вървят добре, но да се въоръжи с търпение, защото чакането можело да се проточи. Сигурен, че преди да й го предадат, писмото ще бъде прочетено, Вилямисар завършваше с изречение, което в случая бе предназначено повече за Ескобар, отколкото за Маруха: „Направи своята саможертва за мира в Колумбия.“ Тя побесня. Много пъти бе улавяла мислените послания, които Вилямисар й изпращаше от терасата им, и му бе отвръщала с цялото си сърце: „Измъкнете ме оттук, защото вече дори не знам коя съм след толкова месеци, без да съм се поглеждала в огледалото.“
	След това писмо тя гореше от желание лично да го попита за какво търпение или нетърпение й говори, мамка му, след всичкото търпение и страданията в ужасните нощи, когато внезапно се бе вцепенявала от гърча на смъртта. Тя не можеше да знае, че писмото е старо, написано след провала с Гидо Пара и преди първите срещи със семейство Очоа, когато отникъде не проникваше лъч надежда. Затова то не можеше да бъде оптимистично, каквото би било сега, когато пътят към освобождението изглеждаше прокаран.
	За късмет недоразумението послужи на Маруха да осъзнае, че ядът й може да се дължи не толкова на писмото, колкото на по-отдавнашно и неосъзнато озлобление към съпруга й: защо, след като Алберто движеше процеса, бе допуснал да освободят първо Беатрис? През деветнайсетте години съвместен живот не бе имала нито време, нито причина или смелост да си зададе подобен въпрос и отговорът, който си даде сама, я накара да проумее истината: бе устояла на заложничеството, защото знаеше с абсолютна сигурност, че мъжът й посвещава всеки миг от живота си на усилията да я освободи, и го прави без дори да се надява, че тя го знае със сигурност. Това — макар нито той, нито тя да го знаеха — беше техният договор за любов.
	Бяха се запознали преди деветнайсет години на служебна среща, когато и двамата се занимаваха с младежка публицистика. „Алберто веднага ми хареса“, каза Маруха. Защо? Тя дори не се замисли: „Заради своята безпомощност.“ Доста неочакван отговор. На пръв поглед тогава Вилямисар имаше вид на типичния за времето студент бунтар, с коса до раменете, двудневна брада и една-единствена риза, която кога переше, кога не. „Понякога се къпех“, споделя той днес, примирайки от смях. При втори поглед ставаше ясно, че е гуляйджия, сваляч и с чепат характер. Маруха обаче веднага го бе видяла с трети поглед — като мъж, който може да си изгуби главата по една красива жена, още повече ако е умна и чувствителна и най-вече ако притежава в излишък единственото нещо, което му е нужно, за да го опитоми: желязна ръка и нежно сърце.
	На въпроса какво е харесал той у нея Вилямисар отвръща с ръмжене. Може би защото, като се изключат видимите й достойнства, Маруха не притежаваше кой знае какви качества, за да се влюби в нея. Вече в разцвета на трийсетте, тя беше сключила църковен брак на деветнайсет, имаше пет деца от мъжа си — три момичета и две момчета, — родени през интервал от петнайсет месеца. „Разказах му всичко още първия път — каза Маруха. — За да си знае, че навлиза в минно поле.“ Алберто отвърнал с поредното ръмжене и вместо да я покани на обяд, помолил общ приятел да покани и двамата. На следващия ден я поканил той, заедно със същия приятел, на третия ден я поканил сама, а на четвъртия се срещнали, без да ходят на обяд. Така продължили да се виждат всеки ден с най-чисти намерения. На въпроса дали е бил влюбен, или само е искал да я вкара в леглото, Вилямисар отговори като типичен сантандерец: „Не се будалкайте, беше съвсем сериозно.“ Може би и самият той не си е представял до каква степен.
	Бракът на Маруха беше спокоен, без пререкания, съвършен, но навярно му е липсвал онзи грам вдъхновение и опасност, от който се е нуждаела, за да се чувства жива. Намираше време за Вилямисар с оправдания за работа. Измисляше си повече служебни задължения, отколкото имаше, включително в събота от дванайсет на обяд до десет вечерта. В неделни и празнични дни изникваха младежки празненства, беседи за изкуство, киноклубове в полунощ и какво ли не още, само за да са заедно. Той нямаше проблеми: беше ерген и на разположение, живееше както му скимне, хранеше се навън и имаше толкова съботни гаджета, че всъщност нямаше нито едно. Оставаше му последният изпит, за да стане лекар-хирург като баща си, но времената бяха по-подходящи да си живее живота, вместо да лекува болни. По онова време любовта бе започнала да излиза от рамките на сладникавите болера, беше настъпил краят на парфюмираните любовни писъмца, просъществували четири века, на плачливите серенади, на кърпичките с монограми, езика на цветята, празните киносалони в три следобед и сякаш целият свят бе придобил смелост срещу смъртта с щастливата лудост по „Бийтълс“.
	Година след запознанството двамата се събраха да живеят заедно с децата на Маруха в апартамент от сто квадратни метра. „Беше истинска катастрофа“, казва сега Маруха. И с право: живеели сред караници на всеки срещу всеки, сред трясък от счупени чинии, на ревност и подозрения между деца и възрастни. „Понякога го мразех до смърт“, признава Маруха. „И аз нея“, добавя Вилямисар. „Но само за пет минути“, смее се Маруха. През октомври 1971 г. се оженили в Уреня, във Венецуела, с което тя прибавила още един грях в живота си, защото разводът не съществувал и само малцина вярвали, че гражданският брак е законен. След четири години се бе родил Андрес, единственият им общ син. Сблъсъците продължаваха, но вече не боляха толкова: животът се бе наел да ги научи, че щастието в любовта не е създадено, за да спят заедно, а за да се мъчат заедно.
	Маруха бе дъщеря на Алваро Пачон де ла Торе, журналистическа звезда от четирийсетте години, който бе загинал с двама именити колеги при злополука, превърнала се в легенда сред хората от занаята. Останали без майка, тя и сестра й Глория от съвсем млади се бяха научили да се справят сами. На двайсет години Маруха бе дизайнер и художник, вундеркинд в рекламата, редактор и сценарист в радиото и телевизията, директор за връзки с обществеността или за реклама в големи фирми, като не преставаше да се занимава с журналистика. Артистичният талант и импулсивният характер веднага се налагаха наред с вродения дар за лидерство, добре прикриван в кроткия вир на циганските й очи. От своя страна Вилямисар забрави медицината, подстрига се, захвърли единствената си риза, сложи си вратовръзка и стана специалист по продажби на едро на всичко, годно за продан. Но не промени начина си на живот. Маруха признаваше, че той, много повече от ударите в живота, я бе излекувал от условностите и задръжките на социалната й среда.
	Двамата работеха поотделно и преуспяваха, докато децата растяха в училище. Маруха се прибираше в шест следобед и се заемаше с тях. Поучена от собственото си възпитание в строгост и условности, тя пожела да бъде по-различна майка, която не ходи на родителски срещи в училище и не помага в писането на домашни. Дъщерите й роптаеха: „Искаме майка като на другите.“ Но Маруха със здрава ръка ги приучи на обратното, тоест самостоятелно и съзнателно сами да решават какви да бъдат. Интересното е, че всички решиха да бъдат точно такива, каквито тя би искала. След завършването на Академията за изящни изкуства в Рим Моника бе станала художник и графичен дизайнер. Александра беше журналистка, програмен директор и режисьор в телевизията. Хуана бе сценарист и режисьор в телевизията и в киното. Николас бе композитор на филмова музика. Патрисио бе професионален психолог. Андрес, студент по икономика, ужилен от скорпиона на политиката заради лошия пример на баща си, още на двайсет години на общи избори бе избран за общински съветник в кметството на община Чапинеро, в северния район на Богота.
	Още откакто бяха годеници, съучастието на Луис Карлос Галан и Глория Пачон се оказа решаващо за политическата кариера, която нито Алберто, пито Маруха бяха предвиждали. На трийсет и седем години Галан бе навлязъл във финалната права като кандидат-президент от партията Нов либерализъм. Съпругата му Глория, също журналистка, и Маруха, вече опитна в рекламата и пропагандата, изработиха и ръководиха стратегиите по поведението му за шест предизборни кампании. Опитът на Вилямисар в масовите продажби му осигуряваше познания по логистика за цяла Богота, каквито малцина политици притежаваха. За един месец трескава дейност тримата подготвиха предизборната кампания на Нов либерализъм в столицата и надминаха закалени специалисти. В изборите през 1982 г. Вилямисар зае шесто място в списъка за Камарата на представителите, от който не се очакваше да бъдат избрани повече от петима, а бяха избрани деветима. За нещастие онази победа се оказа прелюдия към новия живот, който щеше да отведе Алберто и Маруха — осем години по-късно — до похищението, това страшно изпитание за любовта им.


	Десетина дни след писмото големият началник, когото наричаха Доктора — вече всепризнат като главен отговорник за отвлечените, — посети Маруха без предупреждение. Откакто го видя в първата квартира, в която я отведоха след залавянето, тя го бе виждала още три пъти преди смъртта на Марина. Двамата с нея бяха водили шепнешком дълги разговори, обясними единствено с много отдавна спечелено доверие. С Маруха винаги се бе отнасял най-зле. На всяка нейна забележка, дори най-обикновената, отвръщаше високомерно и грубо: „Вие нямате думата тук.“ Още когато трите заложнички бяха заедно, веднъж тя понечи да се оплаче от мизерните условия в стаята, на които се дължаха упоритата кашлица и блуждаещите болки.
	— Прекарал съм по-тежки нощи на хиляди пъти по-лоши места — бе й възразил злобно. — Какво си въобразявате?
	Посещенията му предвещаваха големи събития, добри или лоши, но винаги решаващи. Този път обаче, окуражена от писмото от Ескобар, Маруха бе събрала сили да му се опълчи.
	Връзката се установи незабавно и общуването протече изненадващо гладко. Без да проявява враждебност, тя го заразпитва какво иска Ескобар, как вървят преговорите, какви са възможностите скоро да се предаде. Той й обясни без недомлъвки, че няма да е лесно, ако не се получат достатъчни гаранции за безопасността на Пабло Ескобар, на семейството и хората му. Маруха го попита за Гидо Пара, чиято дейност я бе обнадеждила и чието внезапно изчезване я заинтригува.
	— Той не се държа много добре — отговори Доктора без вълнение. — Вече е навън.
	Това можеше да се тълкува по три начина: или е изгубил влиянието си, или наистина е напуснал страната — както бе публикувано, — или го бяха ликвидирали. Доктора се измъкна с отговора, че наистина не знае.
	Отчасти от неудържимо любопитство и отчасти за да спечели доверието му, Маруха го попита кой е написал откритото писмо, което тези дни групата на Екстрадитаблес бе отправила до посланика на Съединените щати във връзка с екстрадицията и наркотрафика. То бе привлякло вниманието й не само със силните аргументи, но и с добрия стил. Доктора не бил сигурен, но знаел, че Ескобар сам пишел писмата си, нанасял поправки и преписвал чернови, докато успявал да изложи идеите си без двусмислия и противоречия. След почти двучасовия разговор Доктора се върна към темата за предаването. Маруха забеляза, че е по-заинтересуван, отколкото бе показал в началото, и че мисли не само за съдбата на Ескобар, но и за своята собствена. Тя, от своя страна, си бе изградила точен критерий за полемиките и развоя в изработването на указите, познаваше в подробности политиката за подчинение на властта, както и тенденциите в Конституционната асамблея относно екстрадицията и помилването.
	— Ако Ескобар не се съгласи да прекара поне четиринайсет години в затвора — каза тя, — не вярвам правителството да се съгласи той да се предаде.
	Доктора толкова се впечатли от мнението й, че направи необичайно предложение: „Защо не напишете едно писмо на Патрона?“ И при вида на озадачената Маруха настоя.
	— Сериозно, напишете му това — й каза. — Може да се окаже много полезно.
	Речено — сторено. Занесе й хартия и молив и изчака търпеливо, като се разхождаше напред-назад из стаята. Между първата и последната буква Маруха изпуши половин кутия цигари, докато пишеше седнала на леглото, подпряла листа на една от дъските. Сдържано поблагодари на Ескобар за увереността, която й бяха вдъхнали думите му. Написа, че не я изпълва желание за мъст срещу него или срещу хората, свързани с отвличането й, дори изказа благодарност на всички за достойното отношение, което бяха проявили към нея. Надяваше се Ескобар да може да се съобрази с указите на правителството, за да осигури добро бъдеще за себе си и децата в родината им. Накрая, със същата формулировка, която Вилямисар й бе подсказал в писмото си, изрази готовността си за саможертва в името на мира в Колумбия.
	Доктора бе очаквал нещо по-конкретно за условията на предаването на Ескобар в ръцете на правосъдието, но Маруха го убеди, че ефектът ще е същият, и без да навлиза в подробности, които можеха да се приемат за неуместни или да се изтълкуват неправилно. Оказа се права: писмото бе разпратено до пресата от Пабло Ескобар, който в този момент държеше медиите в ръцете си поради интереса им към доброволното му предаване.
	Използвайки същия канал, Маруха изпрати писмо и до Вилямисар, но то бе съвсем различно от онова, което бе замислила под влияние на гнева си. Впоследствие, след дълги седмици мълчание, той отново се появи по телевизията. Същата нощ, под съкрушителния ефект от сънотворното, тя сънува как Ескобар слиза от хеликоптер, прикривайки се зад тялото й срещу откос от куршуми като в някаква футуристична версия на каубойски филм.
	В края на посещението си Доктора бе наредил на хората в къщата да вложат повече старание в грижите си за Маруха. Майордома и Дамарис толкова се зарадваха от новите указания, че започнаха да прекаляват в желанието си да й угодят. Преди да се сбогува, Доктора заяви, че е решил да смени охраната. Маруха го помоли да не го прави. Младите гимназисти, които бяха застъпили на смяна през април, бяха истинско облекчение след мартенските издевателства и продължаваха да поддържат мирни отношения с нея. Маруха бе спечелила доверието им. Те споделяха с нея дочутото от Майордома и жена му и разказваха за вътрешните дрязги, които дотогава бяха пазени като държавна тайна. Стигнаха дотам да й обещаят — и Маруха им вярваше, — че ако някой предприеме нещо лошо срещу нея, те първи ще го предотвратят. Доказваха чувствата си с лакомства, които отмъкваха от кухнята, и дори й подариха тенекиена кутийка със зехтин, за да подобрява противния вкус на лещата.
	Единствената трудна тема бяха религиозните им терзания, които ги измъчваха и които тя не можеше да разсее поради вроденото си неверие и невежеството си по въпросите на вярата. Много пъти бе рискувала да наруши хармонията в стаята. „Я да видим каква е тази работа. Ако е грях да се убива, вие защо убивате?“, ги питаше. И ги предизвикваше: „Толкова молитви в шест следобед, толкова свещи, толкова щуротии за Божия Младенец, но само да се опитам да избягам, хич няма да си спомните за него, а ще ми теглите куршума.“ Споровете понякога толкова се изостряха, че веднъж един от тях изкрещя ужасен:
	— Та вие сте атеистка!
	Тя на висок глас потвърди. Никога не бе допускала, че ще предизвика подобно изумление. Осъзнавайки, че този безсмислен радикализъм може да й струва скъпо, тя си съчини някаква космическа теория за света и живота, която им позволяваше да обсъждат въпроса без препирни. Затова не беше за препоръчване да заменят младежите с някакви непознати. Доктора обаче й обясни:
	— Така ще оправим онази историята с автоматите.
	Маруха разбра какво е искал да каже едва когато дойде новата смяна. Бяха някакви невъоръжени чистачи, които по цял ден чистеха и миеха до такава крайност, че всъщност предизвикваха повече бъркотия от предишната мръсотия и безпорядък. Но кашлицата на Маруха постепенно изчезна, а новият ред й позволяваше да гледа телевизия по-спокойно и съсредоточено, което се отразяваше добре на здравето и равновесието й.
	Неверницата Маруха не бе обръщала ни най-малко внимание на „Минутата на Бога“, странно предаване от шейсет секунди, в което осемдесет и две годишният свещеник еудист* Рафаел Гарсия Ерерос споделяше размислите си, по-скоро социални, отколкото религиозни, а и много пъти неразбираеми. Като пламенно вярващ католик Пачо Сантос обаче се интересуваше от посланията му, които нямаха нищо общо с тези на професионалните политици. Отецът се бе превърнал в едно от най-известните лица в страната още откакто през януари 1955 г. програмата бе излязла в ефир по Канал 7 на националната телевизия. Дотогава гласът му бе звучал по няколко радиостанции: от 1950 г. в Картахена, от януари 1952 г. в Кали, от септември 1954 г. в Меделин и от декември същата година в Богота. Бе започнал в телевизията почти от самото й създаване. Отличаваше се с прям, понякога грубоват стил и говореше, вперил орловия си поглед в зрителя. От 1961 г. всяка година организираше „Банкет за милион“, на който присъстваха множество прочути личности — или такива, които искаха да се прочуят, — и плащаха един милион песо за купичка бульон и хлебче, поднесени от една от кралиците на красотата. Парите бяха предназначени за фонд за социална дейност, който носеше същото название като предаването. Най-голям шум през 1968 г. вдигна поканата до Брижит Бардо, на която свещеникът бе изпратил лично писмо. Незабавното съгласие на актрисата предизвика възмущението на местните лицемери, които заплашиха, че ще бойкотират банкета. Отецът не отстъпи. Много навременен пожар в „Студио Булон“ в Париж и фантастичното обяснение, че няма места в самолета, бяха двата претекста, благодарение на които националният скандал бе избегнат.
	[* Свещенослужител или монах, принадлежащ към конгрегацията, основана от френския католически свещеник Жан Юд (1601–1680), канонизиран като светец. — Б.пр.]
	Пазачите на Пачо Сантос бяха ревностни зрители на „Минутата на Бога“, но те се интересуваха повече от религиозното, отколкото от социалното съдържание. Сляпо вярваха, както повечето семейства от бордеите в Антиокия, че отецът е светец. Тонът му винаги бе троснат, а съдържанието — понякога — неразбираемо. Но предаването на 18 април — предназначено несъмнено, макар и без споменаване на името, за Пабло Ескобар — бе неразгадаемо.
	„Казаха ми, че искал да се предаде. Казаха ми, че искал да говори с мен — изрече отец Гарсия Ерерос, вперил очи право в камерата. — О, море! О, море в Ковеняс в пет следобед, когато слънцето залязва! Какво да направя? Казват ми, че е изморен от живота си и от своята бран, а никому не мога да поверя тайната си. Въпреки това тя ме задушава отвътре. Кажи ми. О, море! Ще мога ли да го сторя? Ще трябва ли да го сторя? Ти, което знаеш цялата история на Колумбия, ти, което си видяло индианците да боготворят идолите си на този бряг, ти, което си чуло шепота на историята, ще трябва ли да го сторя? Ще ме отхвърлят ли, ако го сторя? Ще бъда ли отвергнат в Колумбия? Ако го сторя, ще се разрази ли престрелка, когато тръгна с тях? Ще падна ли с тях в тази авантюра?“
	Маруха също го чу, но не й се стори толкова странно, колкото на мнозина колумбийци, защото винаги си бе мислила, че отецът е склонен да бръщолеви несвързано, докато блуждае в галактиката. Приемаше го по-скоро като неизбежна прелюдия към новините в седем. Онази вечер му обърна внимание, защото всичко свързано с Пабло Ескобар бе свързано и с нея. Бе изумена и заинтригувана, а и много разтревожена от неведението какво всъщност може да се таи в дъното на тази пророческа галиматия. Пачо, напротив, бе убеден, че отецът ще го измъкне от това чистилище, и от радост прегърна пазача си.


>	10.

	Посланието на отец Гарсия Ерерос направи пробив в задънената улица. За Алберто Вилямисар беше като чудо, защото точно в тези дни пресяваше имената на евентуални посредници, които според поведението и качествата си биха могли да заслужат доверието на Пабло Ескобар. Рафаел Пардо също узна за телевизионното предаване и го разтревожи подозрението, че от службата му може да има изтичане на информация. При всички случаи и той, и Вилямисар смятаха, че отец Гарсия Ерерос би могъл да е подходящият посредник за предаването на Ескобар.
	Всъщност в края на март разменените писма вече не постигаха нищо. Дори по-лошо: стана очевидно, че Ескобар е използвал Вилямисар като инструмент да изпраща съобщения до правителството, без да предлага нищо в замяна. Последното му писмо представляваше безкраен списък от жалби: че примирието не е нарушено, обаче давало свобода на хората му да се бранят от силите за сигурност, че същите са включени в списъците за големи атентати, че ако не се намери бързо разрешение на въпроса, ще бъдат увеличени безогледните атаки срещу полицията и гражданското население. Оплакваше се, че прокурорът е отстранил само двама офицери, след като обвинените от Екстрадитаблес са двайсет.
	Когато Вилямисар се намираше в безизходица, той споделяше с Хорхе Луис Очоа, но когато въпросът беше деликатен, Очоа го изпращаше в имението на баща си в търсене на мъдри съвети. Старецът поднасяше на Вилямисар половин чаша отлежало уиски. „Изпийте го цялото, че не знам как издържате тази страшна трагедия“, му казваше. Така стояха нещата в началото на април, когато Вилямисар се върна в Ла Лома и подробно разказа на дон Фабио за разминаванията си с Ескобар. Дон Фабио сподели разочарованието му.
	— Няма да се будалкаме повече с писма — реши той. — Ако продължаваме така, ще мине цял век. Най-добре е да се срещнете лично с Ескобар и да уговорите условията помежду си.
	Дон Фабио саморъчно написа предложението. Съобщи на Ескобар, че Вилямисар е готов да поеме всички рискове и да бъде откаран в багажника на кола. Ескобар обаче не прие. „Може би ще говоря с Вилямисар, но не сега“, гласеше отговорът. Навярно още се боеше от електронно устройство за проследяване, което можеше да е навсякъде, включително под златната коронка на кътник.
	Междувременно наркобаронът продължаваше да настоява полицаите да бъдат санкционирани, както и да обвинява Маса Маркес, че поддържа връзки с паравоенни групировки и с картела в Кали с цел да ликвидира хората му. Това обвинение, както и другото, че е замесен в убийството на Луис Карлос Галан, бяха двете яростни обсесии на Ескобар срещу генерал Маса Маркес. Но генералът, публично или в частни разговори, продължаваше да твърди, че за момента не води война срещу картела в Кали, защото негов приоритет е тероризмът на наркотрафикантите, а не самият наркотрафик. От своя страна и без връзка с темата Ескобар бе написал в писмо до Вилямисар: „Кажете на доня Глория, че мъжът й бе убит от Маса, в което въобще не бива да се съмнява.“ Срещу това постоянно повтарящо се обвинение отговорът на Маса бе винаги един и същи: „Самият Ескобар най-добре знае, че не е вярно.“
	Отчаян от тази кръвожадна и безплодна война, която смазваше всяка разумна инициатива, Вилямисар направи едно последно усилие да убеди правителството да се съгласи на примирие с цел водене на преговори. Оказа се невъзможно. От самото начало Рафаел Пардо му беше дал да разбере, че както семействата на похитените се противопоставят на решението на правителството да не прави никакви отстъпки, така и противниците на политиката за подчинение на правосъдието обвиняват правителството, че предава страната в ръцете на трафикантите.
	Вилямисар — придружаван този път от балдъзата си, доня Глория де Галан — посети и генералния директор на полицията, генерал Гомес Падиля. Тя помоли генерала за едномесечно примирие, за да се опитат да установят личен контакт с Ескобар.
	— Много ни е мъчно, госпожо — отвърна й генералът, — но не можем да спрем операциите срещу този престъпник. Вие действате на свой риск, а ние единствено можем да ви пожелаем късмет.
	Това беше всичко, което успяха да постигнат срещу непробиваемата полицейска съпротива, целяща да предотврати необяснимото изтичане на информация, което бе позволявало на Ескобар да се измъква и от най-хитро заложените капани. Все пак доня Глория не си отиде с празни ръце, защото на сбогуване един офицер й каза, че държат Маруха някъде в департамента Нариньо, на границата с Еквадор. Тя знаеше от Беатрис, че е в Богота, така че грешната следа на полицията разсея опасенията й за провеждането на освободителна акция.
	По това време спекулациите на медиите за условията, при които Ескобар трябва да се предаде, бяха достигнали мащабите на международен скандал. Отричането на полицията, обясненията на членове на правителството на всички нива, дори лично от страна на президента, не успяха да убедят обществото, че не се водят преговори и няма тайни споразумения за предаването на наркобарона.
	Генерал Маса Маркес също смяташе, че това е така. Нещо повече: беше убеден — и го казваше на всеки, готов да го изслуша, — че уволнението му ще е едно от основните изисквания на Ескобар, за да се предаде. Президентът Гавирия отдавна изглеждаше недоволен от някои волни изявления на Маса Маркес пред печата и от непотвърдените слухове, че изтичането на деликатни сведения е негово дело. Но в онзи момент — след толкова години на поста, при огромната му популярност заради действията с твърда ръка срещу престъпността, както и за безусловното му преклонение пред Божия Младенец — не беше вероятно да вземе хладнокръвно решение за уволнението му. Маса навярно съзнаваше властта си, но със сигурност знаеше също, че в края на краищата президентът ще приложи своите правомощия, и единственото, за което бе помолил — чрез послания на общи приятели, — бе да го предупредят навреме, за да обезопаси семейството си.
	Единственият държавен чиновник, упълномощен да поддържа контакти с адвокатите на Пабло Ескобар — и то винаги в писмен вид, — бе директорът на отдела за криминални разследвания Карлос Едуардо Мехия. Нему се полагаше по закон да уточнява оперативните подробности за предаването, както и условията за безопасността и пребиваването на Ескобар в затвора.
	Министър Хиралдо Анхел лично проучи възможните варианти. След като през ноември предишната година Фабио Очоа се бе предал, министърът се бе заинтересувал от изолатора с повишена охрана в Итагуи, обаче адвокатите на Ескобар възразиха, че е лесна мишена за коли-бомби. Стори му се приемлива идеята да превърне в блиндиран затвор един манастир в Побладо — близо до жилищната сграда, в която Ескобар се бе спасил от взривените двеста килограма динамит, приписвани на картела от Кали, — но монахините собственички не се съгласиха да го продадат. Беше предложил да се укрепи затворът в Меделин, на което се противопостави общинският съвет в пълен състав. Уплашен, че предаването в ръцете на властта може да се провали заради липсата на затвор, Алберто Вилямисар подкрепи с основателни доводи предложението, направено от Ескобар през октомври предишната година: Общинския център за наркомани „Ел Кларет“, на дванайсет километра от главния парк на Енвигадо, в имението, известно под името Ла Катедрал дел Вале, регистрирано на името на подставено лице на Ескобар. Правителството проучи възможността да наеме центъра и да го приспособи за затвор, съзнавайки, че Ескобар няма да се предаде, преди да се разреши проблемът за личната му безопасност. Адвокатите му настояваха тъмничарите да са от Антиокия, а външната охрана да се възложи на коя да е въоръжена групировка, с изключение на полицията, тъй като се опасяваха от репресии заради убитите полицаи в Меделин.
	Кметът на Енвигадо, отговарящ за крайния резултат, взе под внимание указанията на правителството и се зае с оборудването на затвора, който трябваше да бъде предаден на министерството на правосъдието съгласно подписания между тях договор за аренда. Основната сграда беше непретенциозна като училище, с циментови подове, керемиден покрив и боядисани в зелено метални врати. Административният сектор, разположен в някогашната къща на имението, се състоеше от три малки помещения, кухня, павиран вътрешен двор и изолатор. Имаше общо спално помещение от четиристотин квадратни метра и по-обширна зала за библиотека и за обучение, както и шест индивидуални килии с отделни бани. В центъра имаше общо помещение от близо шестстотин квадратни метра, с четири душа, съблекалня и шест тоалетни. Престрояването бе започнало през февруари, с шейсет постоянни работници, които спяха на смени по няколко часа дневно. Трудните топографски условия, окаяното състояние на пътя и суровата зима ги принудиха да се откажат от камиони и самосвали и се наложи голяма част от оборудването да се пренесе на мулета. На първо място — два бойлера от по петдесет литра всеки, казармените нарове и към две дузини табуретки с боядисани в жълто тръби. Двайсет саксии с декоративни растения — араукария, лавър и палма арека — допълваха вътрешната украса. Тъй като в бившия център нямаше телефонни линии, в началото връзката щеше да се осъществява по радиото. Крайната стойност на ремонта възлизаше на сто и двайсет милиона песо, които плати общината на Енвигадо. Според началните изчисления се предвиждаше ремонтните работи да продължат осем месеца, но когато на сцената излезе отец Гарсия Ерерос, спешно бе въведен ускорен режим.
	Друга пречка за предаването на Ескобар беше разпускането на частната му войска. Самият той, изглежда, не възприемаше затвора като законодателна мярка, а като безопасно място срещу враговете му и дори срещу редовното правораздаване, но не бе постигнал единодушие сред войската си, за да се предаде и тя заедно с него. Аргументът му бе, че не може той и семейството му да имат сигурно убежище, а да остави съучастниците си на произвола на Елитния корпус. „Аз не командвам сам себе си“, бе написал в едно писмо. Но това за мнозина беше полуистина, тъй като вероятно искаше да запази наблизо всичките си помощници, за да продължи да управлява бизнеса си от затвора. Във всеки случай правителството предпочиташе да вкара зад решетките всички наведнъж заедно с Ескобар. Бяха близо сто банди, които не се намираха в постоянна бойна готовност, но служеха като резерви на първа линия и бяха в състояние да се съберат и въоръжат само за няколко часа. Ставаше въпрос да убедят Ескобар да обезоръжи и вземе със себе си в затвора своите петнайсет или двайсет безстрашни капитани.
	В малкото лични разговори, които Вилямисар бе провел с президента Гавирия, той бе изразил готовност да съдейства на личните му постъпки за освобождаването на отвлечените. Вилямисар не смяташе, че правителството е водило други преговори освен онези, за които го бе упълномощило, а те бяха част от политиката за подчинение. Бившият президент Турбай и Ернандо Сантос — въпреки че никога не го изрекоха, а и познаваха институционните затруднения на върховната власт — несъмнено очакваха поне минимална гъвкавост от страна на президента. Отказът му да промени установените в указите срокове, въпреки настояването, молбите и исканията на Нидия, продължаваше да е като трън в очите на засегнатите семейства. А фактът, че ги промени три дни след смъртта на Диана, е нещо, което семейството й никога нямаше да проумее. За нещастие — президентът го бе заявил в частен разговор — отлагането на датата тогава не би предотвратило гибелта на Диана, така както тя се бе случила.
	Ескобар никога не се примири с използването само на един канал и нито за миг не престана да се пазари с Бога и с дявола, с всички законни и незаконни средства. Не защото вярваше на едните повече, отколкото на другите, а защото никога не се доверяваше на никого. Дори след като бе постигнал очакваното от Вилямисар, продължаваше да лелее надеждата за политическо опрощение, появила се през 1989 г., когато големите наркотърговци и мнозина от последователите му се сдобиха с членски карти на M-19, за да попаднат в списъците на амнистираните партизани. Главнокомандващият Карлос Писаро им затвори пътя с неизпълними изисквания. Две години по-късно Ескобар търсеше нова пролука чрез Конституционната асамблея, като върху някои от членовете бе оказан натиск по различни начини — от предлагане на големи суми пари до сурови заплахи.
	Но и враговете на Ескобар си противоречаха в намеренията си. Такъв бе произходът на така наречения нарковидеоклип, който предизвика колкото шумен, толкова и безплоден скандал. Предполагаше се, че е заснет със скрита камера в хотелска стая в момента, когато член на Конституционната асамблея получава пари в брой от предполагаем адвокат на Ескобар. Въпросният човек, избран с листата на M-19, в действителност принадлежеше към паравоенна групировка на служба на картела в Кали в борбата му срещу картела в Меделин, така че не успя да убеди никого. Месеци по-късно шеф от частните милиции, който се бе демобилизирал и предал в ръцете на съдебните власти, разказа, че хората му са нагласили този нескопосан телесериал, за да го използват като улика срещу Ескобар, който подкупвал членове на Конституционната асамблея, следователно помилването или отказът от екстрадиция щяха да са фалшифицирани.
	Между многото фронтове, които се мъчеше да отвори, Ескобар се опита да изтъргува освобождаването на Пачо Сантос зад гърба на Вилямисар, когато постъпките му почти бяха достигнали кулминационната си точка. В края на април, чрез познат свещеник, той изпрати съобщение на Ернандо Сантос за среща с един от адвокатите му в църквата в Усакен. Ставало дума — пишеше в посланието — за изключително важна стъпка за освобождаването на Пачо. Ернандо не само познаваше свещеника, но и го смяташе за жив светец, така че отиде на срещата сам и навреме в осем часа вечерта в посочения ден. В полумрака на църквата адвокатът го предупреди, че няма нищо общо с картелите, но че Пабло Ескобар бил негов „кръстник“ в кариерата и не можел да му откаже услуга. Мисията му се ограничаваше в това да му връчи два текста: доклад до „Амнести Интернашънъл“ срещу полицията в Меделин и оригинал на бележка с претенции за статия относно издевателствата на Елитния корпус.
	— Дойдох тук само с мисълта за сина ви — каза адвокатът. — Ако тези материали бъдат публикувани утре, на следващия ден Франсиско ще е свободен.
	Ернандо прочете предлаганата статия, влагайки целия си политически усет. Изреждаха се вече многократно изобличаваните от Ескобар факти, но с ужасяващи подробности, невъзможни за доказване. Бе написана сериозно и донякъде злъчно. Според адвоката автор бил самият Ескобар. Във всеки случай наподобяваше неговия стил.
	Документът за „Амнести Интернашънъл“ вече бе публикуван в други вестници и Ернандо Сантос не възразяваше да го пусне отново. Но не и статията, която бе прекалено опасна, за да я отпечата без доказателства. „Да ми прати улики и ще я отпечатаме веднага, дори да не пуснат Пачо“, заяви Ернандо. Повече нямаше какво да се говори. Адвокатът бе разбрал, че мисията му е приключила, но реши да се възползва от случая и попита Ернандо колко му е взел Гидо Пара за посредничеството.
	— Нито стотинка — отвърна Ернандо. — Въобще не е ставало дума за пари.
	— Кажете ми истината — настоя адвокатът. — Защото Ескобар проверява сметките, контролира всичко и това сведение му е необходимо.
	Ернандо отрече отново и срещата приключи с вежливо сбогуване.


	В онези дни може би единственият човек, убеден, че нещата са на път да приключат, беше колумбийският астролог Маурисио Пуерта, който внимателно следеше събитията на националния хоризонт с помощта на звездите и бе стигнал до удивителни заключения относно астралната карта на Пабло Ескобар.
	Наркобаронът бе роден в Меделин на първи декември 1949 г. в 11:50 сутринта. Следователно беше зодия Стрелец с асцендент в Риби и с възможно най-лошото влияние: Марс и Сатурн в съзвездие Дева. Проявяваше тенденции към безсърдечна авторитарност, деспотизъм, неутолима амбиция, бунтарство, безпорядъчност, непокорство, анархия, липса на дисциплина, агресивност срещу властта. Заключението беше категорично: внезапна смърт.
	От 30 март 1991 г. Сатурн навлизаше в орбита от петградусов ъгъл, така че за следващите три години на Ескобар му оставаха три възможности, за да реши съдбата си: болницата, гробището или затворът. Една четвърта възможност — манастирът — не изглеждаше вероятна в неговия случай. Така или иначе, времето бе по-подходящо за уточняване на срокове за преговори, отколкото за сключване на окончателен договор. С една дума, най-добрата му възможност бе да се предаде при условията, предлагани му от правителството.
	„Ескобар трябва да е прекалено разтревожен, за да се интересува от астралната си карта“, коментира един журналист. Защото още щом научи за Маурисио Пуерта, Ескобар пожела да проучи анализа му до най-незначителните подробности. Въпреки това двама пратеници на Ескобар не стигнаха до целта си, а един изчезна завинаги. Тогава Пуерта организира в Меделин широко разгласен семинар, за да се постави на разположение на Ескобар, но необясними спънки възпрепятстваха срещата. Пуерта ги изтълкува като знак, че звездите са против намесата в една съдба, която вече е неизбежна.
	Съпругата на Пачо Сантос също научи за свръхестественото просветление на нейна позната ясновидка, която с изненадваща категоричност бе предсказала смъртта на Диана и със същата увереност бе съобщила на самата нея, че Пачо е жив. През април се срещнаха отново на обществено място и разминавайки се, тя й пошушна в ухото:
	— Поздравления. Вече виждам завръщането му.


	Това бяха единствените окуражаващи признаци, когато отец Гарсия Ерерос огласи загадъчното си послание до Пабло Ескобар. Как бе дошло това пророческо решение и какво общо имаше морето в Ковеняс е нещо, което продължава да интригува страната. Но начинът, по който то бе хрумнало на отеца, е още по-интригуващ. В петък, 12 април 1991 г., той бе посетил доктор Мануел Елкин Патаройо — прочутия изобретател на ваксината против малария, — за да го помоли да включи в „Минутата на Бога“ медицински пункт за ранното откриване на спин. Придружи го — освен млад свещеник от неговата общност — голям негов приятел, чистокръвен жител на Антиокия, който му помагаше в земните дела. Този благодетел, който бе пожелал да остане анонимен, не само бе дарил и построил доброволно личния параклис на отец Гарсия Ерерос, но и правеше редовни дарения за социалната му дейност. В автомобила, който ги откарваше в Института по имунология на доктор Патаройо, бе обзет от нещо като неотложно вдъхновение.
	— Чуйте ме, отче — му каза. — Защо не се намесите в тази гадория и не помогнете Пабло Ескобар да се предаде?
	Каза го направо и без осъзната причина. „Беше послание свише“, разказа по-късно, защото винаги така се отнасяше към Бога: с почитанието на раб и доверието на приятел. Свещеникът го усети като пробождане от стрела в сърцето. Пребледня. Доктор Патаройо, който не го познаваше, бе впечатлен от енергията, излъчвана от очите му и от търговския му усет, но придружителят му видя нещо друго. „Отецът беше като отнесен — разказа. — По време на посещението ни мислеше единствено за онова, което му бях казал, а на излизане толкова бързаше, че ме уплаши.“ Затова в края на седмицата го бе откарал да си отдъхне във вилата в Ковеняс, популярен курорт на Карибското крайбрежие, където се стичат хиляди туристи и свършва нефтопроводът с дневен капацитет двеста и петдесет барела суров петрол.
	Отецът не намираше миг покой. Едва спеше, ставаше насред яденето, правеше дълги разходки по брега по всяко време на деня и нощта. „О, море в Ковеняс — крещеше срещу грохота на вълните. — Ще мога ли да го сторя? Ще трябва ли да го сторя? Ти, дето знаеш всичко: няма ли да погинем в начинанието?“ След мъчителните си разходки влизаше в къщата, владеещ напълно духа си, сякаш действително бе получил отговори от морето, и обсъждаше с домакина си начинанието до най-малките подробности.
	Когато във вторник се завърнаха в Богота, свещеникът вече имаше общ поглед върху ситуацията и това възвърна спокойствието му. В сряда се върна към навиците си: стана в шест, взе душ, облече черната дреха със свещеническа якичка и се наметна с неизменното бяло пончо, след което с помощта на незаменимата вече половин живот секретарка Паулина Гарсон въведе в ред изостаналите дела. Същата вечер посвети програмата си на различна тема, която нямаше нищо общо със завладялата го обсесия. В четвъртък сутринта, както му беше обещал, доктор Патаройо отговори утвърдително на молбата му. Отецът пропусна обяда. В седем без десет пристигна в студиото на „Инрависион“, откъдето се излъчваше предаването му, и импровизира пред камерите прякото си послание до Ескобар. Тези шейсет секунди промениха малкото останали му години живот. Когато се прибра, вкъщи го очакваха куп телефонни съобщения от цялата страна и тълпа журналисти, които след тази вечер нямаше да го изпускат от поглед, докато не изпълнеше намерението си да отведе за ръка Пабло Ескобар в затвора.
	Последният етап бе започнал, но прогнозите бяха неясни, защото общественото мнение бе разделено между тълпите, които вярваха, че доброто отче е светец, и невярващите, убедени, че е смахнат. В действителност животът му доказваше много неща, но не и че е луд. През януари бе навършил осемдесет и две години, през август щеше да навърши петдесет и две като свещеник и безспорно беше единственият влиятелен колумбиец, който никога не бе мечтал да стане президент на републиката. Снежнобялата му глава и пончото от бяла вълна върху расото допълваха един от най-почитаните образи в страната. Бе съгрешил с писането на стихове, които на деветнайсет години бе издал в книга, после втора, също в младостта, която бе излязла под псевдонима Стареца. Бе спечелил една вече забравена награда за сборник разкази и четирийсет и шест отличия за социалната си дейност. В добри и лоши времена винаги бе стъпвал здраво на земята, водеше светски обществен живот, слушаше всякакви вицове, а в часа на истината изпод типичното му за саваната пончо винаги излизаше наяве неизменната му същност: сантандерец до мозъка на костите.
	Живееше с монашеска строгост в свещеническия дом на енорията на свети Жан Юд, в стая с течащ покрив, който отказваше да поправи. Спеше на дървено легло без дюшек и без възглавница, със завивка от разноцветни парчета плат с формата на къщички, съшита от монахините от Ордена на милосърдието. Отказа да приеме пухената възглавница, предложена му веднъж, защото смяташе, че е в противоречие с Божиите закони. Не си сменяше обувките, докато някой не му подареше нов чифт, нито сваляше дрехите и вечното си бяло пончо, докато не му подаряха други. Ядеше малко, но проявяваше добър вкус на трапезата и ценеше хубавата храна и сортовите вина, обаче не приемаше покани в луксозни ресторанти от страх да не помислят, че той плаща. Веднъж забеляза в заведение една дама от изтъкнат род с пръстен с диамант колкото бадем.
	— С пръстен като този — каза й направо — бих построил сто и двайсет къщурки за бедните.
	Дамата, смутена от думите му, не успя да му отговори, но на следващия ден му изпрати пръстена с любезно писъмце. Парите, естествено, не стигнаха за сто и двайсет къщи, но въпреки това отецът ги построи.
	Паулина Гарсон де Бермудес беше родом от Чапата, южен Сантандер, и през 1961 г., едва петнайсетгодишна, бе пристигнала в Богота с майка си и с препоръка, че е отлична машинописка. Беше наистина такава, но не умееше да разговаря по телефона, а списъците й за покупки бяха неразгадаеми заради ужасния правопис. Овладя и двете неща и отецът я взе на работа. На двайсет и пет години се омъжи и роди сина си Алфонсо и дъщеря си Мария Констанса, които днес са инженери-конструктори. Паулина съумя да продължи работата си при свещеника, който малко по малко я натоварваше с все повече права и задължения, докато стана толкова незаменима, че пътуваше с него в страната и в чужбина, но винаги в компанията на още един свещеник. „За да избегнем клюки“, обясни Паулина. Накрая вече го придружаваше навсякъде, дори само за да му поставя и сваля контактните лещи, с които никога не се научи да се справя сам.
	В последните години отчето недочуваше с дясното ухо, стана раздразнителен и се отчайваше от пропаданията в паметта си. Постепенно се отказа от традиционните молитви и импровизираше свои с вдъхновението на просветлен. Славата му на лунатик растеше едновременно с народното вярване, че притежава свръхестествената сила да разговаря с водите, както и да направлява теченията и поведението им. Разбирането, което проявяваше към случая на Пабло Ескобар, припомни негов израз по повод завръщането на генерал Густаво Рохас Пиниля* през август 1957 г., когато бе изправен за разпит пред Конгреса: „Дори да е виновен, ако човек се предаде в ръцете на закона, той заслужава дълбоко уважение.“ Почти в края на живота му, по време на един „Банкет за милион“, чието организиране се бе оказало много проблематично, някакъв приятел го попитал какво ще прави след него и той му отвърнал като деветнайсетгодишен: „Иска ми се да легна в някоя ливада и да гледам звездите.“
	[* Густаво Рохас Пиниля (1900–1975) става президент на Колумбия (1953–1957) след преврат. Налага военна диктатура. След свалянето му от власт намира убежище в чужбина, но през 1958 г. се завръща и е съден от Сената. — Б.пр.]
	На следващия ден след посланието по телевизията — без да съобщи или да направи предварителни проучвания — отец Гарсия Ерерос се яви в затвора в Итагуи, за да попита братята Очоа с какво може да допринесе за предаването на Ескобар. Те го приеха като светец с едно-единствено важно възражение: над четирийсет години бе поддържал контакт със слушателите чрез всекидневната си проповед и не бе предприемал нито едно начинание, без да го сподели с обществеността. Все пак най-важното за тях бе, че дон Фабио го възприе като посредник, изпратен от Провидението. Първо, защото спрямо него Ескобар нямаше да прояви онази резервираност, която му пречеше да приеме Вилямисар. И второ, защото обожественият му образ можеше да убеди да се предадат масово и съучастниците на Ескобар.
	Два дни по-късно отец Гарсия Ерерос разкри на пресконференция, че е във връзка с хората, поели отговорност за отвличането на журналистите, и изрази оптимизъм за скорошното им освобождаване.
	Вилямисар не се поколеба нито секунда да го потърси в студиото на „Минутата на Бога“. Придружи го по време на второто му посещение в затвора в Итагуи и същия ден бе сложено началото на трудния и строго поверителен процес, чийто завършек трябваше да е доброволното предаване. Започна с писмо, което отецът продиктува в килията на Очоа, а Мария Лия преписа на машина. Импровизираше, изправен пред нея, и се изразяваше в същия дух, със същия апостолски тон и със същия сантандерски акцент, както и в едноминутните си проповеди. В него приканваше Ескобар да потърсят заедно пътя към умиротворяването на Колумбия. Изрази надеждата си, че правителството ще го приеме като гарант „за да се зачетат правата ти, както и тези на семейството и приятелите ти“. Предупреди го обаче да не изисква неща, които правителството не може да му даде. Преди да завърши с „моите сърдечни поздрави“, разкри каква всъщност е практическата цел на писмото: „Ако сметнеш, че можем да се срещнем на сигурно за двама ни място, съобщи ми.“
	Три дни по-късно Ескобар отговори собственоръчно. Приемаше да се предаде като саможертва в името на мира. Даваше ясно да се разбере, че не иска амнистия за себе си, нито настоява за съдебно, а само за дисциплинарно наказание за полицаите, безчинствали в общините, но в същото време не се отказваше да отвърне с драстични репресии. Беше готов да признае някои престъпления, макар и да знаеше със сигурност, че нито един колумбийски или чуждестранен съдия не разполага с достатъчно улики, за да го осъди, и вярваше, че и враговете му ще получат същото отношение. Въпреки нетърпеливото очакване на свещеника, за предложението му да се срещнат не се споменаваше нищо.
	Отецът бе обещал на Вилямисар да сдържа поривите си да споделя информация и в началото частично изпълни това обещание, но почти детинският му авантюристичен дух се оказа по-силен. Очакването бе толкова напрегнато, а мобилизацията на пресата толкова масова, че оттогава насетне свещеникът не направи нито крачка без опашка от репортери и подвижни екипи на радиото и телевизията, които го изпращаха до вратата на дома му.


	След пет месеца активна дейност, проведена в пълна тайна и с безмълвната благословия на Рафаел Пардо, Вилямисар прецени, че прекалената словоохотливост на отец Гарсия Ерерос непрестанно излага на риск цялата операция. Тогава потърси и получи подкрепата на най-близките до отчето хора — с Паулина на първо място — и можа да продължи с подготовката на бъдещи действия, но без да се налага да го уведомява предварително.
	На 13 май получи съобщение от Ескобар, в което го молеше да отведе отеца в имението Ла Лома и да го задържи там колкото се наложи. Предупреди, че е възможно да са както три дни, така и три месеца, защото лично трябва да извърши щателна проверка на всяка стъпка от операцията. Съществуваше вероятност срещата да се отмени, ако възникне подозрение за безопасността му. За щастие свещеникът беше винаги и изцяло на разположение за разрешаването на този проблем, който го лишаваше от сън. На 14 май в пет часа сутринта Вилямисар потропа на вратата му и го завари да работи в кабинета си, сякаш беше посред бял ден.
	— Да вървим, отче — му каза. — Заминаваме за Меделин.
	В имението Ла Лома семейство Очоа бе подготвило всичко, за да приемат отеца за неопределено време. Дон Фабио отсъстваше, но жените в къщата се заеха с необходимото. Не беше лесно да се заблуди отецът, тъй като той се досещаше, че едно толкова непредвидено и прибързано пътуване можеше да е само за нещо много важно.
	Закуската беше продължителна и обилна и отецът се нахрани добре. Към десет сутринта, стараейки се да не драматизира положението, Марта Ниевес му разкри, че всеки момент Ескобар ще го приеме. Той се развълнува, зарадва се, не знаеше какво да прави, докато Вилямисар не го върна в действителността.
	— Най-добре е да го знаете отсега, отче — предупреди го той. — Може да се наложи да тръгнете сам с шофьора, но не се знае накъде, нито за колко време.
	Отецът пребледня. Едва удържаше броеницата между пръстите, докато се разхождаше напред-назад и мълвеше на глас измислените си молитви. Всеки път, като минаваше покрай прозорците, поглеждаше към пътя, раздвоен между ужаса от пристигането на колата за него и копнежа да не се появи. Понечи да се обади по телефона, но сам осъзна опасността. „За щастие, за да говориш с Бога, не са нужни телефони“, продума. Отказа да седне на масата за обяда, който беше късен и още по-апетитен от закуската. В стаята, която му бяха приготвили, имаше легло с избродиран балдахин като над ложето на епископ. Жените се опитаха да го уговорят да си почине малко и той се съгласи. Но не заспа. Четеше неспокойно „Кратка история на времето“ от Стивън Хокинг, нашумялата книга, в която с помощта на математически изчисления авторът се опитваше да докаже, че Бог не съществува. Към четири следобед се появи в гостната, където Вилямисар дремеше.
	— Алберто, най-добре да се връщаме в Богота — му каза.
	Не беше лесно да го разубедят, но с чар и тактичност жените успяха. Привечер отново изпадна в колебание, но вече нямаше връщане назад. Той сам проумя сериозната опасност да се пътува нощем. Преди да си легне, помоли за помощ да си свали контактните лещи, защото винаги Паулина му ги слагаше и сваляше и той не умееше да го прави сам. Вилямисар не заспа, защото допускаше, че за Ескобар сенките на нощта са по-сигурни за провеждане на срещата.
	Отецът не спа нито минута. Закуската в осем сутринта беше още по-изкусителна от предишната, но отецът дори не седна на масата. Беше все така отчаян заради контактните лещи, но никой не можа да му помогне, докато управителката на имението с големи усилия не успя да му ги сложи. За разлика от първия ден не изглеждаше изнервен и не ходеше дебнещ насам-натам, а седна и се втренчи неподвижно в пътя, по който трябваше да пристигне автомобилът. Стоя така, докато нетърпението не го надви, и скочи на крака.
	— Аз си отивам — заяви. — Тази работа е вятър и мъгла.
	Успяха да го убедят да изчака след обяда. Обещанието го окуражи. Яде с апетит, разговаря, беше забавен като в най-добрите си времена и накрая заяви, че ще поспи следобед.
	— Но ви предупреждавам — заяви, като размахваше заканително пръст. — Щом се събудя след сиестата, си тръгвам.
	Марта Ниевес позвъни на няколко места с надеждата да получи допълнителна информация, с която да задържи отчето след като се събуди. Беше напразно. Малко преди три всички дремеха в гостната, когато ги стресна шум от двигател. Автомобилът бе пристигнал. Вилямисар скочи, почука леко на спалнята на отеца и бутна вратата.
	— Отче — му каза. — Дойдоха да ви вземат.
	Свещеникът се поразсъни и успя някак си да стане. Вилямисар бе трогнат до дъното на душата си, защото старецът му заприлича на проскубано пиле, с провиснала на костите кожа, разтърсван от тръпки на ужас. Но бързо се окопити, прекръсти се, изпъна се и стана решителен и снажен. „Паднете на колене, синко — нареди на Вилямисар. — Да се помолим заедно.“ Когато се изправи, беше друг.
	— Да видим какво става с Пабло — продума.
	Въпреки че на Вилямисар му се искаше да го придружи, дори не се опита, защото знаеше каква е уговорката, но си позволи да поговори с шофьора насаме.
	— Вие отговаряте за отеца — му заяви. — Той е прекалено важен човек. Внимавайте как ще се държите с него. Трябва да сте наясно каква отговорност носите.
	Шофьорът го изгледа така, сякаш Вилямисар е някой идиот, и му каза:
	— Мислите ли, че като се качвам в колата със светец, може нещо да ни се случи?
	Измъкна бейзболна шапка и каза на отеца да си я сложи, за да не го разпознаят по бялата коса. Свещеникът си я нахлупи. Вилямисар не преставаше да мисли, че Меделин е военизирана зона. Тревожеше се да не спрат отеца и срещата да се провали. Или да се озове заклещен между кръстосания огън на наемниците и полицията.
	Сложиха го да седне до шофьора. Докато всички гледаха как колата се отдалечава, отецът свали шапката и я метна през прозореца. „Не се тревожете, синко — извика на Вилямисар. — Аз имам власт над водата.“ Над полето проехтя гръм и небето се разцепи в библейски потоп.


	Единствената известна версия за посещението на отец Гарсия Ереро при Пабло Ескобар е дадената от самия него, след като се върна в Ла Лома. Разказа, че бил приет в голяма разкошна къща, с олимпийски басейн и различни спортни игрища. По пътя, от съображения за сигурност, три пъти сменили колите, но не ги задържали на нито един от многобройните полицейски постове заради проливния дъжд, който не спрял нито за миг. Някои постове, както му обяснил шофьорът, били на службата за сигурност на Екстрадитаблес. Пътували повече от три часа, макар че е по-вероятно да са го закарали в една от градските резиденции на Пабло Ескобар в Меделин, а шофьорът да е обикалял, за да си помисли отецът, че отиват някъде, много далече от Ла Лома.
	Разказа, че в градината го посрещнали двайсетина въоръжени мъже, които той упрекнал за лошия им начин на живот и за отказа им да се предадат. Пабло Ескобар лично го чакал на терасата, облечен в бял памучен костюм за вкъщи, с дълга много черна брада. Явният страх на отеца от пристигането му в Ла Лома и после поради неизвестностите на пътуването се разпръснал още като го видял.
	— Пабло — му казал. — Дошъл съм да оправим тази бъркотия.
	Ескобар му отвърнал със същата сърдечност и с голямо уважение. Седнали в гостната в две от креслата, тапицирани с кретон на цветя, един срещу друг, готови за дълъг разговор като двама стари приятели. Отецът изпил едно уиски, което съвсем го успокоило, докато Ескобар на бавни глътки отпивал плодов сок. Предвижданата продължителност на посещението се бе ограничила до три четвърти час заради вроденото нетърпение на отеца и разговорния стил на Ескобар, също толкова сбит и рязък както в писмата му.
	Притеснен от белите петна в паметта на свещеника, Вилямисар го бе инструктирал по време на разговора да си води записки. Така и направил, но дори отишъл по-далече. Под предлог, че паметта му е слаба, помолил Ескобар собственоръчно да записва по-съществените си предложения, след което го карал да ги задрасква или поправя с твърдението, че са неизпълними. Така Ескобар оставил на заден план натрапчивата идея за уволнението на полицаите, обвинявани от него във всякакъв род изстъпления, и се съсредоточил върху безопасността на подготвяното за затвор място.
	Отецът разказа, че попитал Ескобар дали той е извършителят на атентатите срещу четиримата кандидати за президентския пост. Отвърнал уклончиво, че му приписват престъпления, които не е извършил. Уверил го, че не можел да предотврати ликвидирането на професор Лоу Муртра*, извършено на 30 април на улица в Богота, защото заповедта била издадена много преди това и нямало начин да се отмени. Колкото до освобождаването на Маруха и Пачо, избегнал да каже нещо, което можело да го компрометира като извършител, но казал, че Екстрадитаблес държат заложниците при нормални условия, те са в добро здравословно състояние и ще бъдат освободени веднага щом се уговорят сроковете за предаването. Специално за Пачо заявил без ирония: „Той е щастлив в затворничеството си.“ Накрая отдал заслуженото на добрите намерения на президента Гавирия и изразил задоволството си, че са стигнали до съгласие. Този лист хартия, изписан на места от свещеника, но в по-голямата си част с текст, коригиран и ясно обяснен лично от Ескобар, бе първото официално предложение за предаването му.
	[* Енрике Лоу Муртра (1939–1991) — икономист и адвокат, бивш министър на правосъдието. — Б.пр.]
	Отецът вече се изправял, за да се сбогува, когато му паднала едната контактна леща. Опитал се да си я сложи, Ескобар понечил да му помогне, потърсили помощ от обслужващия персонал, но всичко било напразно. Свещеникът бил отчаян. „Няма какво да се прави — казал. — Единствено Паулина умее.“ За негова изненада Ескобар много добре знаел коя е и къде се намира в момента.
	— Не се тревожете, отче — му казал. — Ако искате, ще пратя да я доведат.
	Но отецът не можел да сдържа повече нетърпението си да се прибере и предпочел да тръгне без лещи. Преди да се сбогуват, Ескобар го помолил да благослови едно златно медальонче, което носел на шията си. Отецът го направил в градината, обсаден от охранителите.
	— Отче — му казали, — не може да си тръгнете, без да ни дадете благословията си.
	Паднали на колене. Дон Фабио Очоа бе казал, че намесата на отец Гарсия Ереро ще е определяща за решението на хората на Ескобар да се предадат. Изглежда, и Ескобар е смятал така и може би затова, за да даде добър пример, и той коленичил с тях. Отецът благословил всички и им изчел едно „конско евангелие“, че трябва да се върнат към живота в рамките на закона и да спомогнат мирът да възтържествува.
	Не се забави повече от шест часа. Появи се в Ла Лома към осем и половина вечерта, вече под сияйните звезди, и слезе от колата със скок на петнайсетгодишен ученик.
	— Спокойно, синко — каза на Вилямисар. — Вече няма проблем, накарах ги всичките да коленичат.
	Не беше лесно да го укротят. Бе изпаднал в състояние на опасна възбуда и не помогнаха нито хапчетата, нито успокоителните отвари на жените Очоа. Продължаваше да вали, но той искаше незабавно да отлети за Богота, да разгласи новината, да говори с президента на републиката, за да сключат веднага споразумението и да провъзгласят мира. Успяха да го накарат да поспи няколко часа, но още преди разсъмване той започна да обикаля притихналата къща, да си говори сам, да реди на висок глас вдъхновените си молитви, докато едва призори сънят го надви.
	Когато на 16 май в единайсет сутринта пристигнаха в Богота, новината гърмеше по радиото. Вилямисар завари сина си Андрес на летището и го прегърна развълнуван. „Спокойно, синко — му каза. — До три дни майка ти е навън.“ Рафаел Пардо не бе толкова убеден, когато Вилямисар му го съобщи по телефона.
	— Наистина се радвам, Алберто — му каза. — Но не изпадайте предварително във възторг.
	За пръв път след отвличането Вилямисар присъства на приятелско събиране, но никой не проумя защо е толкова доволен от нещо, което в края на краищата не бе нищо повече от смътно обещание като толкова други, дадени от Пабло Ескобар. По това време отец Гарсия Ерерос бе обиколил всички новинарски медии в страната — гледани, слушани и писани. Молеше за търпимост към Ескобар. „Ако не го разочароваме, той ще се превърне в големия съзидател на мира“, повтаряше. И добавяше, без да пояснява, че е цитат от Русо: „В същността си всички хора са добри, въпреки че при някои обстоятелства стават зли.“ А пред гора от струпани микрофони бе заявил безапелационно:
	— Ескобар е добър човек.
	На 17 май, петък, вестник „Тиемпо“ информира, че отецът е приносител на лично писмо, което следващия понеделник ще връчи на президента Гавирия. Всъщност ставаше дума за бележките, които Ескобар и той бяха водили на четири ръце по време на срещата си. В неделя Екстрадитаблес излъчиха комюнике, което за малко да остане незабелязано сред вихъра от новини: „Заповядахме Франсиско Сантос и Маруха Пачон да бъдат освободени.“ Не казваха кога. Радиото обаче го съобщи като свършен факт и пощурелите журналисти застъпиха на пост пред домовете на заложниците.
	Това бе краят: Вилямисар получи писмо от Ескобар, в което му съобщаваше, че няма да пусне Маруха Пачон и Франсиско Сантос същия ден, а на следващия — 20 май, понеделник, в седем вечерта. Обаче във вторник, още в девет сутринта, Вилямисар трябваше отново да е в Меделин за предаването на Ескобар.


>	11.

	Маруха чу комюникето на Екстрадитаблес в неделя, 19 май, в седем часа вечерта. Не се споменаваха нито денят, нито часът на освобождаването и според начина на действие на наркокартела можеше да е след пет минути или след два месеца. Майордома и жена му нахълтаха в стаята, готови за празненство.
	— Това вече свърши — извикаха. — Трябва да го отпразнуваме.
	Не бе лесно за Маруха да ги убеди да изчакат официалната заповед от устата на някой пряк пратеник на Пабло Ескобар. Новината не я изненада, тъй като през последните седмици бе забелязала явни признаци, че нещата вървят към по-добър край, отколкото бе предположила след обезсърчаващото намерение да сложат мокет в стаята. В най-новите емисии на „Колумбия ги издирва“ се появяваха все повече приятели и популярни актьори. Маруха следеше сериалите с възроден оптимизъм и с такова внимание, че виждаше кодирани съобщения дори в глицериновите сълзи на артистите в безнадеждните любовни истории. Все по-скандалните изказвания на отец Гарсия Ерерос очевидно сочеха, че невероятното е на път да се случи.
	Маруха понечи да си облече дрехите, с които я бяха довели, предвиждайки внезапно освобождаване, което би я принудило да се появи пред камерите в окаяния анцуг на заложничка. Но липсата на новини по радиото и разочарованието на Майордома, който очакваше да получи официалната заповед, преди да си легнат, й внушиха да не става смешна дори пред себе си. Изгълта голяма доза сънотворно и се събуди едва на следващата сутрин, понеделник, с ужасяващото усещане, че не знае нито коя е, нито къде е.


	Никакво съмнение не тревожеше Вилямисар, защото писмото от Ескобар беше недвусмислено. Съобщи го на журналистите, но те не му обърнаха внимание. Около девет часа една радиостанция с гръм и трясък обяви, че госпожа Маруха Пачон де Вилямисар току-що била освободена в квартал Салитре. Журналистите се втурнаха като луди, но Вилямисар остана невъзмутим.
	— Никога не биха я пуснали в толкова отдалечен район, където може да я сполети нещо — заяви. — Сигурно ще е утре, и то на сигурно място.
	Някакъв репортер му препречи пътя с микрофон в ръка.
	— Учудващо е, че имате доверие в тези хора — му каза.
	— Това е военно споразумение — отвърна Вилямисар.
	По-доверените журналисти останаха в коридора — а някои в гостната — на апартамента, докато Вилямисар ги подкани да си вървят, за да заключи. Други си устроиха бивак в пикапи и автомобили пред сградата, където прекараха нощта.
	В понеделник Вилямисар се събуди както обикновено, с новините по радиото, но остана в леглото до единайсет. Помъчи се да държи телефона свободен, но обажданията на журналисти и приятели не го оставяха на мира. Новината на деня все така беше освобождаването на отвлечените.
	В четвъртък отец Гарсия Ерерос бе посетил Марияве, за да я уведоми поверително, че следващата неделя съпругът й ще е свободен. Беше невъзможно да се разбере как го е узнал седемдесет и два часа преди да се появи официалното комюнике на Екстрадитаблес за освобождаването, но семейство Сантос го прие като свършен факт. За да го отбележат, направиха снимки на отеца с Марияве и децата и в събота ги отпечатаха в „Тиемпо“ с надеждата, че Пачо ще ги приеме като лично послание. Така и стана: още щом разгърна вестника в затворническата си стая, Пачо получи ясното прозрение, че постъпките на свещеника са стигнали кулминацията си. Прекара един неспокоен ден в очакване на чудото, като подхвърляше невинни уловки в разговори с пазачите, очаквайки да изпуснат нещо важно, обаче нищо не постигна. Радиото и телевизията, които от няколко седмици не преставаха да обсъждат темата, тази събота я отминаха.
	Неделята започна както обикновено. На Пачо му се стори, че от сутринта пазачите са странни и нетърпеливи, но през деня постепенно се върнаха към неделната рутина: специален обяд с пица, после филми и стари телевизионни програми, малко игра на карти, малко футбол. Изведнъж, когато никой не очакваше, новинарската програма „Криптон“ излъчи ексклузивно, че групата на Екстрадитаблес е обявила освобождаването на последните двама отвлечени. Пачо скочи с победоносен вик и прегърна дежурния пазач. „Помислих, че ще получа инфаркт“, разказа. Но пазачът прояви сдържаност и недоверие.
	— Да изчакаме потвърждението — каза.
	Обходиха набързо другите новинарски програми на радиото и телевизията и всички излъчваха комюникето. По един от каналите предаваха репортаж от редакцията на „Тиемпо“ и след осем месеца Пачо отново почувства под краката си твърдата почва на свободния живот: почти безлюдната зала на неделната смяна, познатите лица в остъклените кабинки, собственото си работно място. След като повтори изявлението за предстоящото освобождаване, специалният пратеник на новинарите вдигна микрофона — сякаш беше фунийка сладолед — към устата на един спортен репортер и го попита:
	— Как ви се струва новината?
	Пачо не успя да сдържи рефлекса на главен редактор.
	— Що за идиотски въпрос! — викна. — Да не очаква да му каже да не ме пускат още месец?
	По радиото, както винаги, не бяха толкова категорични, но бяха по-емоционални. Всички се скупчиха в дома на Ернандо Сантос и оттам предаваха изявленията на всеки попаднал им подръка. Това още повече изнерви Пачо, защото вече му се струваше възможно да го пуснат още през нощта. „Така започнаха двайсет и шестте най-дълги часа в живота ми — сподели той. — Всяка секунда ми изглеждаше като час.“
	Медиите бяха навсякъде. Телевизионните камери препускаха между жилището на Пачо и жилището на баща му, и двете още от неделя вечерта претъпкани с роднини, приятели, обикновени любопитни и журналисти от цял свят. Марияве и Ернандо Сантос не помнеха колко пъти са се местили от едната къща в другата според непредвидимата насока на новините, така че Пачо вече не различаваше от чие жилище водят предаването по телевизията. Най-лошото бе, че в домовете на двамата задаваха едни и същи въпроси, докато положението стана нетърпимо. Настъпи такова безредие, че сред гъстата навалица Ернандо Сантос едва си проправи път до собствения си дом, за което му се наложи да се промъква през гаража.
	Пазачите, които не бяха на смяна, се втурнаха към Пачо да го поздравяват. Толкова се радваха на новината, че той забрави, че са тъмничари, и срещата заприлича на обикновено празненство между връстници. В този момент осъзна, че намерението му да реабилитира пазачите се проваля с освобождаването му. Тези момчета от провинцията в Антиокия бяха избягали в Меделин, погубваха се в крайградските общини и без никакви скрупули убиваха и се оставяха да бъдат убивани. Обикновено произхождаха от неблагополучни семейства, в които фигурата на бащата беше крайно отрицателна, а на майката извънредно влиятелна. Свикваха да получават много пари за работата си и губеха представа за цената им.
	Когато най-после успя да заспи, на Пачо му се присъни кошмар, че уж е свободен и щастлив, а като отваря очи, вижда все същия таван. Прекара остатъка от нощта, измъчван от лудия петел — кукуригаше по-шантаво и по-близо от всякога, — и Пачо наистина изгуби всякакво чувство за реалност.
	В понеделник в шест сутринта радиото потвърди новината, но без намек за часа на евентуалното освобождаване. В края на безкрайно повтарящия се главен бюлетин бе обявено, че отец Гарсия Ерерос ще даде пресконференция в дванайсет на обяд, след среща с президента Гавирия. „О, Господи — помисли си Пачо. — Дано този човек, който направи толкова много за нас, в последния момент не оплеска нещата.“ В един часа му съобщиха, че ще бъде освободен, но не узна нищо повече до пет следобед, когато един от маскираните шефове бездушно го уведоми, че съобразно медийната тактика на Ескобар Маруха ще излезе навреме за новините в седем, а той — за новинарския блок в девет и половина.


	Сутринта на Маруха премина по-занимателно. Някакъв второстепенен шеф влезе в стаята около девет и уточни, че освобождаването ще е следобед. Освен това й разказа подробности за действията на отец Гарсия Ерерос, може би с намерението да замаже грубостта, проявена при предишно посещение, когато го бе попитала дали съдбата й е в ръцете на свещеника, а той бе отвърнал с насмешка:
	— Не се тревожете, вие сте в много по-сигурни ръце.
	Маруха разбра, че погрешно е изтълкувал въпроса, и побърза да поясни, че винаги е изпитвала голямо уважение към свещеника. Вярно, че в началото не обръщала внимание на проповедите му по телевизията, понякога объркани и неразгадаеми, обаче от първото му послание до Ескобар проумяла, че е свързано с живота й, затова вечер след вечер внимателно го гледала. Бе следила нишката на неговите постъпки, посещенията му в Меделин, развоя на разговорите му с Ескобар и нямаше съмнение, че е на прав път. Сарказмът на шефа я бе уплашил, че може би отецът не се радва на толкова голямо доверие от страна на Екстрадитаблес, както би могло да се съди от публичните му изявления пред печата. Потвърждението, че скоро ще бъде освободена благодарение на застъпничеството му, много я зарадва.
	В края на кратък разговор за обществената реакция, във връзка с освобождаването, тя попита шефа за пръстена, който й бяха взели още в първата къща в нощта на отвличането.
	— Бъдете спокойна — каза той. — Всичките ви вещи са на сигурно място.
	— Тревожа се — отвърна тя, — защото ми взеха пръстена не тук, а в първата къща, в която бяхме, след което не сме виждали човека, който го задържа. Дали не бяхте вие?
	— Не съм аз — каза мъжът. — Но както ви казах, не се безпокойте, защото ценностите ви са там. Видях ги.
	Жената на Майордома предложи да купи на Маруха каквото й е необходимо. Маруха й поръча туш за мигли, червило, молив за вежди и чифт чорапи, защото в нощта на отвличането нейните се бяха скъсали. По-късно влезе Майордома, обезпокоен от липсата на новини за освобождаването и уплашен да не са променили плановете в последната минута, както често се бе случвало. Маруха обаче бе спокойна. Изкъпа се, облече дрехите, които носеше по време на отвличането, с изключение на кремавия жакет, който щеше да си сложи на излизане.
	През целия ден радиостанциите подгряваха интереса със спекулативни догадки за освобождаването на похитените, с интервюта със семействата, с непотвърдени слухове, които само след минута биваха опровергавани от други, още по-сензационни. Но нищо сигурно. Маруха изслуша гласовете на децата и приятелите си с прибързан възторг, помрачаван от неизвестността. Отново видя обновения апартамент и мъжа си, беседващ радушно с ордите репортери, уморени да я чакат. Сега имаше време да разгледа по-добре подробностите на обстановката, които първия път я бяха шокирали, и настроението й се подобри. Пазачите спираха трескавото си чистене, за да слушат и гледат новините, и се опитваха да я окуражават, но с напредването на следобеда все по-малко успяваха.


	Президентът Гавирия се събуди в пет сутринта без будилник в своя четирийсет и първи понеделник на президентския пост. Обикновено ставаше, без да пали лампата, за да не буди Ана Милена — понякога тя си лягаше по-късно от него, — и вече избръснат, изкъпан и облечен за работа, сядаше на едно преносимо столче, което държеше пред спалнята, в студения мрачен коридор, за да чуе новините, без да пречи на никого. Слушаше радиото съвсем тихо, на малък транзистор, долепен до ухото. Преглеждаше с един поглед вестниците от заглавията до обявите, като късаше без ножици интересните материали, за да ги проучи по-късно, според случая, със секретарите, съветниците и министрите. Веднъж попадна на информация за нещо, което трябвало да се свърши, но не беше свършено, и изпрати изрезката на съответния министър с едно изречение, набързо надраскано в полето: „Кога, по дяволите, министерството ще оправи тази бъркотия?“ Проблемът бе разрешен мигновено.
	Единствената новина за деня бе предстоящото освобождаване на заложниците и свързаната с него аудиенция на отец Гарсия Ерерос, за да го информира за разговора с Ескобар. Президентът реорганизира работния си ден така, че да бъде на разположение по всяко време. Отмени някои по-малко срочни срещи, премести други. Първото заседание бе с президентските съветници, което той откри с ученическата формула:
	— Добре, да приключим с това домашно.
	Неколцина от съветниците току-що се бяха завърнали от Каракас, където предишния петък бяха разговаряли с недоверчивия генерал Маса Маркес; съветникът по печата Маурисио Варгас бе споделил с него тревогата, че никой, нито вътре, нито извън правителството, не знае какво точно ще предприеме Пабло Ескобар. Маса бе убеден, че няма да се предаде, защото разчита на амнистията на Конституционната асамблея. Варгас бе възразил с въпрос: „За какво му е амнистия на човек, осъден на смърт от собствените си врагове и от картела в Кали?“ И бе заключил: „Може и да му помогне, но това не разрешава напълно проблема.“ Ескобар спешно се нуждаеше от сигурен затвор за себе си и хората си под закрилата на държавата.
	Съветниците се безпокояха, че отец Гарсия Ерерос ще се яви на аудиенцията в дванайсет с някое неприемливо искане на Ескобар от последната минута, без което не би се предал или не би освободил отвлечените журналисти. За правителството това би представлявало непоправимо фиаско. Съветникът по международните въпроси Габриел Силва изказа две превантивни препоръки: първо, президентът да не е сам на срещата, и второ, веднага след нея да се подготви възможно най-подробно комюнике, за да се избегнат спекулации. Рафаел Пардо, който предишния ден бе излетял за Ню Йорк, одобри предложението по телефона.
	Президентът прие отец Гарсия Ерерос на официална аудиенция в дванайсет по обед. От едната страна заедно с отчето присъстваха двама свещеници от енорията му и Алберто Вилямисар със сина си Андрес. От другата бяха президентът с личния си секретар Мигел Силва и с Маурисио Варгас. Информационната служба на президентството направи фотографии и засне видеоклип, за да ги предаде на пресата, ако всичко свършеше добре. Ако не, поне медиите нямаше да разполагат със свидетелства за провала.
	Осъзнаващ важността на момента, отецът подробно разказа на президента за срещата си с Ескобар. Не изпитваше никакво съмнение, че той ще се предаде и ще освободи заложниците, като подкрепи твърдението си със записките, направени на четири ръце. Единственото условие на Ескобар бе затворът да е в Енвигадо, а не в Итагуи от съображения за сигурност, обосновани от самия него.
	Президентът изчете записките и ги върна на отеца. Направи му впечатление, че Ескобар не обещаваше да освободи отвлечените, а се задължаваше да постави въпроса пред групата на Екстрадитаблес. Вилямисар му обясни, че това е една от предпазните мерки на Ескобар: никога не бе признавал, че държи отвлечените, за да не предостави уличаващо го доказателство.
	Отецът попита как да постъпи, ако Ескобар го помоли да го придружи при предаването му. Президентът не възразяваше да го направи. Когато свещеникът изказа съмнение по въпроса за безопасността на операцията, президентът му отвърна, че никой освен Ескобар не би могъл да осигури по-голяма безопасност за собствената си операция. Накрая президентът обясни на отеца — и придружителите му го подкрепиха, — че е наложително да сведе до минимум публичните изявления, за да не провали всичко с някоя неуместна дума. Свещеникът се съгласи и успя да отправи едно последно завоалирано предложение: „С това исках да бъда в услуга и оставам на вашите заповеди, ако ви потрябвам за нещо друго, като постигането на мир с онзи, другия свещеник.“ На всички беше ясно, че има предвид испанския свещеник Мануел Перес, главнокомандващ Националната армия за освобождение. След двайсет минути срещата приключи без официално комюнике. Верен на обещанието си, отец Гарсия Ерерос даде пример за сдържаност в изявленията си за печата.


	Маруха изгледа пресконференцията на отеца и не откри нищо ново. Новинарските телевизионни канали продължаваха да показват репортерите, застанали на пост пред домовете на отвлечените, но тези кадри спокойно можеха да бъдат и от вчерашния ден. Маруха също повтори целия предишен ден минута по минута, дори й остана време да изгледа следобедните сериали. Окуражена от официалното съобщение, Дамарис й оказа милостта да си поръча менюто за обяд, като осъдените на смърт в навечерието на екзекуцията. Без намек от подигравка Маруха й каза, че би искала всичко друго освен леща. Накрая не им стигна времето, Дамарис не успя да направи покупки и за прощалния обяд имаше леща с леща.
	Пачо, от своя страна, си облече дрехите от деня на отвличането — бяха му отеснели, защото бе надебелял от заседналия живот и лошата храна — и седна да слуша новините, палейки цигара от цигара. Чу какви ли не версии за освобождаването си. Чу отричането им, чу и обичайните чисти лъжи на колегите си, затъпели от напрегнатото чакане. Чу, че са го засекли да се храни инкогнито в някакъв ресторант, но се оказа, че бил един от братята му.
	Препрочете уводните статии, коментарите, информационните материали, които бе писал на актуални теми, за да не забравя занаята и които мислеше да публикува, вече на свобода, като свидетелства от заложничеството. Бяха над сто. Прочете на пазачите един от тях, написан през декември, когато традиционната политическа върхушка бе започнала да поставя под съмнение легитимността на Конституционната асамблея. Пачо бичуваше политиците с енергия и изблик на независимост, които несъмнено бяха плод на размишленията му като заложник. „Всички знаем как се получават гласове в Колумбия и как са били избрани мнозина от депутатите в парламента“, отбелязваше в една бележка. Бе написал, че купуването на гласове е разпространено в цялата страна, особено в крайбрежните райони; томболите за електроуреди в замяна на изборни услуги са станали повсеместни, а мнозина от избраниците искали власт само заради други политически злоупотреби, като получаването на комисиони върху заплатите или депутатски привилегии. Затова — бе написал — избраните са си все същите, които „сега, изправени пред опасността да загубят привилегиите си, реват с пълен глас“. В изводите разобличаваше дори себе си: „Обективността на медиите — не изключвам и вестник «Тиемпо», — за която бе водена такава борба и бе започнала да се налага, се изпари.“
	Най-учудваща от статиите му беше относно реакцията на политическата върхушка срещу движението M-19, когато то успя да събере над десет процента от гласовете за Конституционната асамблея. „Политическата агресивност срещу M-19 — бе написал — и наложените му ограничения (да не кажем дискриминация) в средствата за масова информация показва колко далече сме от проявата на толерантност и колко много ни липсва, за да модернизираме най-важното: мисленето си.“ Пишеше, че политическият елит е приветствал участието на бившите партизани в изборите, за да изглежда демократичен, но когато гласовете им надхвърлили десет процента, преминал в нападки. И завършваше в стила на дядо си Енрике Сантос Монтехо (Калибан), който бе най-четеният колумнист в историята на националната журналистика: „Един определен и силно традиционен сектор от колумбийското общество уби тигъра, ала се уплаши от кожата му.“ Нищо не можеше да е по-изненадващо за човек, който от началното училище се бе проявявал като преждевременно развит модел на романтичната десница.
	Пачо скъса всички статии, с изключение на три, които, по необясними за самия себе си причини, реши да запази. Съхрани черновите на писмата до семейството си и до президента на републиката, както и завещанието си. Би искал да вземе веригата, с която го връзваха за леглото, с надеждата, че скулпторът Бернардо Салседо ще я използва за някоя своя творба, но не му разрешиха от страх, че по нея може да се открият уличаващи отпечатъци.
	Маруха, напротив — не пожела да запази никакъв спомен от ужасяващото минало, което възнамеряваше да изтрие от живота си. Но когато към шест следобед вратата започна да се отваря отвън, тя проумя до каква степен тези горчиви шест месеца ще й влияят и занапред. Това бе часът на смъртта на Марина и на излизането на Беатрис, часът на екзекуцията или на освобождаването. Очакваше със свито сърце зловещата ритуална формула: „Да вървим, пригответе се.“ Влезе Доктора, придружаван от помощника си от предишния ден. И двамата изглеждаха изнервени.
	— Хайде де! — нареди Доктора на Маруха. — Побързайте!
	Тя толкова пъти си бе представяла този момент, че сега се почувства обзета от желанието да печели време и попита за пръстена си.
	— Дадох го на вашата зълва — каза помощникът.
	— Не е вярно — възрази Маруха съвсем спокойно. — Казахте ми, че сте го видели по-късно.
	Не я интересуваше толкова пръстена, колкото да го разобличи пред началника му. Но Доктора толкова бързаше, че се престори, че не разбира. Майордома и жена му донесоха на Маруха торбата с личните вещи и подаръците, направени от различните пазачи по време на затворничеството: коледни картички, анцуг, хавлиена кърпа, списания и някоя и друга книга. Кротките момчета, които я бяха охранявали през последните дни, нямаха какво друго да й дадат, освен медальончета и образи на светци, като я умоляваха да се моли за тях, да не ги забравя, да направи нещо, за да ги измъкне от този живот.
	— Ще го направя — увери ги Маруха. — Ако някой път имате нужда от мен, потърсете ме, ще ви помогна.
	Доктора не искаше да остане по-назад. „Какво мога да й дам за спомен?“, си мислеше, докато опипваше джобовете си. Извади гилза от деветмилиметров патрон и я подаде на Маруха.
	— Вземете — каза по-скоро сериозно, отколкото шеговито. — Това е куршумът, който ви спестихме.
	Не бе лесно да откъснат Маруха от прегръдките на Майордома и Дамарис, която повдигна маската си до носа, за да я целуне и да я помоли да не я забравя. Маруха искрено се развълнува. В края на краищата свършваха най-дългите и жестоки дни в живота й, а тази беше най-щастливата минута.
	Нахлупиха й качулка, която сигурно беше най-мръсната и най-смрадливата, останала им подръка. Сложиха я наопаки, с дупките за очите на тила, и тя не можа да избегне спомена, че така я бяха сложили и на Марина, преди да я екзекутират. Отведоха я с тътрене на крака в мрака до автомобил, който беше комфортен като онзи, с който я бяха отвлекли, сложиха я да седне на същото място, в същата поза и взеха същите предпазни мерки: с глава върху коленете на един от мъжете, за да не я видят отвън. Предупредиха я, че по пътя има няколко полицейски поста и ако ги спрат, Маруха трябва да си свали качулката и да се държи прилично.


	В един часа Вилямисар обядва със сина си Андрес. В два и половина легна за следобедна почивка и до пет и половина си навакса недостигащия му сън. В шест часа току-що бе излязъл от банята и започваше да се облича, за да чака съпругата си, когато телефонът иззвъня. Свали слушалката на деривата в спалнята и едва успя да каже: „Слушам?“ Непознат глас го прекъсна: „Ще си дойде няколко минути след седем. Вече тръгват.“ Затвориха. Беше неочаквано съобщение, което Вилямисар прие с благодарност. Обади се на портиера, за да се увери, че колата му е в двора и шофьорът е на мястото си.
	За посрещането на жена си облече тъмен костюм с вратовръзка на светли ромбове. Изглеждаше по-строен от всякога, защото за шест месеца бе отслабнал четири килограма. В седем влезе в гостната, за да поговори с репортерите, докато чакаха Маруха. Там бяха нейните четири деца и общият им син Андрес. Липсваше само Николас, музикантът в семейството, който след няколко часа щеше да пристигне от Ню Йорк. Вилямисар се настани в най-близкото до телефона кресло.


	По това време Маруха беше на пет минути от освобождаването. За разлика от нощта на отвличането, пътуването към свободата беше бързо и безпрепятствено. В началото се движеха по открит черен път със завои и криволици, съвсем неподходящи за луксозен автомобил. От разговорите Маруха разбра, че освен мъжа до нея, друг един е седнал до шофьора. Не й се стори никой от тях да е Доктора. След четвърт час я накараха да легне на пода и спряха за пет минути, но не разбра защо. После излязоха на голям шумен булевард с натоварения трафик в седем вечерта и без инциденти поеха по друг булевард. Внезапно, след по-малко от три четвърти час от потеглянето, автомобилът рязко спря. Мъжът до шофьора нетърпеливо заповяда на Маруха:
	— Хайде, слизайте бързо!
	Този до нея се опита да я изблъска от колата. Маруха се възпротиви.
	— Нищо не виждам! — извика.
	Понечи да си свали качулката, но груба ръка й попречи. „Изчакайте пет минути“, изкрещя. С едно тласване я изблъска от колата. Маруха почувства световъртеж, ужас и си помисли, че са я бутнали в пропаст. Твърдата земя й възвърна дъха. Докато чакаше колата да се отдалечи, осъзна, че е на улица с малко движение. Много внимателно свали качулката, видя къщите между дърветата с първите светнали прозорци и чак тогава проумя, че наистина е свободна. Часът беше седем и двайсет и девет минути и бяха минали сто деветдесет и три дни от вечерта, в която я бяха отвлекли.
	Самотен автомобил се приближи по булеварда, направи обратен завой и спря край отсрещния тротоар, точно срещу Маруха. Тя си помисли, също като Беатрис в онзи момент, че това не може да е случайно. Тази кола сигурно бе изпратена от похитителите, за да подсигурят щастливия край на отвличането. Маруха се доближи до прозореца откъм шофьора.
	— Моля ви — му каза, — аз съм Маруха Пачон. Току-що ме пуснаха.
	Искаше само да й помогне да намери такси. Но мъжът изкрещя. Минути преди това бе чул по радиото новините за предстоящото освобождаване на заложниците и си бе помислил: „Ами ако се натъкна на Франсиско Сантос, докато търси кола?“ Маруха изгаряше от нетърпение да види близките си, но склони да я откара до някоя близка къща, за да се обади по телефона.
	След като я разпознаха, стопанката на жилището, децата, всички се втурнаха да я прегръщат с радостни възгласи. Маруха се чувстваше като упоена и всичко, което се случваше наоколо, й приличаше на поредната измама на похитителите. Мъжът, който я бе прибрал, се казваше Мануел Каро и беше зет на собственика на жилището Аугусто Бореро, чиято съпруга пък беше дългогодишна активистка на Нов либерализъм и бе работила с Маруха в предизборната кампания на Луис Карлос Галан. Маруха виждаше действителността като от разстояние, като на киноекран. Поиска чашка ракия — никога не си обясни защо — и я гаврътна наведнъж. Тогава се обади по телефона вкъщи, но тъй като не помнеше добре номера, два пъти набра погрешно. Женски глас незабавно отговори: „Кой е?“ Маруха го разпозна и каза спокойно:
	— Александра, дъще.
	Александра изкрещя:
	— Мамо! Къде си?
	Когато телефонът иззвъня, Алберто Вилямисар бе скочил от креслото, но не бе успял да изпревари Александра, която случайно минаваше покрай апарата. Маруха започна да й диктува адреса, но дъщеря й нямаше подръка хартия и молив. Вилямисар издърпа слушалката и поздрави Маруха с вцепеняваща естественост:
	— Как е, момичето ми, как сте?
	Маруха му отвърна по същия начин.
	— Много добре, любов моя, всичко е наред.
	Той си бе подготвил хартия и молив за този момент. Записа адреса, докато Маруха му го диктуваше, но усети, че нещо не е точно, и помоли да се обади някой от семейството. Жената на Бореро му даде нужните пояснения.
	— Хиляди благодарности — каза Вилямисар. — Близо е. Идвам веднага.
	Забрави да затвори, защото желязното самообладание, което бе проявявал в дългите месеци на напрежение, внезапно се изпари. Слезе по стълбите, прескачайки по две стъпала, и тичешком прекоси преддверието, следван от тълпата репортери, натоварени със страховитото си въоръжение. Друга влизаща група едва не го събори на вратата.
	— Пуснаха Маруха — изкрещя на всички. — Да вървим.
	Влезе в колата и така затръшна вратата, че задрямалият шофьор се стресна. „Отиваме за госпожата“, каза Вилямисар. Съобщи му адреса: диагонален булевард 107, номер 27–73. „Бяла къща на западната успоредна на автомагистралата“, уточни. Изрече го толкова бързо и неразбираемо, че шофьорът потегли в неправилната посока. Вилямисар го насочи с необичайно за него избухване.
	— Внимавайте хубаво какво правите — му извика. — Трябва да стигнем за пет минути и ако се объркате, ще ви откъсна топките!
	Шофьорът, който заедно с него бе изстрадал ужасната драма на отвличането, не се трогна. Вилямисар възвърна спокойствието си и го упъти по най-бързия и лесен маршрут, защото докато му обясняваха адреса, той си бе представял откъде трябва да минат, за да не се загубят. Беше най-лошият час на трафика, но не и най-лошият ден.
	Андрес бе потеглил след баща си заедно с братовчед си Габриел, след върволицата коли на журналистите, които си проправяха път с хитростите и лъжливите сирени на линейки. Въпреки че беше опитен шофьор, Андрес попадна в задръстване. Изостана. Вилямисар обаче успя да стигне за олимпийския рекорд от петнайсет минути. Не му се наложи да разпознава къщата, защото група репортери пред жилището убеждаваха собственика да ги пусне да влязат. Вилямисар си проправи път сред навалицата. Нямаше време да поздравява, защото собственичката го позна и му посочи стълбите.
	— Оттук — му каза.
	Маруха беше в голямата спалня, където я бяха отвели, за да се понагласи, преди да пристигне мъжът й. На влизане се бе сблъскала с непозната гротескна фигура: самата тя в огледалото. Видя се подпухнала и отпусната, с подути от нефрита клепачи, със зеленикава и повехнала кожа след шестте месеца, прекарани в полумрак.
	Вилямисар с два скока се качи, отвори първата попаднала му врата, но се оказа детската стая, с кукли и велосипедчета. Тогава отвори отсрещната и видя Маруха, седнала на леглото с карирания жакет, с който бе излязла от апартамента в деня на отвличането, току-що гримирана за него. „Връхлетя като вихър“, спомни си Маруха. Тя се хвърли на врата му и двамата застинаха в силна, дълга и безмълвна прегръдка. От екстаза ги извади тропотът на журналистите, които бяха успели да преодолеят съпротивата на домакина и вкупом бяха нахлули в къщата. Маруха се уплаши. Вилямисар се усмихна развеселен.
	— Това са колегите ти — й каза.
	Маруха се ужаси. „Шест месеца не се бях виждала в огледалото“, каза. Усмихна се на образа си, но не беше тя. Изправи се, опъна косата си на тила с панделка, пооправи се, доколкото можа, и се помъчи жената от огледалото да заприлича на представата, която преди шест месеца бе имала за себе си. Не успя.
	— Изглеждам ужасно — промълви и показа на мъжа си деформираните си подпухнали пръсти. — Не бях забелязала, защото ми взеха пръстена.
	— Прекрасна си — каза й Вилямисар.
	Прегърна я през рамо и я отведе в хола.
	Журналистите ги нападнаха с камери, прожектори и микрофони. Маруха бе заслепена. „Спокойно, момчета — им каза. — У дома ще си поговорим по-добре.“ Това бяха първите й думи.


	Новинарските емисии в седем вечерта не съобщиха нищо, но от един мониторинг на радиото Гавирия узна, че Маруха е освободена. Потегли към дома й заедно с Маурисио Варгас, като преди това подготвиха официалното комюнике за освобождаването на Франсиско Сантос, което трябваше да се случи всеки момент. Маурисио Варгас го бе прочел на глас пред магнетофоните на репортерите с условие, че няма да го пуснат в ефир преди официалното потвърждение на новината.
	В този момент Маруха беше на път за дома си. Малко преди това се разнесе слух, че Пачо Сантос бил освободен, и журналистите пуснаха вързаното куче на официалния бюлетин, което с радостен лай се втурна навън по всички радиостанции.
	Президентът и Маурисио Варгас го чуха в колата и се поздравиха за идеята, че го бяха записали. Но пет минути след това новината бе опровергана.
	— Маурисио! — възкликна Гавирия. — Издънихме се!
	Все пак единственото, което тогава можеха да сторят, бе да се надяват, че новината ще се сбъдне така, както я бяха предали. Междувременно, тъй като не можеха да влязат в апартамента на Вилямисар поради стълпотворението вътре, останаха в дома на Асенет Веласкес един етаж по-горе, за да изчакат, след три лъжливи съобщения за освобождението му, истинската свобода на Пачо.


	Пачо Сантос бе чул новината за освобождаването на Маруха, прибързаната вест за своето собствено и издънката на правителството. В този момент в стаята влезе мъжът, с когото бе разговарял сутринта, и той го отведе под ръка и без превръзка на долния етаж. Там си даде сметка, че къщата е празна, а един от пазачите му обясни през смях, че са откарали мебелите с камион, за да не плащат наема за последния месец. Всички се сбогуваха с големи прегръдки и благодариха на Пачо за всичко, което бяха научили от него. Отговорът на Пачо бе искрен:
	— И аз научих много от вас.
	В гаража му връчиха книга, за да си закрие лицето, сякаш чете, и му изпяха предупрежденията. Ако им се изпречеше полицията, трябваше да скочи от колата, за да успеят да изчезнат. И най-важното: не биваше да казва, че е бил в Богота, а някъде по каменист път на три часа оттам. По една страховита причина: знаеха, че Пачо е достатъчно проницателен, за да е придобил представа за местоположението на къщата, и не биваше да я издава, защото през дългите дни на заложничеството охранителите бяха съжителствали със съседите, без да се крият.
	— Ако кажете нещо — каза в заключение отговорникът на операцията, — ще трябва да избием всички съседи, за да не ни разпознаят.
	Срещу полицейската будка на булевард „Бояка“ и 80 улица моторът изгасна. Отказа два, три, четири пъти, докато на петия запали. Всички плувнаха в студена пот. Две пресечки по-нататък взеха книгата от ръцете на отвлечения и го пуснаха на ъгъла с три банкноти по две хиляди песо за такси. Пачо взе първото, което мина, с млад симпатичен шофьор, който отказа да приеме пари и с натискане на клаксона и възторжени викове си проправи път през множеството, чакащо пред вратата на дома му. Репортерите от жълтата преса бяха разочаровани: след двеста четирийсет и четири дни затворничество очакваха измършавял и съкрушен човек, а срещнаха един подмладен отвън и отвътре Пачо Сантос, по-пълен, по-отнесен и с по-силно желание за живот от всякога. „Върна се съвсем същият“, заяви братовчед му Енрике Сантос Калдерон. Друг, заразен от екзалтираното настроение на семейството, каза: „Не му достигаха още шест месеца.“


	Маруха вече бе у дома си. Пристигнаха с Алберто, преследвани от подвижните телевизионни станции, които ги задминаваха и предвождаха, като предаваха на живо през задръстванията в движението. Водачите, които следяха перипетиите по радиото, ги разпознаваха на минаване и ги приветстваха с натискане на клаксоните, докато общият вой обхвана цялото трасе.
	След като изгуби баща си по пътя, Андрес Вилямисар реши да се прибере вкъщи, но бе шофирал толкова агресивно, че моторът се откъсна и лостът за скоростите се счупи. Остави автомобила под надзора на полицаите от най-близкия пост и спря първата кола, която мина: тъмносиво БМВ, шофирано от симпатичен чиновник, който слушаше новините. Андрес му каза кой е, защо е закъсал на пътя и го помоли да го откара докъдето може.
	— Качвайте се — му каза водачът, — но ви предупреждавам, че ако лъжете, лошо ще си изпатите.
	На ъгъла на Седмо шосе и 80 улица го застигна приятелка в старо рено. Андрес продължи с нея, но по нагорнището към Околовръстното колата заглъхна. Андрес едва се вмести в последния бял джип на Радио Кадена Насионал.
	Склонът към сградата бе блокиран от автомобили и тълпа съседи, наизлезли на улицата. Тогава Маруха и Вилямисар решиха да оставят колата, за да извървят пеш останалите сто метра. И без да забележат, бяха слезли на съвсем същото място, откъдето я бяха отвлекли. Първото лице, което Маруха разпозна сред възторженото множество, беше на Мария дел Росарио Ортис, създателка и директорка на предаването „Колумбия ги издирва“, което за пръв път тази вечер не бе излъчено поради липса на тема. Веднага зърна и Андрес, който бе успял да скочи от джипа и се мъчеше да стигне до сградата в мига, в който висок и снажен офицер от полицията заповяда да затворят улицата. Андрес, чисто интуитивно, го погледна в очите и каза твърдо:
	— Аз съм Андрес.
	Офицерът нищо не знаеше за него, но го пусна да мине. Маруха го разпозна, когато се втурна към нея и се прегърнаха сред залп от овации. Наложи се да си проправят път с помощта на патрулиращите полицаи. Маруха, Алберто и Андрес заизкачваха склона със свито сърце, докато накрая вълнението взе връх. За пръв път бликнаха сълзите им, които тримата се бяха опитвали да сдържат. Не можеше да е иначе: докъдето поглед стигаше, безброй добри съседи бяха развели знамена от прозорците на най-високите сгради и приветстваха с пролетни бели кърпи и оглушителни възгласи триумфалното завръщане у дома.


>	Епилог

	В девет сутринта на следващия ден, както бе уговорено, Вилямисар слезе от самолета в Меделин, без да е спал дори един час. Нощта бе преминала в празнуване на възкръсването. В четири часа призори, когато най-после останаха сами, той и Маруха бяха толкова превъзбудени от изминалия ден, че до сутринта седяха в хола да си споделят закъснели спомени. В имението Ла Лома посрещнаха Вилямисар с обичайния банкет, но този път го поливаха с шампанското на свободата. Почивката бе кратка, защото сега Пабло Ескобар бързаше, криещ се някъде по света, но вече лишен от щита на заложниците. Новият му емисар бе много висок мъж, словоохотлив, съвсем рус, с дълги златисти мустаци; наричаха го Хубавеца и разполагаше с всички пълномощия за преговорите по предаването.
	По разпореждане на президента Сесар Гавирия целият процес на юридическото споразумение с адвокатите на Ескобар бе проведен под ръководството на доктор Карлос Едуардо Мехия и със знанието на министъра на правосъдието. При физическото предаване в ръцете на властите Мехия щеше да съгласува действията си от страна на правителството с Рафаел Пардо, а от страна на Ескобар с Хорхе Луис Очоа и Хубавеца, както и със самия наркобарон, притаил се някъде в сенките. Вилямисар продължаваше да е активен посредник на правителството, а отец Гарсия Ерерос, който бе моралният гарант на Ескобар, оставаше на разположение, ако спешно възникнеха спънки.
	Ескобар настояваше Вилямисар да пристигне в Меделин веднага на другия ден след освобождаването на Маруха и това навеждаше на мисълта, че предаването ще е незабавно, но скоро стана ясно, че не е така, защото според него оставали още някои подробности. Голямата тревога на всички, и особено на Вилямисар, бе да не се случи нещо с Ескобар, преди да се е предал. Вилямисар знаеше, че Ескобар или оцелелите след него щяха да го накарат да заплати с живота си при най-малкото подозрение, че не е спазил дадената дума. Самият Ескобар разчупи леда, като му се обади по телефона в Ла Лома и го запита без предисловия:
	— Доктор Виля, сега доволен ли сте?
	Вилямисар никога не го беше виждал, нито чувал и го впечатли абсолютно спокойният глас, без намек за приписвания му митичен ореол. „Благодаря ви, че дойдохте — продължи Ескобар, без да дочака отговор, с простонародното си държане, подчертавано от грубоватия говор от бордеите. — Вие сте човек на дадената дума и не можеше да ме подведете.“ И веднага премина към същността на въпроса:
	— Да се договорим как ще се предам.
	Всъщност Ескобар вече знаеше как ще се предаде, но може би искаше да преповтори всичко с човека, на когото бе гласувал цялото си доверие. Адвокатите му и директорът на отдел Криминални разследвания, понякога директно, а понякога и чрез районната директорка, но винаги съгласувано с министъра на правосъдието, бяха обсъдили една по една всички подробности на предаването. След като бяха изяснени юридическите въпроси, произлизащи от различните тълкувания на президентските укази, основните теми бяха сведени до три: затвора, персонала на затвора и ролята на полицията и армията.
	Затворът — в бившия Рехабилитационен център за наркомани в Енвигадо — почти бе завършен. Вилямисар и Хубавеца отидоха там по молба на Ескобар, в деня след освобождаването на Маруха и на Пачо Сантос. Видът му беше доста потискащ поради струпаните отломки и пораженията от силните дъждове същата година. Техническата инсталация за безопасност бе готова. Представляваше двойна ограда с височина два метра и осемдесет сантиметра от петнайсет реда тел, по която минаваше ток от пет хиляди волта, и седем наблюдателни вишки, без да се броят двете при охраната на портала. Последните две щяха да бъдат допълнително подсилени както за да не може Ескобар да избяга, така и за да му се осигури безопасност.
	Единствената критика от страна на Вилямисар бе за банята към стаята за Ескобар, облицована с италиански плочки, които той препоръча да сменят — и бяха заменени — с по-скромна декорация. Заключението в доклада му бе още по-сдържано: „Затворът ми изглежда съвсем като затвор.“ В действителност легендарният разкош, който бе скандализирал страната и половината свят и бе сринал престижа на правителството, бе създаден по-късно, при някаква невъобразима операция, извършена отвътре, с помощта на подкупи и заплахи.
	Ескобар поиска от Вилямисар номера на чист телефон в Богота, за да уговарят помежду си подробностите за физическото му предаване, и той му даде номера на съседката си от горния етаж, Асенет Веласкес. Прецени, че няма по-подходящ телефон от този, на който по всяко време звъняха писатели и художници, дотолкова откачени, че да изкарат от релси и най-обръгналия подслушвач. Уговорката беше проста и невинна — анонимен глас се обаждаше в дома на Вилямисар и му казваше: „След петнайсет минути, докторе.“ Вилямисар се качваше спокойно в апартамента на Асенет, а след петнайсет минути звънеше лично Пабло Ескобар. Веднъж Вилямисар се забави в асансьора и слушалката вдигна Асенет. Глас с груб акцент от Меделин попита за доктор Вилямисар.
	— Той не живее тук — отговори Асенет.
	— Не се безпокойте — възрази мъжът закачливо. — Той вече се качва.
	Бе го казал лично самият Пабло Ескобар, но Асенет би го научила само ако й хрумне да прочете тази книга. Воден от елементарна лоялност, Вилямисар понечи да го сподели още същия ден, но тя — не беше толкова наивна — си запуши ушите.
	— Не искам да знам нищо за нищо — му каза. — Правете каквото искате в дома ми, но без да ми казвате.
	По онова време Вилямисар вече няколко пъти бе ходил поне по веднъж седмично в Меделин. Обаждаше се на Мария Лия от хотел „Интерконтинентал“ и тя му изпращаше кола, която да го закара в Ла Лома. При едно от първите пътувания бе отишъл с Маруха, за да поблагодари на семейство Очоа за помощта. По време на обяда изникна въпросът за пръстена със смарагди и малки диаманти, който не й бяха върнали в деня на освобождаването. Вилямисар също го бе споменал и Очоа пратиха послание на Ескобар, но той не отговори. Хубавеца, който също присъстваше, предложи да й подарят друг, но Вилямисар уточни, че Маруха държи на пръстена не заради материалната, а заради сантименталната му стойност. Хубавеца обеща да постави въпроса пред Ескобар.
	Първото обаждане на наркобарона в дома на Асенет бе по повод една емисия на „Минутата на Бога“, в което отец Гарсия Ерерос го обвини, че е отявлен разпространител на порнография, и го призова да се върне в правия път. Никой не можа да проумее подобна промяна. Ескобар помисли, че ако отецът се е обърнал срещу него, трябва да е заради нещо много важно, и постави условието, че ще се предаде само след незабавно и публично обяснение. Най-тежко за него бе, че хората му бяха приели да се предадат, водени от вярата си в думата на свещеника. Вилямисар отведе отеца в Ла Лома и оттам той обясни всичко на Ескобар по телефона. Според него при записа на предаването била допусната редакторска грешка, че той уж казал нещо, което не бил казал. Ескобар записа разговора и го пусна на хората си да го изслушат, с което успя да преодолее кризата.
	Но това не бе всичко. Правителството настояваше външния периметър на затвора да се охранява от смесени патрули от армията и националната гвардия; след като близката гора се изсече, мястото да бъде използвано за стрелбище, а прерогативите за назначаването на охраната да се предоставят на тристранна комисия с представители на националното правителство, на общината на Енвигадо и на прокуратурата, тъй като затворът беше от регионално и национално значение. Ескобар се възпротиви пазачите да са разположени толкова близо, защото враговете му можели да организират покушение в затвора. Беше против смесените патрули, защото — според адвокатите му и съгласно правилника за затворите — във вътрешността им не трябвало да присъстват сили на обществения ред. Беше и против изсичането на съседната гора: първо, защото улеснявало кацането на хеликоптери, и второ, защото се предполагало, че стрелбището ще се превърне в полигон със затворниците вместо мишени, докато успяха да го убедят, че от военна гледна точка стрелбището ще осигурява по-добра видимост към околността. Именно в това беше преимуществото на Центъра за наркомани — както за властите, така и за затворниците, — тъй като от всяка точка в сградата се разкриваше широк изглед към долината и планината и всяка опасност можеше да се забележи навреме. Накрая, освен редовете от бодлива тел, директорът на отдел Криминални разследвания поиска в последния момент около затвора да се издигне и блиндирана стена. Ескобар се вбеси.
	На 30 май, четвъртък, „Еспектадор“ публикува информация — приписвана на официални и напълно достоверни източници — относно предполагаемите условия на Ескобар за предаването му, обсъдени на съвместна среща от негови адвокати и представители на правителството. Между тези условия — според публикацията — най-скандалното условие беше уволнението на генерал Маса Маркес и отстраняването от длъжност на генералите Мигел Гомес Падиля, началник на националната полиция, и на Октавио Варгас Силва, началник на ДИХИН*.
	[* Dirección de Investigación Judicial de la Policía (исп.) — Полицейска дирекция за съдебно разследване. — Б.пр.]


	Президентът Гавирия назначи среща на генерал Маса Маркес в кабинета си, за да си изясни изтичането на информация, което близки до правителството кръгове му приписваха. Срещата продължи половин час и ако човек ги познаваше, трудно би могъл да прецени кой от двамата е бил по-невъзмутим. С мекия си бавен баритон генералът разказа подробно за разследванията си по случая. Президентът го изслуша в пълно мълчание. Двайсет минути по-късно се разделиха. На следващия ден генералът изпрати на президента официално писмо от шест страници. В него, за да остане и писмено доказателство, най-подробно повтаряше всичко казано устно.
	Съгласно разследването — пишеше в писмото — източникът на информацията е Марта Ниевес Очоа, която няколко дни преди това дала ексклузивно интервю на редакторите по съдебните въпроси на вестник „Тиемпо“, с изключителни права върху публикацията, която те самите недоумяват как се бе появила първо в „Еспектадор“. Генералът уверяваше, че е пламенен поддръжник на предаването на Пабло Ескобар. Потвърждаваше, че е верен на дълга си, както и на своите принципи и задължения, и завършваше: „По причини, които са ви известни, господин президент, много учреждения и отделни личности упорито търсят слабости в професионалната ми дейност, навярно с желанието да ме предизвикат към рисковани действия, които да улеснят постигането на целите им, насочени срещу мен.“
	Марта Ниевес Очоа отрече да е източникът на информацията и въпросът бе забравен. Три месеца по-късно обаче — Ескобар вече беше в затвора, — по нареждане на президента, главният секретар на президентството Фабио Вилегас повика в кабинета си генерал Маса, покани го в Синия салон и крачейки от единия до другия край като на неделна разходка, го уведоми за президентското решение, че е отстранен от длъжност. Маса излезе оттам с убеждението, че това е доказателство за споразумение между Ескобар и правителството, което то бе отричало. Така и заяви: „Бях спазарен.“
	Във всеки случай още преди това Ескобар бе довел до знанието на генерал Маса, че войната между тях е приключила, че е забравил всичко и действително се е предал: преустановявал покушенията, разпускал бандата и бил готов да предаде динамита. Като доказателство му изпрати списък с тайници, в които откриха седемстотин килограма взрив. По-късно, вече от затвора, продължи да разкрива на бригадата в Меделин и други скривалища с общо два тона взривни материали. Маса никога не му повярва.
	Протакането на предаването бе изнервило правителството и то назначи за директор на затвора Луис Хорхе Патакива Силва, който беше от Бояка, а не от Антиокия, както и двайсет бойци от националната гвардия от различни департаменти в страната, но не и от Антиокия. „Ако поискат да подкупят някого — каза Вилямисар, — няма значение дали ще е от Антиокия, или от друго място.“ На Ескобар също му бяха дотегнали всички увъртания и предпочете да не спори. Накрая бе договорено, че не полицията, а армията ще охранява влизането в затвора, както и че ще се приложат извънредни мерки, за да не се тревожи Ескобар, че може да бъде отровен със затворническа храна.
	Националната дирекция на затворите постанови същия режим за посещения като на братята Очоа Васкес в строго охранявания затвор в Итагуи. Ставането беше най-късно в седем сутринта, а крайният срок за прибиране в заключената и затворена с катинар килия — в осем вечерта. Ескобар и другарите му можеха да приемат посещения на жени всяка неделя, от осем сутринта до два следобед; на мъже в събота, а на малолетни през първата и третата неделя от месеца.
	На 9 юни призори бойци от батальона на военната полиция в Меделин смениха кавалерийското поделение, охраняващо околността, и се заеха с осигуряването на внушителна система за безопасност, като прочистиха близките възвишения от странични лица и установиха пълен контрол по земя и по въздух. Не можеше да има повече претексти. Вилямисар — с цялата си откровеност — съобщи на Ескобар, че му благодари за освобождаването на Маруха, но не възнамерява повече да се излага на опасност заради неговата нерешителност да се предаде. Напълно сериозно нареди да го уведомят: „Оттук насетне аз не отговарям.“ Ескобар взе решение след два дни, като постави последното си условие: на предаването да присъства и главният прокурор.
	Необичайна спънка в последния момент едва не предизвика ново отлагане: Ескобар не разполагаше с официално удостоверение за самоличност, за да докаже, че се предава той, а не някой друг. Един от адвокатите му постави въпроса пред властите и поиска на Ескобар да бъде издадено гражданско удостоверение, без да се взема под внимание, че — търсен от цялата полиция — той би трябвало да се яви лично в съответното отделение за гражданска регистрация. Екстреното решение бе да се идентифицира с пръстов отпечатък и номера на личната карта, която бе използвал по време на служба в някаква нотариална кантора, като същевременно декларира, че не може да я представи, тъй като я е изгубил. На 18 юни в дванайсет през нощта Хубавеца събуди Вилямисар, за да се качи и да отговори на спешно обаждане по телефона. Беше много късно, ала апартаментът на Асенет беше като веселяшки ад под звуците на акордеона на Ехидио Куадрадо и неговия състав за фолклорна музика. Вилямисар трябваше да си пробива път с лакти сред гъстата обезумяла тълпа от най-обсъжданите знаменитости в сферата на културата. В типичния си стил Асенет му прегради пътя.
	— Знам коя ви се обажда — му каза. — Но внимавайте да не ви кастрират.
	Остави го в спалнята в мига, в който телефонът иззвъня. Насред грохота, разтърсващ жилището, Вилямисар едва успя да чуе най-важното:
	— Готов съм. Елате в Меделин утре рано сутринта.


	В седем сутринта Рафаел Пардо предостави самолет от гражданската авиация на разположение на официалната делегация, която щеше да участва в предаването. Притеснен от евентуално изтичане на информация, Вилямисар се яви в дома на отец Гарсия Ерерос в пет сутринта. Завари го в параклиса, където завършваше молитвата си, с неизбежното бяло пончо върху расото.
	— Е, отче, да вървим — му каза. — Заминаваме за Меделин, защото Ескобар ще се предаде.
	В самолета — освен тях двамата — пътуваха Фернандо Гарсия Ерерос, племенник на отеца, който понякога му служеше като помощник; Хайме Васкес от Съвета за информация; главният прокурор на републиката доктор Карлос Густаво Ариета и делегираният прокурор по правата на човека доктор Хайме Кордоба Тривиньо. На летище „Олая Ерера“, в самия център на Меделин, ги посрещнаха Мария Лия и Марта Ниевес Очоа.
	Официалната делегация бе откарана в губернаторството. Вилямисар и отецът отидоха в жилището на Мария Лия да закусят, докато приключат с последните формалности по предаването. Там узнаха, че Ескобар е на път, но за да избегне многобройните полицейски постове, ту пътува с кола, ту обикаля по улиците пеш. В тези игри той беше експерт.
	Свещеникът пак се беше изнервил. Падна му едната леща, той я настъпи и до такава степен се разстрои, че Марта Ниевес трябваше да го заведе в оптика „Сан Игнасио“, където разрешиха проблема с обикновени очила. Градът беше претъпкан със силно охранявани постове и на почти всички ги спираха, но не за да ги претърсят, а за да благодарят на отчето за онова, което прави за доброто на Меделин. В този град всичко бе възможно, а и най-строго пазената тайна в света тук на мига ставаше публично достояние.
	В два и половина следобед Хубавеца се яви в апартамента на Мария Лия, облечен като за разходка на открито, с леко яке и удобни обувки.
	— Готово — съобщи на Вилямисар. — Отиваме в губернаторството. Вие тръгнете по един път, а аз ще ида по друг.
	Потегли сам в колата си. Вилямисар, отец Гарсия Ерерос и Марта Ниевес се качиха в колата на Мария Лия. Пред губернаторството двамата мъже слязоха. Жените останаха да чакат отвън. Хубавеца не се държеше вече като студен и ефикасен изпълнител, а се мъчеше да се скрие и от себе си. Сложи си тъмни очила и шапка за голф и все изоставаше след Вилямисар, на втори план. Някой го бе забелязал да влиза с отеца и бе побързал да се обади по телефона на Рафаел Пардо и да му каже, че Ескобар — много рус, много висок и елегантен — току-що се предал в губернаторството.
	Малко преди да излязат, съобщиха на Хубавеца по радиотелефона, че някакъв самолет се е насочил към въздушното пространство на града. Оказа се медицински военен самолет, превозващ войници, ранени в сблъсък с партизански отряди в района на Ураба. Властите започваха да се тревожат, че става прекалено късно, тъй като хеликоптерите не можеха да летят по тъмно, а отлагането на операцията за другия ден можеше да се окаже фатално. Вилямисар се обади на Рафаел Пардо и той нареди военният самолет да се отклони, и повтори категоричната заповед да се осигури чисто небе над града. Докато чакаше развръзката, той записа в личния си дневник: „И пиле не прехвърча днес над Меделин.“
	Първият хеликоптер — „Бел 206“ за шестима пътници — излетя малко след три часа от покрива на губернаторството с главния прокурор и Хайме Васкес, Фернандо Гарсия Ерерос и радиожурналиста Луис Алирио Кале, чиято огромна популярност беше още една гаранция за спокойствието на Пабло Ескобар. Един офицер от силите за сигурност трябваше да насочва пилота по най-прекия път към затвора.
	Вторият хеликоптер — „Бел 412“ за дванайсет пътници — излетя десет минути по-късно, след като Хубавеца получи заповед по радиотелефона. Вилямисар се качи с него и с отеца. Хеликоптерът едва бе набрал височина, когато чуха по радиото новината, че на първо четене, все още подлежащо на ратифициране, Конституционната асамблея е отхвърлила правителствената позиция и е приела да не се екстрадират национални престъпници — с петдесет и един гласа „за“, тринайсет „против“ и пет „въздържали се“. Въпреки че нямаше признаци това да е предварително съгласувано, само дете би повярвало, че Ескобар не е знаел за резултатите и затова е чакал до последния момент, за да се предаде.
	Пилотите следваха инструкциите на Хубавеца накъде да се насочат, за да приберат Пабло Ескобар и да го откарат в затвора. Полетът беше кратък и толкова нисък, че все едно упътваше такси: поемете по Осма, продължете направо, сега надясно, още, още, до парка, готово. Изведнъж иззад алея с дървета, сред ярки тропически цветя и насред оживеното движение в богаташкия квартал Ел Побладо, изникна великолепна къща с идеално футболно игрище, гладко като маса за билярд.
	— Приземете там — нареди Хубавеца. — И не изключвайте двигателите.
	Едва когато се спуснаха до нивото на сградата, Вилямисар забеляза, че около игрището чакат поне трийсетина мъже с насочени оръжия. След като хеликоптерът кацна на безукорната поляна, от групата се откъснаха петнайсетина охранители, които забързаха към машината, обкръжили мъж, който не можеше да остане незабелязан. Имаше дълга до раменете коса, много черната му гъста и остра брада стигаше до гърдите, кожата му бе мургава и обветрена от планинското слънце. Беше набит, носеше маратонки и обикновено светлосиньо памучно яке и се движеше с лекота и плашещо самообладание. Вилямисар го разпозна от пръв поглед само защото се различаваше от всички мъже, които бе срещал в живота си.
	След като се сбогува с бързи силни прегръдки с най-близките си телохранители, Ескобар посочи на двама от тях да се качат от другата страна на хеликоптера. Бяха Мърльото и Отто, едни от най-близките му. После се качи и той, без да се пази от бавно въртящите се перки. Преди да седне и преди всички останали поздрави Вилямисар. Протегна му ръка — топла и добре поддържана — и го попита без никаква промяна в гласа:
	— Как сте, доктор Вилямисар?
	— Как я карате, Пабло? — отвърна му той.
	С любезна усмивка Ескобар се обърна към отец Гарсия Ерерос и му поблагодари за всичко. Седна до двамата си телохранители и, изглежда, едва тогава забеляза, че и Хубавеца е там. Може планът да е бил той само да предаде указанията на Вилямисар, без да се качва в хеликоптера.
	— А, и вие сте тук, затънал до края в тази бъркотия — каза Ескобар.
	Никой не разбра дали това е похвала, или упрек, но тонът бе по-скоро сърдечен. Хубавеца, замаян като останалите, поклати глава и се усмихна:
	— Ех, Патрон!
	Тогава като в просветление Вилямисар осъзна, че Ескобар е много по-опасен човек, отколкото всички мислеха, защото в неговото спокойствие и самообладание имаше нещо свръхестествено. Хубавеца се опита да затвори вратата до себе си, но не знаеше как и се наложи вторият пилот да го направи. От вълнение никой не бе съумял да издаде заповед. Пилотът, напрегнат в очакването на команда, попита:
	— Излитаме ли?
	Тогава Ескобар за пръв път прояви признак на сдържаното си нетърпение.
	— Разбира се — побърза да се разпореди. — Давай! Давай!
	Когато хеликоптерът се откъсна от затревената площ, той се обърна към Вилямисар: „Всичко е наред, нали, докторе?“ Без да се обърне да го погледне, Вилямисар му каза самата истина: „Всичко е съвършено.“ Нищо повече, защото полетът бе приключил. Хеликоптерът направи последен кръг над дърветата и кацна на затворническото футболно игрище — каменисто, със счупени врати — до първия хеликоптер, пристигнал четвърт час преди това. Цялото пътуване от губернаторството не бе продължило повече от петнайсет минути.
	Последвалите две минути обаче се оказаха особено напрегнати. Веднага след отварянето на вратата Ескобар понечи да слезе пръв и се озова обкръжен от охраната на затвора: петдесетина мъже в сини униформи, напрегнати и леко объркани, бяха насочили към него пушки с дълги приклади. Ескобар се изненада, за миг изгуби контрол и изкрещя властно и страховито:
	— Свалете оръжията, мамка ви!
	Когато началникът на охраната издаде същата заповед, пазачите вече я бяха изпълнили, Ескобар и придружителите му изминаха останалите двеста метра до сградата, където ги чакаше началството на затвора, членовете на официалната делегация и първата група негови последователи, дошли по земя да се предадат заедно с него. Там бяха съпругата на Ескобар и майка му — много бледа, на път да се разплаче. Минавайки покрай нея, той ласкаво я потупа по рамото с думите: „Спокойно, старо.“ Директорът на затвора тръгна към него с протегната ръка.
	— Господин Ескобар — представи се той. — Аз съм Луис Хорхе Патакива.
	Ескобар му стисна ръката. После повдигна левия крачол на панталона й извади пистолета от кобура, пристегнат на глезена. Представляваше прекрасно произведение на изкуството: „Зиг Зауер 9“, със златен монограм, инкрустиран върху седефената дръжка. Ескобар не свали пълнителя, а изваждайки един по един патроните, ги захвърли на пода.
	Беше малко театрален жест, който изглеждаше заучен, ала постигна търсения ефект като доказателство за доверие към главния тъмничар, заради чието назначение си бе изгубил съня. На следващия ден бе публикувано, че при предаването на пистолета си Ескобар казал на Патакива: „За мира в Колумбия.“ Никой от свидетелите не помнеше да го е чул, а Вилямисар още по-малко, прехласнат от вида на красивото оръжие.
	Ескобар се здрависа с всички. Делегираният прокурор задържа ръката му с думите: „Тук съм, господин Ескобар, за да се уверя, че се спазват правата ви.“ Ескобар му благодари с подчертана почтителност. Накрая взе ръката на Вилямисар.
	— Да повървим, докторе — му каза. — Ние двамата имаме много да си говорим.
	Отведе го до външния коридор и там разговаряха десетина минути, облакътени на парапета с гръб към останалите. Ескобар започна с официални благодарности. После с изумително спокойствие изказа съжаление за страданията, които бе причинил на Вилямисар и семейството му, но го помоли да разбере, че войната е била много сурова и за двете страни. Вилямисар се възползва от възможността да разреши трите най-големи загадки в живота си: защо бе убит Луис Карлос Галан, защо Ескобар се бе опитал да го убие и защо бяха отвлекли Маруха и Беатрис.
	Ескобар отхвърли вината за първото престъпление. „Работата е там, че всичко живо искаше да убие доктор Галан“, каза. Не опроверга, че е присъствал на обсъждането, когато е било взето решение за покушението, но отрече да е замесен или да има нещо общо с изпълнението. „Бяха замесени много хора — каза. — Аз дори бях против, защото знаех какво ще последва, ако го убият, но такова беше решението и не можех да се възпротивя. Моля ви да го кажете на доня Глория.“
	По втория въпрос бе категоричен, че група приятели, членове на Конгреса, го бяха убедили, че Вилямисар е неконтролируем и твърдоглав колега и на всяка цена трябва да го спрат, преди да е прокарал приемането на закона за екстрадицията. „Освен това — каза — в тази наша война убиваха човек и само по слухове. Но сега, след като ви познавам, доктор Вилямисар, благославям часа, в който се отървахте.“
	За отвличането на Маруха даде съвсем просто обяснение. „Аз отвличах хора, за да постигна нещо, а не го постигах, никой не разговаряше с мен и не ми обръщаше внимание, така че прибрах доня Маруха, за да видя дали ще успея.“ Не приведе повече доводи, а се отклони в дълъг коментар как по време на преговорите постепенно опознавал Вилямисар, докато се убедил, че е сериозен и храбър мъж, за чиято честна дума си е заслужил вечната му признателност. „Знам, че ние двамата не можем да бъдем приятели“, му каза. Но Вилямисар можел да е сигурен, че оттук насетне на него и на семейството му няма да се случи нищо лошо.
	— Аз ще остана тук кой знае докога — каза. — Но все още имам много приятели, така че ако някой от вашите се почувства заплашен, ако някой ви закачи, само ме уведомете. Вие сдържахте обещанието си и аз ще спазя своето, много благодаря. Давам ви честна дума.
	Преди да се сбогува, Ескобар поиска като последна услуга Вилямисар да успокои майка му и жена му, които бяха на ръба на нервна криза. Той го изпълни, но без особена надежда, защото и двете бяха убедени, че цялата церемония не е нищо друго, освен зловеща клопка на правителството, за да убият Ескобар зад стените на затвора. Накрая Вилямисар влезе в кабинета на директора и набра по памет номер 284 33 00 в президентския дворец с молба да открият Пардо, където и да се намира.
	Оказа се в кабинета на съветника по печата Маурисио Варгас, който отговори и без коментари предаде слушалката. Пардо разпозна ниския спокоен глас, в който този път звучеше тържествуваща нотка.
	— Доктор Пардо — каза Вилямисар. — Довел съм ви Ескобар тук в затвора.
	Пардо — може би за пръв път през живота си — прие новината, без да я прекара през ситото на съмнението.
	— Чудесно! — възкликна.
	Избъбри набързо някакъв коментар, който Маурисио Варгас дори не се опита да разбере, затвори телефона и без да почука, влезе в кабинета на президента. Варгас, който бе журналист по рождение, нащрек денем и нощем, по бързането на Пардо и забавянето му при президента допусна, че вероятно става дума за нещо важно. Нямаше търпение да изчака повече от пет минути. Влезе в кабинета на президента, без да чака покана, и го завари да се смее с цяло гърло на нещо, което Пардо му бе съобщил. Тогава узна новината. Маурисио с доволство си представи тълпата журналисти, които всеки момент щяха да нахлуят в кабинета му, и си погледна часовника. Беше четири и половина следобед. Два месеца по-късно Рафаел Пардо щеше да стане първият цивилен, назначен за министър на отбраната, след петдесет години военни на този пост.


	През декември Пабло Емилио Ескобар Гавирия бе навършил четирийсет и една години. Според задължителния медицински преглед при влизането в затвора здравословното му състояние беше оценено като на „млад мъж в нормална физическа и умствена кондиция“. Единствената забележка се отнасяше за странен оток на слизестата носна тъкан и нещо като белег от пластична операция на носа, но той обясни, че е от младежка травма, получена по време на футболен мач.
	Протоколът за доброволното предаване бе подписан от директорката на районния отдел за криминални разследвания и от делегирания прокурор по правата на човека. Ескобар потвърди подписа си с пръстов отпечатък на палеца и номера на изгубената си лична карта 8.345.766, издадена в Енвигадо. Секретарят Карлос Алберто Браво направи заверка в края на документа: „След като подписа протокола, господин Пабло Ескобар помоли настоящият документ да бъде подписан и от доктор Алберто Вилямисар Карденас, който също постави подписа си.“ Вилямисар го стори, макар че никога не му стана ясно в качеството на какъв.
	След приключването на процедурата Пабло Ескобар се сбогува с всички и влезе в килията, в която щеше да живее, все така зает с дейността и с търговията си, но под закрилата на държавата, поставена в служба на домашния покой и безопасността му. От следващия ден обаче затворът, съвсем като затвор по думите на Вилямисар, започна да се превръща в петзвездно имение с всички възможни луксозни придобивки, инсталации за отдих и улеснения за празненства и престъпления, изградено с първокачествени материали, вкарани постепенно в пригоденото за това двойно дъно на багажника на пикап от снабдяването. Двеста деветдесет и девет дни по-късно, когато правителството узна за скандала, бе решено без предупреждение да преместят Ескобар в друг затвор. Също толкова невероятен като факта, че на правителството му потрябва почти година, за да разбере какво се случва в затвора, бе и начинът, по който Ескобар подкупи с паница леща един сержант и двама примрели от страх войници, и се измъкна заедно с тъмничарите през съседната гора, под носа на служителите и войската, надзираващи преместването.
	С това подписа смъртната си присъда. Според по-късните му изявления действията на правителството били толкова необичайни и неочаквани, че не повярвал, че наистина ще го преместят, а помислил, че ще го убият или ще го екстрадират в Съединените щати. Когато проумя мащабите на грешката си, предприе две успоредни кампании, за да принуди правителството още веднъж да му направи услугата да го прибере зад решетките: най-голямата офанзива на терористични взривови атентати в историята на страната и предложението да се предаде без никакви предварителни условия. Правителството пренебрегна предложението му, страната не отстъпи пред терора на колите-бомби, а полицейската офанзива достигна неописуеми измерения.
	За Ескобар светът вече не бе същият. Хората, които биха могли отново да му помогнат да спаси живота си, нямаха нито желание, нито мотиви. Отец Гарсия Ерерос бе починал на 24 ноември 1992 г. от бъбречна недостатъчност с усложнения, а Паулина — без препитание и без спестявания — потърси убежище в една спокойна есен, с децата и хубавите си спомени, така че днес никой не си я спомня дори в „Минутата на Бога“. Алберто Вилямисар, назначен за посланик в Холандия, получи няколко известия от Ескобар, но вече бе прекалено късно за каквото и да било. Огромното състояние на наркобарона, изчислявано на три милиарда долара, в голямата си част бе изчезнало в мръсните канали на войната или се бе разпиляло с разпадането на картела. Семейството му не намираше никъде по света място, където да спи без кошмари. Превърнат в най-търсената плячка в нашата история, Ескобар не можеше да остане повече от шест часа на едно място, пътят в лудешкото му бягство бе осеян с труповете на невинни жертви, а собствените му телохранители умираха убити, предаваха се на правосъдието или преминаваха към ордите на врага. Службата му за безопасност, та дори и собственият му почти животински инстинкт за самосъхранение изгубиха някогашната си дарба.
	На 2 декември 1993 г. — само ден след като бе навършил четирийсет и четири години — Ескобар не устоя на изкушението да поговори по телефона със сина си Хуан Пабло, който заедно с по-малката си сестра и майка им се бе върнал в Богота, защото им бяха отказали убежище в Германия. Хуан Пабло, по-подозрителен и от него, след две минути го предупреди да прекъсне разговора, защото полицията ще засече обаждането. Ескобар — чието преклонение пред семейството беше пословично — не му обърна внимание. В същия момент, службите за проследяване бяха успели да установят точното място в квартал Лос Оливос в Меделин, откъдето разговаряше. В три часа и петнайсет минути следобед група от двайсет и трима специални агенти под прикритие, облечени цивилно, обградиха района, завзеха къщата и вече насилваха вратата на втория етаж, когато Ескобар ги усети. „Оставям те — каза по телефона на сина си, — защото тук става нещо странно.“ Това бяха последните му думи.


	След като Ескобар се бе предал, Вилямисар прекара нощта в най-разпуснатите и опасни заведения в Меделин, в пиене на силна ракия с телохранителите му. Хубавеца, пиян до козирката, разказваше на всеки готов да го изслуша, че доктор Вилямисар е единственият човек, от когото Патрона поискал извинение. В два през нощта той се изправи и без обяснения помаха с ръка за довиждане.
	— До никога, доктор Вилямисар — каза. — Сега трябва да изчезна и вероятно никога повече няма да се видим. За мен беше удоволствие да се запознаем.
	Призори закараха натряскания Вилямисар в имението Ла Лома. Следобед в самолета за Богота не се говореше за нищо друго, освен за предаването на Пабло Ескобар. Този ден Вилямисар беше един от най-прославените мъже в страната, но никой не го разпозна в навалицата на летището. Вестниците бяха посочили, че е присъствал в затвора, но без да публикуват снимката му, така че на неговата действителна и решаваща роля в целия процес на предаването, изглежда, бе отредено да остане в мрака на тайната слава.
	Един следобед, на път за вкъщи, Вилямисар си даде сметка, че всекидневието е възстановило прекъснатата си нишка. Андрес учеше в стаята си. Маруха безмълвно водеше сурова война с призраците, за да стане отново същата като преди. Изправен на задните си крака, конят от времето на династия Танг се бе върнал на мястото си, между прекрасните реликви от Индонезия и античните предмети от половината свят, върху предназначената им маса, на която го искаше, и в ъгъла, където го бе виждала в сънищата си през безкрайните нощи на заложничеството. Бе се върнала в офиса на „Фосине“ със същия автомобил, от който я бяха отвлекли — следите от куршумите по стъклата бяха заличени, — а друг нов и благодарен шофьор бе заел мястото на убития. След по-малко от две години тя щеше да бъде назначена за министър на просветата.
	Вилямисар, без работа и без желание да я търси, отвратен от политиката, бе предпочел да си отдъхне известно време по свой начин: вършеше дребни домашни ремонти, отпиваше от безделието глътка по глътка със стари събратя по чашка, лично ходеше да пазарува, за да усеща и да доставя удоволствие на приятелите си от деликатесите на националната кухня. Бе го обзело настроение да прекарва следобедите в четене и да си пусне брада. По време на един неделен обяд, когато мракът на носталгията започваше да замъглява миналото, някой позвъни на вратата. Помислиха, че Андрес пак си е забравил ключовете. Тъй като беше почивният ден на прислугата, отвори Вилямисар. Млад мъж в спортно яке му връчи пакетче, увито в подаръчна хартия и вързано със златиста панделка; без да продума или да му даде време за въпроси, изчезна по стълбите. Вилямисар си помисли, че може да е бомба. В първия миг го разтърси погнусата от похищението, но развърза панделката и разопакова пакетчето с върха на пръстите, далече от трапезарията, където го чакаше Маруха. Оказа се кутийка от изкуствена кожа, а вътре в атлазено гнездо беше пръстенът, който бяха отнели на Маруха в нощта на отвличането. Една диамантена люспа липсваше, но беше същият.
	Тя не можеше да повярва. Сложи си го и разбра, че много бързо възстановява здравето си, защото й беше по мярка.
	— Ама че работа! — въздъхна замечтано. — За всичко това може да се напише книга.
