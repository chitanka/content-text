>	Едно: Подготовка на погребение

	Малко след единайсет часа в една ясна пролетна утрин — от онези дни, когато слънцето сякаш грее в бяло, с обещание за топлина, което така и не изпълнява, Даяна Купър пресече Фулъм Роуд и влезе в погребалния дом.
	Тя беше ниска, подчертано делова дама: в погледа й се четеше решителност, както и в елегантно подстриганата й коса, дори в самата й походка. Ако я бяхте видели да се задава срещу вас, неволно щяхте да направите крачка встрани, за да й сторите път. И въпреки това у нея нямаше нищо неприветливо. Беше прехвърлила шейсетте и имаше мило, кръгло лице. Беше скъпо облечена, със светъл разкопчан шлифер, под който се виждаха розов пуловер и сива пола. Носеше тежка огърлица от мъниста и камъни, която може би беше скъпа, а може би не, и няколко диамантени пръстена, които несъмнено бяха. По улиците на Фулъм и Саут Кенсингтън имаше много жени като нея. Можеше да се е запътила на обяд или към някоя галерия.
	Погребалният дом се казваше „Корнуолис и синове“ Беше на ъгъл и името беше изписано с класически шрифт както върху фасадата на сградата, така и отстрани, за да го забележите, откъдето и да се приближавате. Закаченият над входната врата часовник във викториански стил, който беше спрял, доста уместно, на 11.59 часа, пречеше на двата надписа да се срещнат в средата. Една минута преди полунощ. Под името на фирмата, отново изписано два пъти, се четеше пояснението: „Независими траурни услуги: семеен бизнес от 1820 година“ Три витрини гледаха към улицата; две от тях бяха със спуснати завеси, а на третата имаше само една отворена мраморна книга с гравиран цитат: _Нещастията тръгнат ли, те идат не поотделно като съгледвачи, а в гъсти полкове*1_.
	[*1 У. Шекспир, „Хамлет“, 4 д., 5 сц, превод Валери Петров. — Б. пр.]
	Всичко дървено — рамките на прозорците, фасадата, входната врата — беше боядисано в тъмносиньо, граничещо с черното.
	Когато госпожа Купър отвори вратата, едно звънче със старовремски пружинен механизъм шумно иззвъня веднъж. Тя се озова в неголяма рецепция, обзаведена с два дивана, една ниска масичка и няколко книжни лавици, от които струеше онази особена тъга, типична за книгите, които стоят непрочетени. Към горните етажи водеше стълбище. Напред продължаваше един тесен коридор.
	Почти мигновено на стълбището се появи набита жена с дебели крака и тежки, черни кожени обувки, която пое надолу към нея. Жената се усмихваше мило и учтиво. Усмивката й подсказваше, че става дума за деликатни, болезнени дела, но към тях ще се отнесат спокойно и своевременно. Казваше се Айрин Лоус. Тя беше личната асистентка на погребалния агент Робърт Корнуолис, а също така изпълняваше и длъжността на рецепционистка в погребалния дом.
	— Добро утро. Мога ли да ви помогна? — попита тя.
	— Да. Бих искала да подготвя погребение.
	— Имате близък, който е умрял наскоро?
	Изборът на думата „умрял“ също говореше много за нея. Не „починал“ Не „отишъл си“ В практиката си беше установила недвусмислен изказ, тъй като й беше ясно, че в крайна сметка това се оказва по-малко болезнено за всички замесени.
	— Не — отговори госпожа Купър. — Става дума за мен.
	— Разбирам.
	Айрин Лоус не се сепна — и защо би го направила? Нямаше нищо необичайно в това хората сами да се заемат с подготовката на погребението си.
	— Имате ли уговорена среща? — попита тя.
	— Не. Не знаех, че се налага.
	— Ще проверя дали господин Корнуолис е свободен. Моля, седнете. Бихте ли желали чаша чай или кафе?
	— Не, благодаря.
	Даяна Купър седна. Айрин Лоус изчезна в коридора и след няколко минути отново се появи, предшествана от един мъж, който толкова прецизно въплъщаваше образа на погребалния агент, че можеше да е подставен актьор. Имаше ги, разбира се, задължителните тъмен костюм и строга вратовръзка. Но със самата си поза той сякаш се извиняваше за необходимостта от присъствието му. Ръцете му бяха сключени в израз на дълбоко съжаление. Лицето му беше сбръчкано и печално, а косата му, оредяла до плешивост, само подчертаваше този облик както и брадата му, която приличаше на провален експеримент. Носеше очила с тонирани стъкла, които се врязваха в горната част на носа му, така че не просто стояха пред очите му, а ги замаскираха. Беше около четирийсетгодишен. Той също се усмихваше.
	— Добро утро — каза той. — Казвам се Робърт Корнуолис. Разбрах, че имате желание да подготвите погребение при нас.
	— Да.
	— Предложиха ли ви кафе или чай? Моля, елате с мен.
	Заведоха новата клиентка по коридора до кабинета в дъното. Стаята беше също толкова дискретна, колкото рецепцията — с една разлика. Вместо книги в нея имаше папки и брошури, в които можеха да се разгледат снимки на ковчези, катафалки (традиционни или теглени от коне) и ценоразписи. Върху две лавици бяха изложени няколко урни, в случай че разговорът се насочеше към кремация. Два фотьойла бяха сложени един срещу друг, като пред единия имаше малко бюро. Тук седна Корнуолис. Той извади писалка — сребърна „Мон Блан“ — и я постави върху един бележник.
	— Погребението е за вас — започна той.
	— Да.
	Госпожа Купър изведнъж заговори по-бързо, в желанието си да преминат направо на въпроса.
	— Вече съм обмислила някои подробности. Доколкото разбирам, нямате проблем с това.
	— Тъкмо обратното. Индивидуалните изисквания са важни за нас. В днешно време предварително подготвените погребения, както и организираните по поръчка, или пък тематични такива, са основната част от нашия бизнес. За нас е привилегия да удовлетворим изцяло изискванията на клиентите си. След настоящия разговор, в случай, че нашите условия ви се сторят приемливи, ще ви предоставим подробна фактура, както и ценоразпис за всичко, което сме уговорили. На вашите роднини и приятели няма да се налага да правят нищо — освен, разбира се, да присъстват. И от опит мога да ви уверя — за тях ще бъде огромно успокоение, че всичко е било изпълнено в съответствие с вашите собствени желания.
	Госпожа Купър кимна:
	— Отлично. В такъв случай, нека започваме? — тя си пое дълбоко дъх и каза направо: — Искам да бъда погребана в картонен ковчег.
	Корнуолис понечи да запише първата точка от списъка. Сетне спря и писалката застина над страницата.
	— Ако обмисляте еко-погребение, мога ли да ви предложа рециклирано дърво или дори преплетени върбови клонки вместо картон? В някои случаи картонът може да се окаже… недостатъчно ефективен.
	Той подбра думите си внимателно, оставяйки място за размисъл върху всякакви възможни ситуации.
	— Върбовите клонки не са много по-скъпи и са доста по-представителни.
	— Така да бъде. Искам да бъда погребана в гробището „Бромптън“, до съпруга си.
	— Наскоро ли го загубихте?
	— Преди дванайсет години. Парцелът вече е наша собственост, така че по този въпрос няма да има проблеми. Ето и какво искам да включва службата… тя отвори дамската си чанта и извади лист хартия, който сложи върху бюрото.
	Погребалният агент го прегледа.
	— Виждам, че вече доста сте мислили по въпроса каза той. — И ако ми разрешите едно лично мнение, това е една много добре подредена служба. Отчасти религиозна, отчасти хуманистична.
	— Да, има един псалм — а има и „Бийтълс“. Едно стихотворение, малко класическа музика и няколко обръщения. Не искам цялото нещо да се проточва много.
	— Можем да изчислим точно времетраенето…

	* * *

	Даяна Купър беше подготвила собственото си погребение и щеше да има нужда от него. Беше убита шест часа по-късно същия ден.
	По времето на нейната смърт аз никога не бях чувал за нея и не знаех почти нищо за начина, по който беше убита. Може и да ми се е мярнало заглавието във вестника — „УБИТА МАЙКА НА АКТЬОР“, — но тема на снимките и на по-голямата част от статията беше прочутият й син, който току-що беше получил главната роля в някакъв нов американски сериал. Разговорът, който описах, само донякъде отговаря на истината — защото, разбира се, аз не присъствах на него. Но посетих „Корнуолис и синове“ и разговарях обстойно както с Робърт Корнуолис, така и с асистентката му Айрин Лоус (която освен това му е братовчедка). Ако тръгнете по Фулъм Роуд, ще можете без проблем да откриете погребалния дом. Стаите са точно такива, каквито ги описах. Повечето от останалите подробности си набавих от свидетелските показания и полицейските доклади.
	Знаем кога госпожа Купър е влязла в погребалния дом, защото действията й са били записани от охранителните камери както на улицата, така и в автобуса, на който се е качила от дома си онази сутрин. Една от нейните ексцентричности е била да ползва градския транспорт. Без проблем е можела да си позволи шофьор.
	Тя си е тръгнала от погребалния дом в дванайсет без петнайсет, отишла е пеш до метростанция „Саут Кенсингтън“ и се е качила на линия „Пикадили“ до „Грийн Парк“ Срещнала се за ранен обяд с един приятел в „Кафе Мурано“ — скъп ресторант на Сейнт Джеймс Стрийт, недалеч от универсалния магазин „Фортнъм енд Мейсън“. Оттам е взела такси до театър „Глоуб“ на южния бряг на реката. Не е отивала да гледа пиеса. Била е член на управителния съвет и на първия етаж на сградата се е провела заседателна среща, продължила от два часа следобед до малко преди пет. Прибрала се у дома в шест часа и пет минути. Тъкмо започвало да вали, но тя носела със себе си чадър и го оставила в една поставка, имитация на викториански стил, до входната врата.
	Трийсет минути по-късно някой я удушил.
	Живеела в елегантна редова къща на Британия Роуд, точно след онзи район на Челси, известен с популярното название — в нейния случай съвсем уместно — „Краят на света“ На улицата няма охранителни камери, така че няма как да разберем кой е влизал или излизал около часа на убийството. Съседните къщи били празни. Едната е собственост на някакъв консорциум със седалище в Дубай и обикновено била отдавана под наем, но не и в този конкретен момент. Другата принадлежала на пенсиониран адвокат и съпругата му, но те били заминали за Южна Франция. Така че никой не чул нищо.
	Намерили я едва след два дни. Андреа Клуванек, словашката чистачка, която работела при нея два пъти седмично, я открила, когато отишла в дома й в сряда сутринта. Даяна Купър лежала по очи на пода в дневната. Един червен шнур, с който обикновено завързвали завесите, бил увит около шията й. Съдебният доклад, написан по онзи дословен, донякъде безразличен начин, характерен за този тип документи, описва в подробности травмите, нанесени по врата на жертвата, счупената подезична кост и травмираната конюнктива на очите. Онова, което Андреа видяла, било много по-ужасно. Работела в къщата от две години и харесвала работодателката си, която винаги се отнасяла мило с нея и често сядала да пият кафе заедно. Онази събота, когато отворила вратата, се озовала пред един труп — и то труп, който лежал там от доста дълго време. Лицето — поне онова, което можела да види от него — имало бледоморав цвят. Погледът й бил празен и втренчен, езикът гротескно висял навън, два пъти по-дълъг от нормалното. Едната ръка била протегната, а един пръст с диамантен пръстен сякаш обвинително сочел към нея. Централното отопление било включено. Тялото вече започвало да мирише.
	Според показанията й Андреа не извикала. Не й призляло. Тя излязла тихо от къщата и се обадила на полицията по мобилния си телефон. Не влязла отново вътре, докато те не пристигнали.
	От полицията първоначално предположили, че Даяна Купър е станал жертва на обир. Няколко неща, включително бижута и един лаптоп, били откраднати от къщата. Много от стаите били претършувани, а вещите — разхвърляни. От друга страна, нямало влизане с взлом. Госпожа Купър очевидно била отворила вратата на своя нападател, въпреки че не ставало ясно дали е познавала този човек или не. Била е изненадана и удушена откъм гърба. Почти не е могла да окаже съпротива. Нямало пръстови отпечатъци, нито ДНК, нито каквито и да било улики — всичко това сочело, че извършителят вероятно се е подготвил грижливо. Отклонил е вниманието й и свалил червения шнур от кукичката зад кадифената завеса в дневната. Промъкнал се зад нея, нахлузил го на главата й и го затегнал. Смъртта настъпила вероятно след около една минута.
	Но после от полицията узнали за посещението й в „Корнуолис и синове“ и си дали сметка, че са изправени пред истинска загадка. Замислете се. Не може човек да подготви собственото си погребение и да бъде убит в същия ден. Това не било съвпадение. Между двете събития трябвало да има някаква връзка. Дали по някакъв начин е знаела, че ще умре? Дали някой не я е видял да влиза или да излиза от погребалния дом и не е решил по някаква причина да действа? Кой всъщност е знаел, че е била там?
	Това несъмнено беше мистерия, и то такава, която налагаше намесата на специалист. Същевременно тя нямаше нищо общо с мен.
	Но това беше на път да се промени.


>	Две: Хоторн

	Лесно мога да си припомня вечерта, в която беше убита Даяна Купър. Празнувах със съпругата си: вечеря в „Моро“ на Ексмаут Маркет и множество питиета. Същия следобед бях натиснал копчето „ИЗПРАТИ“ на компютъра си, с което пуснах по електронната поща новия си роман на моя издател и оставих осем месеца работа зад гърба си.
	„Домът на коприната“ беше продължение на историите за Шерлок Холмс, което никога не бях очаквал, че ще напиша. Наследниците на Артър Конан Дойл съвсем изненадващо се бяха свързали с мен, след като бяха решили за първи път да поверят името и подкрепата си на някой друг, за целите на едно ново приключение. Аз веднага сграбчих тази възможност. За първи път бях чел книгите за Шерлок Холмс на седемнайсет и те бяха останали с мен през целия ми живот. Обичах не просто самия образ, макар Шерлок Холмс безспорно да е бащата на всички съвременни детективи. Нито само мистериите, колкото и незабравими да са те. Привличаше ме най-вече светът, в който живееха Холмс и Уотсън: Темза, файтоните, чиито колела потракваха по паважа, газените лампи, стелещата се на валма лондонска мъгла. Сякаш ме бяха поканили да заживея на Бейкър Стрийт 221б и безмълвно да наблюдавам най-великото приятелство в литературата. Как бих могъл да откажа?
	От самото начало ми беше ясно, че работата ми е да бъда невидим. Опитах да се скрия в сянката на Дойл, да имитирам литературния му стил, неговия маниер, но никога, така да се каже, да не се натрапвам. Не написах нищо, което не би могъл да е написал и самият той. Споменавам това само защото се безпокоя да не изглежда така, сякаш сега се самоизтъквам. Но този път нямам избор. Описвам точно онова, което се случи.
	Както никога, не работех по нищо за телевизията. Снимките на „Войната на Фойл“, моят военен детективски сериал, бяха приключили и не се знаеше дали ще има друг сезон. Бях написал над двайсет двучасови епизода в продължение на повече от шестнайсет години — три пъти повече от продължителността на самата война. Бях уморен. Нещо по-лошо, след като най-сетне бях стигнал до 15-ти август 1945 година — Денят на победата над Япония — не разполагах с повече война. Не знаех как точно да продължа след това. Един от актьорите беше предложил „Мирът на Фойл“. Не ми се вярваше от това да излезе нещо.
	Освен това в момента не работех и по нов роман. Към този момент бях познат главно като детски писател, въпреки че тайничко се надявах „Домът на коприната“ да промени това. През 2000 година бях публикувал първата от поредица приключенски книги за един тийнейджър-шпионин на име Алекс Райдър, която се продаваше по целия свят. Обичах да пиша детски книги, но се опасявах, че с всяка изминала година все повече и повече се отдалечавам от публиката си. Тъкмо бях навършил петдесет и пет. Беше време да започна нещо ново. Непосредствено ми предстоеше да замина за литературния фестивал в Хей-он-Уай, където трябваше да говоря за „Скорпия настъпва“ — деветата и предполагаемо последна книга от поредицата.
	Може би най-вълнуващият проект върху бюрото ми беше първата чернова на един филмов сценарий: „Тинтин 2“ За мое огромно учудване ме беше наел Стивън Спилбърг, който в момента четеше черновата. Филмът щеше да бъде режисиран от Питър Джаксън. Беше ми доста трудно да проумея, че изведнъж бях започнал да работя с двамата най-големи режисьори на света; не разбирах как точно се беше случило. Признавам си, че бях неспокоен. Бях прочел сценария сигурно дузина пъти и давах всичко от себе си, за да се убедя, че се движи в правилната посока. Правдоподобни ли бяха образите? Достатъчно завладяващи ли бяха екшън сцените? Джаксън и Спилбърг щяха и двамата да бъдат в Лондон след седмица, така че щях да се срещна с тях и да чуя мнението им.
	Затова, когато телефонът ми звънна и не разпознах номера, се зачудих дали не е някой от тях — не че, разбира се, биха ми се обадили лично. Някой асистент щеше да провери дали съм аз и после да ме свърже. Беше около десет часът сутринта и аз седях в кабинета си на горния етаж в апартамента и четях „Смисълът на измяната“ от Ребека Уест — класическо изследване на живота във Великобритания след Втората световна война. Започвах да си мисля, че може би това беше правилната посока за Фойл. Щях да го запратя сред един свят на шпиони, предатели, комунисти и атомни инженери. Затворих книгата и вдигнах мобилния си телефон.
	— Тони? — попита един глас.
	Определено не беше Спилбърг. Много малко хора ме наричат Тони. Честно казано, не ми харесва. Винаги съм бил Антъни или, за някои приятели, Ант.
	— Да? — казах аз.
	— Как я караш, приятел? Обажда се Хоторн.
	Всъщност бях разбрал кой е още преди да си каже името. Човек не можеше да сбърка тези полузатворени гласни и този странно неориентиран акцент — донякъде кокни, донякъде северняшки. Или думата „приятел“.
	— Хоторн — казах аз. Бяха ми го представили като Даниъл, но от самото начало се бях почувствал неудобно да го наричам с малкото му име. Той самият не го използваше… всъщност не бях чувал и никой друг да го използва. — Радвам се да те чуя.
	— Да, да — тонът му издаваше нетърпение. — Слушай, имаш ли минутка?
	— Извинявай, за какво става въпрос?
	— Питах се дали може да се видим. Какво ще правиш днес следобед?
	Това между другото беше типично за него. Страдаше от някаква самозаблуда, че светът трябва да се нагоди спрямо неговото виждане за нещата. Не питаше дали може да се срещнем утре или другата седмица. Трябваше да стане незабавно, съобразно неговите нужди. Както вече обясних, този следобед не бях особено зает, но нямах намерение да му го казвам.
	— Всъщност не съм съвсем сигурен… — започнах аз.
	— Какво ще кажеш за три часа в онова кафене, където ходехме преди?
	— „Джей енд Ей“?
	— Същото. Искам да те питам за нещо. Много ще съм ти благодарен.
	„Джей енд Ей“ се намира в Кларкънуел, на десет минути пеша от дома ми. Ако ме беше накарал да прекося Лондон, може би щях да се поколебая, но истината е, че бях заинтригуван.
	— Добре казах аз. — Три часът.
	— Чудесно, приятел. Ще се видим там.
	Той прекъсна връзката. Сценарият на „Тинтин“ все още стоеше пред мен на екрана на компютъра ми. Аз го затворих и се замислих за Хоторн.
	Бях се запознал с него миналата година, докато работех по един телевизионен сериал от пет епизода, който трябваше да се излъчи след няколко месеца. Наричаше се „Несправедливост“ и беше съдебна драма с Джеймс Пюрфой в главната роля.
	Вдъхновението за „Несправедливост“ беше един от онези вечни въпроси, които сценаристите задават сами на себе си, когато се опитват да напипат някоя нова идея. Как може един адвокат да защитава човек, за когото знае, че е виновен? Между другото, краткият отговор е, че не може. Ако преди началото на процеса клиентът си признае, че е извършил престъплението, адвокатът ще откаже да го представлява — трябва да има поне някаква презумпция за невинност. Затова измислих една история за защитник на правата на животните, който самодоволно си признава, че е убил дете, малко след като неговият адвокат — Уилям Травърс (Пюрфой) е успял да го оневини. В резултат Травърс получава нервен срив и отива да живее в Съфолк. И тогава, един ден, докато чака влака на гарата в Ипсуич, той случайно отново вижда защитника на правата на животните. Няколко дни по-късно самият защитник бива убит и въпросът е: Травърс ли е отговорен за неговата смърт?
	Историята се свежда до дуел между адвоката и детектива, който разследва случая. Травърс беше мрачен образ, с недостатъци и най-вероятно опасен, но той все пак беше главният герой и публиката трябваше да е на негова страна. Затова умишлено реших да създам един образ на детектив, който да е колкото се може по-неприятен. Публиката трябваше да остане с впечатление, че е агресивен, едва ли не расист, раздразнителен и сприхав. Моделирах го по Хоторн.
	Ако трябва да бъдем честни, Хоторн не притежаваше никое от тези качества. Е, поне не беше расист. Беше обаче изключително дразнещ — дотолкова, че изпитвах ужас да се срещам с него. Двамата бяхме пълни противоположности. Просто не можех да разбера що за човек е.
	Организаторът на продукцията ми беше уредил да работя с него. Бяха ми казали, че е работил като детектив в лондонската полиция, от управлението в Пътни. Беше специалист по убийствата, с дванайсетгодишен стаж в полицията, прекратен рязко, след като го бяха изритали по причини, които не ми бяха разяснени. Броят на бившите полицаи, които помагат на продуцентски къщи да създават полицейски сериали, е учудващо голям. Те осигуряват малките подробности, които придават истинност на историята, и честно казано, Хоторн вършеше тази работа много добре. Инстинктивно подразбираше от какво имам нужда и кое ще стои добре на екран. Спомням си един пример. В една от началните сцени, когато моят (измислен) детектив оглежда едноседмичен труп, криминологът му подава тубичка мехлем за настинка „Викс“, за да се намаже под носа. Ментолът притъпява миризмата. Хоторн ми каза това и ако гледате сцената, ще видите как този момент я прави някак по-жива.
	Запознахме се в офиса на „Илевънт Ауър Филмс“ — това беше продуцентската къща, която правеше сериала. След като започнехме, щях да мога да се свързвам с него по всяко време на деня и да му задавам въпроси, чиито отговори след това да вплета в сценария. Възможно бе всичко това да се случва по телефона. Тази среща всъщност беше просто формална, с цел да се запознаем. Когато пристигнах, той вече седеше в рецепцията, кръстосал крак върху крак и преметнал шлифера си в скута. Веднага разбрах, че това е човекът, с когото съм дошъл да се срещна.
	Не беше едър мъж. Не може да се каже, че изглеждаше застрашително. Но дори само това едничко движение, с което се изправи на крака, ме накара да се замисля. Движеше се с гъвкавостта, присъща на пантерите и леопардите, и в очите му — бяха светлокафяви — имаше една особена неприязън, която сякаш ме предизвикваше, а може би дори ме заплашваше. Беше на около четирийсет години, с коса с неопределен цвят, съвсем късо подстригана край ушите, която тъкмо беше започнала да посивява. Беше гладко обръснат. Кожата му беше бледа. Останах с усещането, че може би е бил много красиво дете, но в някакъв момент от живота нещо му се беше случило и въпреки че все пак не беше грозен, беше станал необичайно непривлекателен. Сякаш се беше превърнал в лоша снимка на самия себе си. Беше елегантно облечен, с костюм, бяла риза и вратовръзка, шлифера си вече беше преметнал през ръка. Той ме погледна с някак преувеличен интерес, сякаш бях успял да го изненадам с нещо. Дори след като се приближих, останах с усещането, че ме изпива с поглед.
	— Здравей, Антъни — каза той. — Радвам се да се запознаем.
	Как изобщо беше разбрал кой съм? Много хора влизаха и излизаха от офиса и никой не ме беше представил. Нито пък му бях казал името си.
	— Аз съм голям почитател на работата ти — каза той по начин, който ми подсказа, че никога не е чел нищо, което съм писал, и че всъщност не му пука дали знам това.
	— Благодаря — казах аз.
	— Разказваха ми за сериала, който искаш да направиш. Звучи много интересно.
	Нарочно ли беше саркастичен? Успя да създаде усещане за отегчение дори само изричайки тези думи.
	Аз се усмихнах.
	— Очаквам с нетърпение да работим заедно.
	— Ще си изкараме чудесно — каза той.
	Но това така и не се случи.
	Доста често разговаряхме по телефона, но също така се срещнахме и поне пет-шест пъти, предимно в офиса или в дворчето пред „Джей енд Ей“ (той пушеше постоянно, понякога ръчно свити цигари, а ако не, то евтини марки като „Ламбърт енд Бътлър“ или „Ричмънд“). Бях чувал, че Хоторн живее в Есекс, но нямах представа точно къде. Той никога не говореше за себе си или за времето, когато беше работил в полицията — и в никакъв случай за това как беше приключила работата му там. Организаторът на продукцията, който първоначално се беше свързал с него, ми каза, че е работил по много важни разследвания за убийства и че има солидна репутация, но не успях да открия нищо за него в „Гугъл“. Очевидно притежаваше забележителен ум. Макар да ми даде ясно да разбера, че самият той не пише и да не прояви никакъв интерес към сериала, който се опитвах да създам, винаги му хрумваха точните ситуации, преди дори да съм го попитал за тях. В началните сцени има още един пример за работата му. Уилям Травърс защитава едно чернокожо хлапе, което е натопено от полицията за кражба на някакъв медал, за който те твърдят, че са открили в якето на момчето. Но медалът наскоро е бил почистван и когато изследват джобовете на момчето, по тях няма следи от сулфаминова киселина или амоняк — най-използваните съставки при полиране на сребро — което доказва, че няма как да е бил там. Всичко това беше негова идея.
	Не мога да отрека, че той ми помогна, и въпреки това леко се притеснявах при мисълта за среща с него. Почти винаги започваше да говори направо по работа, без никакви общи приказки. Човек би предположил, че все ще има мнение по някой въпрос — времето, правителството, земетресението във Фукушима, сватбата на принц Уилям. Но той никога не говореше за друго освен за темата, която бе повод на събирането ни. Пиеше кафе (черно, с две захарчета) и пушеше, но никога не хапна нищо, докато беше с мен, нито дори една бисквитка. И винаги беше облечен с едни и същи дрехи. Честно казано, всеки път, когато се срещах с него, все едно че ми подаваха негова снимка. Толкова непроменлив беше той.
	И въпреки това у него имаше нещо изключително странно. Сякаш винаги знаеше ужасно много неща за мен. Предната нощ бях излизал да пийна нещо. Асистентката ми беше болна. Бях прекарал целия уикенд в писане. Нямаше нужда да му казвам нито едно от тези неща. Той ми ги казваше на мен! Първоначално се чудех дали не е говорил с някой от офиса, но информацията, с която разполагаше, беше напълно безразборна и сякаш му хрумваше на място. Никога не успях да си го обясня напълно.
	Най-голямата грешка, която допуснах, беше да му покажа втората чернова на сценария. Обикновено, преди да се стигне до заснемането на поредния епизод, пиша поне по десет чернови. Получавам коментари от продуцента, от телевизионния канал (в случая „Ай Ти Ви“), от агента ми — а на по-късен етап от режисьора и от актьора в главната роля. Процесът на работа е съвместен, макар това понякога да ми идва в повече. Дали в някакъв момент това проклето нещо ще стане добре? Но всичко се получава, докато усещам, че проектът се придвижва напред, че всяка чернова е по-добра от предишната. От всяка страна се правят известна доза компромиси и донякъде се утешавам с факта, че в крайна сметка всички замесени се опитват да направят сценария по-сполучлив.
	Хоторн не разбираше това. Беше като тухлена стена и щом веднъж беше решил, че нещо е погрешно, нищо не можеше да го разубеди. Бях написал една сцена, в която детективът се среща с началника си, един старши полицейски офицер. Случва се малко след като трупът на защитника на животните е бил намерен в една усамотена ферма. Старшият офицер му предлага да седне и детективът отговаря: „Ако не възразявате, ще остана прав, сър.“ Беше мъничка подробност. Просто се опитвах да покажа, че героят ми е човек, който няма проблем да се противопостави на нечий авторитет, но Хоторн не искаше и да чуе.
	— Това не може да се случи — категорично каза той.
	Бяхме седнали пред един „Старбъкс“ не помня точно кой — и сценарият стоеше на масата между нас. Както обикновено, Хоторн беше облечен с костюм и вратовръзка. Пушеше последната си цигара и използваше празната кутия за пепелник.
	— Защо не?
	— Защото ако началникът ти каже да седне — сядаш.
	— Той сяда.
	— Да. Но преди това упорства. Какъв е шибаният смисъл? Така само изглежда като глупак.
	Между другото, Хоторн ругаеше постоянно. Ако трябваше да пресъздам изказа му дословно, щях да пиша думата с „ш“ почти във всяко изречение.
	Опитах се да му обясня.
	— Актьорът ще разбере какво искам да покажа — казах аз. — Това е просто подробност. В началото на сцената е, но задава тона на отношенията между двамата души.
	— Но това не е истина, Тони. Това са пълни глупости.
	Опитах се да му обясня, че истината може да има различни проявления и че телевизионната истина може да няма почти нищо общо с реалността. Доводът ми беше, че представата ни за полицаите, лекарите, медицинските сестри… дори за престъпниците, е повлияна основно от онова, което виждаме на екрана, а не обратното. Но Хоторн държеше на своето. Беше ми помогнал със сценария, но сега, когато го четеше, не му вярваше и следователно сценарият не му харесваше. Спорехме за всичко, за всяка сцена, в която ставаше дума за полицията. Той виждаше само докладите, униформите, настолните лампи. Не успяваше да се докосне до историята.
	Изпитах голямо облекчение, когато и петте сценария бяха написани и предадени, и повече нямаше да ми се налага да се занимавам с него. Когато изникваха допълнителни въпроси, карах хората от продуцентския офис да се свързват с него по електронната поща. Заснехме сериала в Съфолк и в Лондон. Ролята на детектива изигра един великолепен актьор, Чарли Крийд-Майлс, и най-забавното беше, че физически той поразително приличаше на Хоторн. Но нещата не се изчерпваха с това. Хоторн ми беше влязъл под кожата и аз съвсем умишлено бях приписал на героя много от тъмните му страни. Също така му бях дал и сродно име. Даниъл и Марк: и двамата са библейски персонажи. И Уенборн вместо Хоторн. Това е нещо, което често правя. Когато го убих, като го накарах да падне по един стълби в четвъртия епизод, това ме накара да се усмихна.
	Бях любопитен да разбера какво иска, но същевременно, докато крачех към кафенето онзи следобед, сякаш имах някакво лошо предчувствие. Хоторн не беше част от моя свят и честно казано, точно тогава нямах нужда от него. От друга страна, не бях обядвал, а по една случайност в „Джей енд Ей“ поднасяха едни от най-хубавите торти в Лондон. Намира се на една малка уличка, леко встрани от Кларкънуел Роуд, и понеже е толкова закътано, обикновено не е препълнено. Хоторн ме чакаше отвън, седнал на една маса с кафе и цигара. Беше облечен с абсолютно същите дрехи както предния път: същия костюм, същия шлифер. Когато пристигнах, той вдигна глава и кимна — с което напълно се изчерпваше поздравът му към мен.
	— Как е сериалът? — попита той.
	— Трябваше да дойдеш на прожекцията за актьорите и екипа — казах аз.
	Бяхме окупирали един хотел в Лондон и бяхме направили закрита премиера на първите два епизода. Хоторн беше поканен.
	— Бях зает — отговори той.
	Дойде една сервитьорка и аз си поръчах чай и едно парче пандишпанена торта „Виктория“. Знам, че не трябва да ям такива неща, но опитайте вие да седите сами по осем часа на ден. Преди пушех между главите, но спрях цигарите преди трийсет години. Тортата сигурно е също толкова вредна.
	— Как си? — попитах аз.
	Той вдигна рамене.
	— Не се оплаквам.
	След това ме погледна.
	— Бил си извън града?
	Всъщност същата тази сутрин се бях върнал от Съфолк. Със съпругата ми бяхме отишли там за уикенда.
	— Да — предпазливо казах аз.
	— И си имаш ново кученце!
	Погледнах го с любопитство. Това беше напълно типично за него. Не бях казвал на никого къде съм ходил през уикенда. Със сигурност не бях писал в „Туитър“ за това. А колкото до кученцето, то беше на съседите. Бяхме се грижили за него, докато те отсъстваха.
	— Откъде знаеш всичко това? — попитах аз.
	— Просто логично предположение — каза той, като махна с ръка и подмина въпроса ми.
	Сетне продължи:
	— Надявах се, че ще можеш да ми помогнеш.
	— Как?
	— Искам да пишеш за мен.
	Всеки път, когато го срещнех, Хоторн съумяваше да ме изненада. С повечето хора знаете как стоят нещата. Създавате някаква връзка, опознавате ги и след това, малко или много, правилата са ясни. Но с него никога не беше така. У него имаше нещо странно, някак променливо. Точно когато започнех да си мисля, че съм разгадал отношенията ни, той някак успяваше да ме обори.
	— Какво имаш предвид? — попитах аз.
	— Искам да напишеш книга за мен.
	— Защо бих пожелал да направя подобно нещо?
	— За пари.
	— Искаш да ми платиш?
	— Не. Мислех си да делим петдесет на петдесет.
	Няколко души дойдоха и седнаха на масата до нашата.
	Използвах момента, докато минаваха покрай нас, за да измисля какво да кажа. Мисълта, че ще откажа на Хоторн, ме безпокоеше. Но вече знаех — моментално го бях разбрал, — че ще направя точно това.
	— Не разбирам — казах аз. — За каква точно книга говориш?
	Хоторн ме погледна с онези светлокафяви, невинни очи.
	— Нека ти обясня — каза той с такъв тон, сякаш говореше за нещо напълно очевидно. — Знаеш че от време на време поработвам за телевизията, такива неща. Сигурно си чул, че ме изритаха от полицията. Е, те губят — а и не ми се навлиза в темата. Работата е там, че понякога работя като консултант. Към полицията. Неофициално. Използват ме, когато се случи нещо необикновено. Повечето случаи са лесна работа, но понякога не са. Когато се случи нещо различно от обичайното, тогава викат мен.
	— Сериозно?
	Беше ми трудно да го повярвам.
	— Така е с модерната полиция в днешно време. Има куп съкращения, а пък няма кой да върши работата. Нали си чувал за „Груп 4“ и „Сърко“? Сбирщина чекиджии, но все нещо правят там. Изпращали са следователи, които са толкова смотани, че не ми се говори. И това не е всичко. Едно време имахме лаборатория в Ламбет изпращахме там кръвни проби и разни такива, — но те я продадоха и сега използват частни фирми. Става два пъти по-бавно и е два пъти по-скъпо, но това сякаш не ги смущава. Същото е и с мен. Аз съм външен подизпълнител.
	Той замълча, сякаш за да се увери, че следя мисълта му. Аз кимнах. Той си запали цигара и продължи.
	— Изкарвам прилично така. Имам надница плюс разходи и така нататък. Но работата е там, разбираш ли — и честно казано, не ми е приятно да говоря за това, — но малко съм закъсал. Просто не убиват достатъчно хора. И когато се запознахме покрай онзи, твоя сериал и чух, че пишеш книги, ми хрумна, че всъщност можем да си бъдем полезни един на друг. Петдесет на петдесет. Дават ми някои доста интересни случаи. Можеш да пишеш за мен.
	— Но аз почти не те познавам — казах аз.
	— Ще ме опознаеш. Всъщност точно в момента имам един случай. Още е рано, но мисля, че може да се окаже точно като за теб.
	Сервитьорката пристигна с тортата и чая ми, но вече ми се искаше да не ги бях поръчвал. Исках просто да се прибера вкъщи.
	— Защо мислиш, че някой би искал да чете за теб? — попитах аз.
	— Аз съм детектив. Хората обичат да четат за детективи.
	— Но ти не си точно детектив. Уволнили са те. Между другото, защо те уволниха?
	— Не ми се говори за това.
	— Значи, ако ще пиша за теб, ще трябва да ми кажеш. Ще трябва да разбера къде живееш, дали си женен или не, какво закусваш, какво правиш в почивните си дни. Хората затова четат истории за убийства.
	— Така ли мислиш?
	— Да!
	Той поклати глава.
	— Не съм съгласен. Убийството е всичко. Само то има значение.
	— Виж — наистина съжалявам.
	Опитах се да му го кажа внимателно.
	— Идеята е добра и съм сигурен, че случаят ти наистина е интересен, но се опасявам, че съм твърде зает. Така или иначе, аз не се занимавам с такива неща. Пиша за измислени детективи. Току-що завърших един роман за Шерлок Холмс. Преди това пишех сценариите на „Поаро“ и „Убийства в Мидсъмър“ Аз съм белетрист. Трябва ти някой, който пише за истински престъпления.
	— Каква е разликата?
	— Разликата е от земята до небето. Аз сам водя историята. Обичам да знам за какво пиша. Да измислям престъпленията и уликите, и всичко останало е половината от удоволствието. Ако трябва да ходя след теб и просто да записвам всичко, което виждаш и казваш, какъв ще бъда тогава? Съжалявам, просто нямам интерес.
	Той ме погледна над върха на цигарата си. Не изглеждаше учуден или обиден, сякаш беше предвидил какво ще кажа.
	— Предполагам, че би продал страшно много бройки — отбеляза той. — И няма да ти е никак трудно. Аз ще ти казвам всичко, което ти трябва. Не искаш ли да чуеш по какво работя?
	Не исках — но той продължи, преди да успея да го спра.
	— Една жена влиза в погребален дом, точно в другия край на Лондон, в Саут Кенсингтън. Подготвила е собственото си погребение, до най-малката подробност. И още същия ден, шест часа по-късно, някой я убива… влиза в дома й и я удушава. Това е малко необичайно, не мислиш ли?
	— Коя е тя? — попитах аз.
	— За момента името й не е от значение. Но е била богата. Синът й е известен. И това не е всичко. Доколкото знаем, не е имала абсолютно никакви врагове. Всички я харесвали. Затова ме повикаха. Няма никаква логика.
	За един кратък миг бях изкушен.
	Най-трудното в писането на истории за убийства е измислянето на сюжетните линии, а точно в този момент вече нямах никакви идеи. Все пак причините един човек да убие друг не са безброй. Хората го правят, защото искат нещо от жертвата: парите му, жена му, работата му. Правят го, защото ги е страх от него. Защото знае нещо за тях и може би ги заплашва. Убиват го, за да отмъстят за нещо, което им е сторил, съзнателно или не. Или, предполагам, го убиват по случайност. След двайсет и два епизода на „Войната на Фойл“ ги бях отметнал горе-долу всичките.
	А и оставаше въпроса с проучването. Ако реша, че убиецът ще бъде, да кажем, готвач в хотел, значи ще трябва да сътворя неговия свят. Ще трябва да посетя хотела. Ще трябва да разбера как работи кетъринг бизнесът. За да бъде правдоподобен, трябва да свърша страшно много работа, а той е само първият от двайсет или трийсет образа, които трябва да измисля, и всички те се спотайват някъде из главата ми. Трябва да разбера как функционират полицейските процедури: пръстови отпечатъци, съдебни улики, ДНК анализи… и всичко останало. Може да минат месеци, преди да напиша първата дума. Бях изморен. Не бях сигурен, че имам сили да започна нова книга, толкова скоро след като завърших „Домът на коприната“.
	Общо взето, Хоторн ми предлагаше пряк път. Предоставяше ми цялото нещо на тепсия. И имаше право. Случаят наистина звучеше интересно. Една жена влиза в погребален дом. Това всъщност беше едно доста добро начало. Вече си представях първата глава. Пролетно слънце. Изискана част на града. Една жена пресича улицата…
	Оставаше си немислимо.
	— Откъде разбра? — попитах изведнъж.
	— Кое?
	— Преди малко. Каза ми, че съм бил извън града, и освен това каза, че съм си взел кученце. Кой ти каза?
	— Никой не ми е казал.
	— Тогава откъде разбра?
	Той свъси вежди — сякаш не искаше да ми каже. Но същевременно се опитваше да получи нещо от мен и затова, поне за кратко, предимството беше на моя страна.
	— Имаш кал по обувките — каза той. — През последната седмица в Лондон не е валял дъжд, но гледах прогнозата за времето за миналия уикенд и по западното крайбрежие е имало дъждове. Чух, че имаш някакъв имот в Орфорд, и реших, че сигурно си ходил там.
	— А кученцето?
	— Имаш отпечатък от лапа на дънките. Точно под коляното.
	Аз огледах плата. Разбира се, беше там, толкова блед, че аз бих пропуснал да го забележа. Но не и той.
	— Чакай малко — казах аз. — Откъде разбра, че е кученце? Можеше да е било някакво куче дребна порода. Освен това откъде разбра, че не съм го видял някъде на улицата?
	Той ме изгледа тъжно.
	— Някой се е хванал да ти дъвче връзката на лявата ти обувка — каза той. — Предполагам, че не си бил ти.
	Този път не погледнах. Трябва да си призная, че бях впечатлен. Но в същото време се подразних, че не се бях сетил сам.
	— Съжалявам — казах аз. — По думите ти случаят изглежда действително интересен и съм сигурен, че ще успееш да намериш писател, който да ти свърши работа. Но вече ти казах. Трябва да питаш някой журналист или такъв тип човек. Дори да исках да го направя, не бих могъл. Зает съм с други неща.
	Зачудих се как ли ще отговори. И той отново ме сконфузи. Просто вдигна рамене.
	— Да, добре. Беше просто идея.
	Той се изправи и бръкна в джоба на панталона си.
	— Да я оправя ли?
	Имаше предвид сметката за чая и тортата.
	— Не, няма проблем. Аз ще платя — казах аз.
	— Аз пих едно кафе.
	— И него ще платя.
	— Е, ако размислиш, знаеш как да се свържеш с мен.
	— Да. Разбира се. Ако искаш, мога да говоря с литературния си агент. Може би тя ще препоръча някой, който да ти помогне.
	— Не. Не се тревожи. Ще си намеря човек.
	Той се обърна и се отдалечи.
	Аз изядох тортата. Срамота беше да се разхищава. После се прибрах вкъщи и прекарах остатъка от следобеда в четене. Опитах се да не мисля за Хоторн, но не можех да си го избия от ума.
	Едно от най-трудните неща за писателите на пълен работен ден е да отказват работа. Така затръшвате една врата, която може никога повече да не се отвори, и винаги съществува един страх за онова, което може би сте изпуснали от другата страна. Преди години една продуцентка ми се обади, за да ме попита дали бих имал интерес да работя върху някакъв мюзикъл с песните на една шведска поп група. Аз й отказах — което е и причината да ме няма върху плакатите (и да не получавам процент от печалбите за авторските права) на _„Mamma Mia“_ Между другото, не изпитвам никакви съжаления. Няма как да се знае дали шоуто щеше да пожъне такъв успех, ако все пак аз го бях написал. Но това е добър пример за степента на несигурност, която повечето писатели изпитват всекидневно. Едно странно убийство, което всъщност беше истинско. Една жена влиза в погребален дом. Хоторн — един особен, сложно устроен, но наистина гениален детектив — е повикан да го разследва като някакъв вид консултант. Бях ли допуснал още една грешка, като му бях отказал? Взех книгата си и продължих да работя.

	* * *

	Два дни по късно бях в Хей-он-Уай.
	Изумително е колко много литературни фестивали има по света. Познавам писатели, които всъщност вече изобщо не пишат; те просто пътуват и живеят от едно събитие до следващото. Често съм се чудил как ли щях да се оправям, ако заеквах по рождение или бях непреодолимо срамежлив. Съвременният писател трябва да умее да изнася представление — често пред огромна публика. Почти като стендъп комик, с тази разлика, че въпросите никога не се променят и в крайна сметка всеки път разказвате едни и същи смешки.
	Без значение дали е за кримита в Харогейт, детски книги в Бат, научна фантастика в Глазгоу или поезия в Олдбъро, сякаш всеки град във Великобритания си има литературен фестивал — и въпреки това този в Хей, който се провежда на едно обезпокоително кално поле в покрайнините на мъничко пазарно градче, се е утвърдил като най-изтъкнатият от всички. Хората пътуват с километри, за да го посетят, а през годините в него са участвали двама американски президенти, няколко от участниците в Големия влаков обир и Дж. К. Роулинг. Вълнувах се, че ще присъствам и ще говоря пред около петстотин деца под една голяма шатра. Както обикновено, тук-там сред публиката имаше и няколко възрастни. Хората, които са запознати с моята работа в телевизията, често посещават събитията ми и с удоволствие ме слушат да говоря четирийсет минути за Алекс Райдър, щом след това ще разкажа нещо за „Войната на Фойл“.
	Събитието беше минало добре. Децата бяха оживени и ми зададоха някои добри въпроси. Бях успял да кажа и няколко неща за „Фойл“. Бяха изминали почти точно шейсет минути и ми бяха подали сигнал да приключвам, когато се случи нещо доста необичайно.
	Имаше една жена, седнала на първия ред. Първоначално бях решил, че е учителка или може би библиотекарка. Беше съвсем обикновена на вид, на около четирийсет, с кръгло лице и дълга светла коса, на верижка на врата й висяха очила. Направи ми впечатление, защото сякаш беше сама, а и защото не изглеждаше особено заинтригувана от нищо, което имах да кажа. Не се беше засмяла на нито една от шегите ми. Опасявах се, че може и да е журналист. В днешно време вестниците често изпращат репортери на събития, когато говори някой автор, и всяка шега, всеки необмислен коментар, може да бъде изваден от контекста и използван срещу вас. Затова бях нащрек, когато тя вдигна ръка и един от помощниците й подаде подвижния микрофон.
	— Чудех се — каза тя, — защо винаги пишете измислици? Защо не напишете нещо истинско?
	Повечето от въпросите, които са ми задавали по литературни фестивали, съм ги чувал много пъти преди това. Откъде черпя идеи? Кои са любимите ми герои? Колко време пиша една книга? Никой никога не ме беше питал подобно нещо и малко се смутих. В тона й не се забелязваше желание да ме обиди, но все пак имаше нещо, което ме подразни.
	— „Войната на Фойл“ е истински — отговорих аз. — Всеки епизод се основава на истинска история.
	Щях да започна да обяснявам колко задълбочено проучване съм направил и как съм прекарал цялата изминала седмица в четене за Алан Нън Мей, който беше издал атомни тайни на руснаците и може би щеше да бъде вдъхновението за следващия ми епизод, ако има нов сезон на „Фойл“. Но тя ме прекъсна.
	— Сигурна съм, че наистина използвате истински истории, но това, което се опитвам да кажа е, че престъпленията не са истински. А и останалите ви телевизионни проекти — „Поаро“ и „Убийства в Мидсъмър“ — са пълна измислица. Пишете истории за един четиринайсетгодишен шпионин и аз знам, че има много деца, които обичат да ги четат, но това не е по-различно. Не искам думите ми да прозвучат грубо, но се чудех защо не се интересувате повече от истинския свят.
	— Кое е истинският свят? — отвърнах аз.
	— Имам предвид истинските хора.
	Някои от децата започваха да губят търпение. Беше време да продължим нататък.
	— Обичам да пиша проза — казах аз. — Това е моята работа.
	— Не се ли тревожите, че може книгите ви да бъдат счетени за незначителни?
	— Не мисля, че трябва да бъдат истински, за да бъдат значителни.
	— Съжалявам. Аз харесвам работата ви. Но не съм съгласна.
	Беше странно съвпадение, като се има предвид предложението, което ми беше отправил Хоторн само няколко дни по-рано. Огледах се да видя отново жената, преди да си тръгна, но не я открих и тя не дойде при мен за автограф. Във влака, на път обратно за Лондон, не можех да не се замисля върху думите й. Имаше ли право? Твърде много ли се уповаваше работата ми на измислицата? Имах намерение да се утвърдя като писател за възрастни, а първият ми опит в тази посока — „Домът на коприната“ — бе възможно най-отдалечен от модерния свят. Някои от телевизионните ми проекти — „Несправедливост“, например — бяха ситуирани в един разпознаваем, съвременен Лондон, но може би беше вярно, че прекарвах твърде много време в собственото си въображение и че ако не внимавах, щях да изгубя представа за реалността. Може би вече го бях направил. Може би един ускорен курс по реалност щеше да ми се отрази добре.
	Пътят от Хей-он-Уай до гара „Падингтън“ е доста, доста дълъг. Докато стигнах вкъщи, вече бях взел решение. Веднага щом влязох, вдигнах телефона.
	— Хоторн?
	— Тони!
	— Добре. Петдесет на петдесет. В играта съм.


>	Три: Първа глава

	Хоторн не хареса първата ми глава.
	Тук прескачам малко напред, защото всъщност му показах първата глава едва на втория ден от разследването и дори тогава го направих с нежелание. Спомнях си твърде ясно какво се беше случило с „Несправедливост“ и бих предпочел да я държа в тайна — но той настоя и след като идеята беше да участваме поравно, как можех да му откажа? Но работата е там, че според мен е важно да обясня как беше написана книгата; правилата на играта, един вид. Това бяха моите думи, но действията бяха негови — и трябва да се признае, че първоначално двете не пасваха много добре.
	Двамата седяхме пред един „Старбъкс“ на Ню Кингс Роуд, само на няколко минути от мястото, където беше живяла Даяна Купър. Бях му пратил страниците по електронната поща и разбрах, че съм загазил, когато той ги извади от куфарчето си и видях, че ги беше разпечатал и ги беше отрупал с червени хиксове и кръгчета. Отнасям се много ревниво към написаното от мен. Може да се каже, че обмислям всяка една дума. (Трябва ли ми „една“? По-добре ли е „трябва“, отколкото „може“ да се каже?) Когато се съгласих да работя с Хоторн, бях сметнал, че макар той да е начело на разследването, ще остави на мен да водя сюжетната линия. Той бързо разсея тази заблуда.
	— Всичко е погрешно, Тони.
	Така започна той.
	— Подвеждаш хората.
	— Какво имаш предвид?
	— Още първото изречение. Неправилно е.
	Аз прочетох какво бях написал.
	„Малко след единайсет часа в една ясна пролетна утрин — от онези дни, когато слънцето сякаш грее в бяло, с обещание за топлина, което така и не изпълнява, Даяна Купър пресече Фулъм Роуд и влезе в погребалния дом.“
	— Не виждам нищо неправилно — казах аз. — Било е малко след единайсет часа. Тя е влязла в един погребален дом.
	— Но не така, както казваш ти.
	— Дошла е с автобуса!
	— Качила се е в горния край на улицата, на която е живяла. Знаем това от охранителните камери. Шофьорът също си я спомня и го е казал на полицията. Това е проблемът, приятел. Защо казваш, че е пресякла улицата?
	— Защо да не го казвам?
	— Защото не го е направила. Говорим за автобус номер четиринайсет, на който се е качила от Челси Вилидж, от спирката точно срещу Британия Роуд. Автобусът е минал през Челси Футбол Клъб, Хортенжа Роуд, Едит Гроув, Челси енд Уестминстър Хоспитъл, Бофорт Стрийт и най-накрая Олд Чърч Стрийт, където е слязла.
	— Имаш забележителни познания за маршрутите на лондонските автобуси — казах аз. — Но не схващам какво точно имаш предвид.
	— Не й се е налагало да пресича улицата. Когато е слязла от автобуса, вече е била от правилната страна.
	— Наистина ли има някакво значение?
	— Ами да, би могло да има. Ако кажеш, че е пресякла улицата, това означава, че трябва да е ходила някъде другаде, преди да влезе в погребалния дом — а това би могло да се окаже важно. Може да е отишла до банката и да е изтеглила куп пари. Може същата тази сутрин да се е скарала с някого и точно това да е причината, поради която са я убили. Същият този човек може да я е проследил до другата страна на улицата и да е видял накъде е тръгнала. Може да е изскочила пред някоя движеща се кола и това да е довело до спречкване. Не ме гледай така! Войната по пътищата става причина за много повече убийства, отколкото предполагаш. Но фактите сочат, че тя се е събудила у дома си, сама. Закусила е, след това се е качила на автобуса. Това е първото, което е направила.
	— Тогава какво искаш да напиша?
	Той вече беше нахвърлял нещо на лист хартия. Подаде ми го. Аз зачетох:
C>
	Точно седемнайсет минути след единайсет часа, Даяна Джейн Купър слезе от автобус номер 14 на спирка Олд Чърч Стрийт и се върна с двайсет и пет метра назад по тротоара. След това влезе в погребалния дом „Корнуолис и синове“.
C$
	— Това няма да го напиша — казах аз. — Звучи като полицейски доклад.
	— Поне е достоверно. И какво прави тук това звънче?
	— Какво звънче?
	— В четвъртия абзац. Точно тук. Казваш, че на входа на погребалния дом има някакво звънче с пружинен механизъм. Е, аз не видях никакво звънче. И това е така, защото звънче няма.
	Опитах се да запазя спокойствие. Съвсем скоро ми предстоеше да науча нещо за Хоторн. Когато си навиеше нещо на пръста, можеше да ме накара да побеснея по-бързо от всеки друг човек, когото познавам.
	— Добавих звънчето за атмосфера — обясних аз. Трябва да ми позволиш понякога да се оставям на прозата да ме води. Исках да покажа колко традиционно и старовремско е това място „Корнуолис и синове“ — и това беше един простичък и подходящ начин да го направя.
	— Може би. Но е от огромно значение. Представи си, че някой я е проследил вътре. Представи си, че някой е чул какво е казала.
	— Говориш за мъжа, с когото е имала спречкване? — саркастично попитах аз. — Или за някой, когото е срещнала в банката. Така ли мислиш?
	Хоторн вдигна рамене.
	— Ти твърдиш, че има връзка между това, че госпожа Купър сама е подготвила погребението си и факта, че е била убита същия ден. Поне така загатваш пред своите читатели.
	Той провлече втората сричка от „читатели“, така че думата прозвуча някак неприлично.
	— Но трябва да вземеш предвид и останалите възможности. Може би погребението и убийството в един и същ ден е просто съвпадение — въпреки че, ще бъда честен с теб, не обичам съвпадения. Разследвам престъпления от двайсет години и опитът ми показва, че за всичко си има обяснение. Или може би госпожа Купър е знаела, че ще умре. Някой я е заплашил и тя е подготвила погребението, защото е знаела, че няма да й се размине. Това е един възможен вариант, но от друга страна, защо просто не е отишла в полицията? Има и трето обяснение: някой е разбрал какво прави. Който и да е. Може да я е проследил, когато е слязла от автобуса, и да е подслушал разговора й с погребалния агент, защото на вратата няма никакво проклето звънче. Всеки би могъл да влезе и да излезе незабелязано. Но не и в твоята версия.
	— Добре — казах аз. — Ще махна звънчето.
	— И писалката „Мон Блан“.
	— Защо? — спрях се, преди да може да ми отговори. — Така да бъде. Няма значение. Ще махна и нея.
	Той започна да се рови в пръст из страниците, сякаш за да открие поне едно изречение, което му харесва.
	— Малко пробираш информацията — най-сетне каза той.
	— Кое те кара да мислиш така?
	— Например, казваш, че госпожа Купър е използвала само градски транспорт, но не обясняваш защо.
	— Казвам, че е била ексцентрична!
	— Мисля, че това далеч не е единствената причина, приятел. А и остава въпросът със самото погребение. Знаеш точно какво е пожелала да включва службата, но не си го написал.
	— Един псалм! „Бийтълс“!
	— Но кой псалм? Кое парче на „Бийтълс“? Не мислиш ли, че това може да е важно?
	Той извади един бележник и го отвори.
	— Псалм 33. „Ще благославям Господа във всяко време: хвалата за Него винаги е в устата ми.“ Песента е била „Елинор Ригби“ Стихотворението е било на някоя си Силвия Плат. Може би с него ще можеш малко да ми помогнеш, Тони, защото го прочетох и ми се стори адски безсмислено. Класическата музика е била „Композиция за орган“ на Джеремая Кларк. Искала е синът й да прочете основното обръщение… как се казваше?
	— Надгробно слово.
	— Все тая. Може би също така трябваше да споменеш с кого е обядвала в „Кафе Мурано“ Името му е Реймънд Клунс. Театрален продуцент.
	— Заподозрян ли е?
	— Ами тя наскоро е изгубила петдесет хиляди от някакъв мюзикъл, който той е продуцирал. Опитът ми показва, че парите и убийствата често вървят ръка за ръка.
	— Да съм пропуснал още нещо?
	— Според теб не е ли от значение, че същият този следобед госпожа Купър е напуснала борда на управителния съвет на театър „Глоуб“? Занимавала се е с това от дванайсет години, а точно в деня на смъртта си решава да си тръгне. А и Андреа Клуванек — чистачката. Откъде ти хрумна това, че е излязла на пръсти на улицата и се е обадила на полицията?
	— От разпита й в полицейския доклад.
	— И аз го прочетох. Но тя има криминално досие и може би не е чак такава света вода ненапита.
	— Как разбра?
	— Направих проверка. И най-накрая стигаме до сина, Деймиън Купър. Може би си струваше да споменеш, че току-що е наследил два милиона и половина паунда от майка си, които ще му дойдат доста добре, понеже дочух, че в Лос Анджелис имал проблеми с парите.
	Замълчах. Усетих как стомахът ми се свива.
	— Какви проблеми с парите?
	— Доколкото разбрах, повечето ги е изшмъркал. Но има и къща в „Холивуд Хилс“, басейн, „Порше“ 911. Има си и приятелка англичанка, която му е родила дете, но едва ли му е особено голяма фенка, като се имат предвид всички останали жени, които му чукат на вратата… с ударение на „чукат“.
	— Има ли изобщо нещо в тази глава, което да е написано както трябва? — попитах го аз.
	Хоторн се замисли за момент.
	— Харесва ми шегата с „Краят на света“ — каза той.
	Погледнах разпилените страници пред себе си.
	— Може би тази работа не е добра идея — казах аз.
	Хоторн ми се усмихна за първи път. Когато се усмихна, видях детето, което някога е бил. Сякаш у него имаше нещо, което непрестанно напираше да си проправи път навън, но оставаше заклещено зад костюма, вратовръзката, бледото лице, неприязнения поглед.
	— Още е рано, приятел. Това е едва първата глава. Може да я скъсаш и да започнеш наново. Важното е, че трябва да намерим начин да работим заедно, с един и същи…
	— _Modus operandi_ — предложих аз.
	Той ме посочи с пръст.
	— Не трябва да използваш такива префърцунени думи. Така само ще отблъснеш хората. Не. Просто трябва да пишеш за това, което се случва. Ще отидем на местопрестъплението, ще говорим със заподозрените. Ще се погрижа да получиш цялата информация. Твоята работа е само да я опишеш в правилния ред.
	— А какво ще правим, ако не разрешиш случая? — казах аз. — Може би от полицията ще открият преди теб кой е убил Даяна Купър.
	Той изглеждаше обиден.
	— Всички в управлението са чекиджии — каза той. — Ако разполагаха с някакви следи, изобщо нямаше да ме повикат. Това се опитах да ти обясня. Много от убийствата се разрешават през първите четирийсет и осем часа. Защо? Защото повечето убийци нямат ни най-малка представа какво вършат. Ядосват се. Импулсивни са. Става спонтанно. И докато започнат да мислят за пръстови отпечатъци, номера на коли, охранителни камери — вече е твърде късно. Някои от тях се опитват да прикрият следите си, но с модерните методи на съдебните експерти могат само да си мечтаят да се отърват.
	— Има обаче и един съвсем малък брой убийства — може би само два процента, — които са наистина предумишлени. Които са планирани. Може да става въпрос за наемен убиец. Или за някой ненормалник, който го прави за кеф. В полицията винаги разбират. Разбират, когато става дума за „лепка“ — така наричат подобни убийства. И тогава се свързват с някой като мен. Те знаят, че имат нужда от помощ. Така че това, което се опитвам да ти обясня, е че трябва да ми се довериш. Питай ме, ако искаш да добавиш допълнителни подробности. Иначе просто пиши онова, което виждаш. Това не ти е „Тинтин“. Става ли?
	— Чакай малко!
	Хоторн отново беше успял да ме изуми.
	— Никога не съм ти казвал, че пиша „Тинтин“.
	— Каза ми, че работиш за Спилбърг. А той това режисира в момента.
	— Продуцира го.
	— Все тая. Но кое те накара да размислиш? Жена ти? На бас, че тя те е вразумила.
	— Спри дотук — казах аз. — Ако ще имаме правила, най-важното е никога да не задаваш въпроси за личния ми живот: нито за книгите ми, нито за телевизията, нито за семейството ми, нито за приятелите ми.
	— Любопитно е, че ги подреждаш по този начин…
	— Ще пиша за теб. Ще пиша за този случай. И когато го разрешиш — _ако_ го разрешиш — ще видя дали ще мога да заинтересувам моя издател. Но няма да се оставя да ме тормозиш. Това си остава моята книга и аз ще решавам какво да пише в нея.
	Очите му се разшириха.
	— Успокой се, Тони. Просто се опитвам да помогна.
	Ето какво споразумение постигнахме. Аз нямаше да показвам на Хоторн нищо повече от книгата; със сигурност не и докато я пишех, а може би дори и след като я приключех. Щях да пиша онова, което исках да пиша, и ако това означаваше да го критикувам или да добавям свои собствени мисли, просто щях да го направя. Но когато ставаше въпрос за местопрестъплението, разпитите и други подобни, щях да се придържам към фактите. Нямаше да си измислям, да си правя умозаключения или да украсявам текста с потенциално подвеждащи описания.
	Колкото до „Първа глава“, забравете за звънчето и писалката „Мон Блан“ Даяна Купър беше обядвала с Реймънд Клунс. Андреа Клуванек може и да не е казвала истината. Но можете да бъдете спокойни, че всичко останало включително и една улика, която съвсем ясно сочи към самоличността на убиеца — си е на мястото.


>	Четири: Местопрестъплението

	В понеделник сутринта, когато пристигнах пред дома на Даяна Купър, пред вратата стоеше един униформен полицай. Вратата беше запречена с една от онези синьо-бели найлонови ленти с надпис „ПОЛИЦИЯ НЕ ПРЕМИНАВАЙ“, но някой трябва да му беше казал, че ще дойда, защото той ме пусна да вляза, без дори да попита за името ми. Беше четвъртият ден след убийството. Хоторн ми беше пратил копия на полицейските доклади и първоначалните разпити, които бях прочел през уикенда. Беше прикачил и една бележка, в която ми казваше да се срещна с него тук в девет. Заобиколих една локва на пътечката, която водеше до входната врата, и влязох вътре.
	Обикновено, когато посещавам местопрестъпление, то е било измислено от мен. Няма нужда да го описвам: режисьорът, сценографът, дизайнерът и хората от реквизита вече са свършили по-голямата част от работата вместо мен и са избрали всичко, от мебелите до цвета на стените. Винаги се оглеждам за най-важните подробности напуканото огледало, кървавия пръстов отпечатък на перваза на прозореца, всичко, което е важно за историята — но може и още да не са ги сложили. Зависи накъде гледа камерата. Често се тревожа, че стаята ще изглежда твърде голяма за жертвата, която се предполага, че е живяла там — но все пак по време на снимките вътре трябва да се поберат между десет и двайсет души, пък и зрителите никога не забелязват такива неща. В действителност стаята е толкова претъпкана с актьори, техничари, осветление, кабели, релси, операторски колички и всичко останало, че често е трудно да се прецени как ще изглежда на екран.
	Да си писател на снимачна площадка е особено преживяване. Трудно е да се опише вълнението, което те обзема, когато влезеш в помещение, чието съществуване се дължи изцяло на нещо, което се е случило в главата ти. Вярно е, че аз съм напълно безполезен и че където и да застана, почти със сигурност ще се пречкам, но от снимачния екип са неизменно учтиви и любезни с мен, макар в действителност да нямаме какво да си кажем. Работата ми е приключила преди цели седмици: тяхната едва сега започва. Затова сядам на един сгъваем стол, на гърба на който никога не е изписано името ми. Наблюдавам отстрани. Бъбря си с актьорите. Случва се някой асистент да ми донесе чай в стиропорена чаша. И докато си седя там, се утешавам с факта, че всичко това е мое. Аз съм част от него и то е част от мен.
	Дневната на госпожа Купър нямаше нищо общо с това преживяване. Когато стъпих на дебелия килим с цветни мотиви в розово и сиво, и се потопих в атмосферата, създадена от кристалния полилей, удобните мебели — имитации на антики, списанията „Кънтри лайф“ и „Венити феър“ по холната масичка, книгите (съвременна проза, с твърди корици, нито една моя) на вградените лавици, се почувствах като натрапник. Бях сам и се разхождах в стая, която със същия успех можеше да бъде музейна експозиция, а не място, където някой скоро е умрял.
	Полицейските следователи бяха оставили няколко от онези жълти пластмасови табелки с номера, които се слагат по местопрестъпленията, но те не бяха много, което означаваше, че уликите бяха малко. Една стъклена чаша, пълна с нещо, което приличаше на вода (12), беше оставена на един старинен бюфет, а до нея забелязах една кредитна карта (14) с името на Даяна Купър. Това улики ли бяха? Трудно беше да се каже просто като ги гледах как си стоят там. Стаята имаше три прозореца, всеки от тях с по две кадифени завеси, които стигаха чак до пода. Пет от завесите бяха прихванати със завързани на възел червени шнурове с пискюли. Най-близкото до вратата (6) беше отвързано и ми напомни, че неотдавна една жена на средна възраст е била удушена точно там, където стоях в момента. Твърде лесно можех да си я представя пред себе си, с изцъклени очи, размахала юмруци във въздуха. Погледнах надолу и забелязах едно петно върху килима, обозначено с още две полицейски табелки. Дебелото й черво се беше изпразнило, точно преди тя да умре — една от онези подробности, които обикновено спестявам на телевизионните зрители.
	Хоторн влезе в стаята, облечен по същия начин както обикновено — и това е едно изречение, което определено няма нужда да пиша отново. Ядеше сандвич и изминаха няколко секунди, преди да си дам сметка, че сигурно си го е направил сам, в кухнята на госпожа Купър, с нейната храна. Изгледах го.
	— Какво има? — попита той с пълна уста.
	— Нищо — казах аз.
	— Закусил ли си?
	— Всичко е наред, благодаря.
	Вероятно беше доловил тона ми.
	— Срамота е да се хвърля — каза той. — А на нея няма да й трябва повече.
	Той размаха сандвича, обхващайки с жеста стаята.
	— Е, какво мислиш?
	Не бях сигурен как да отговоря. Стаята беше много спретната. С изключение на телевизора с плосък екран — на поставка, а не на стойка на стената — всичко в помещението принадлежеше към една отминала епоха. Даяна Купър беше водила подреден живот, със своите грижливо подравнени списания и редовно почиствани декорации — кристални вази и порцеланови фигурки. Дори беше загинала спретнато. Не беше имало спречкване, преди да умре, нямаше преобърнати мебели. Извършителят беше оставил само една следа: половин кален отпечатък от обувка върху килима до вратата. Предположих, че ако го беше видяла, щеше да се намръщи. Жертвата не беше жестоко пребита или изнасилена. В много отношения това е било едно съвсем уравновесено убийство.
	— Познавала е убиеца — каза Хоторн. — Но не са били приятели. Бил е мъж, висок поне един и осемдесет, добре сложен и късоглед. Дошъл е тук с ясната умисъл да я убие и не е стоял дълго. Тя го е оставила за малко сам и е отишла в кухнята. Надявала се е, че ще си тръгне — но точно тогава той я е убил. След като е приключил, той е претърсил къщата и е взел някои неща, но не заради това е дошъл. Било е лично.
	— Как изобщо би могъл да знаеш всичко това?
	Ядосах се на себе си, още докато го изричах. Знаех, че той искаше да му задам тъкмо този въпрос. Бях паднал право в капана му.
	— Когато е дошъл, навън е било тъмно — започна Хоторн.
	— В района е имало доста обири напоследък. Една жена на средна възраст, която живее сама в луксозна част на града, не би отворила вратата на някой напълно непознат. Почти със сигурност е бил мъж. Чувал съм за жени, удушили друга жена, но — от мен да го знаеш — това е необичайно. Даяна Купър е била висока един и шейсет и би било удобно за него, ако е бил по-висок от нея. Когато я е убил, е счупил подезичната й кост, което ми подсказва, че е бил силен, макар да трябва да призная, че тя е била старичка, така че костта може да се е счупила лесно.
	— Откъде знам, че е дошъл, за да я убие? Има три причини. Не е оставил никакви пръстови отпечатъци. Вечерта е била топла, но той умишлено е носел ръкавици. Не е останал дълго. Бил е само в тази стая и както можеш да видиш, няма чаши за кафе, никой не е пил джин с тоник. Ако е бил неин приятел, в шест часа вероятно са щели да пийнат по нещо.
	— Може да е бързал — казах аз.
	— Погледни възглавниците на дивана, Тони. Той дори не е седнал.
	Приближих се до стъклената чаша, която бях видял, и устоях на изкушението да я взема в ръка. Полицията и съдебните експерти вече трябва да бяха минали оттук и бях доста учуден, че са я оставили. Не беше ли редно да я вземат и веднага да я изследват? Казах това на Хоторн.
	— Върнали са я обратно — каза той.
	— Защо?
	— Заради мен.
	Той се усмихна с онази своя студена усмивка и след това дояде сандвича си.
	— Значи някой е пил нещо — казах аз.
	— Това е просто вода.
	Той сдъвка и преглътна.
	— Предполагам, че я е помолил за чаша вода, преди да си тръгне. Така я е накарал да излезе от стаята за достатъчно дълго време, за да успее да развърже завесата и да вземе шнура. Не е можел да го направи в нейно присъствие.
	— Но не я е изпил.
	— Не е искал да оставя ДНК.
	— Ами кредитната карта?
	Прочетох името, изписано отгоре: ДАЯНА ДЖ. КУПЪР. Беше издадена от банка „Барклис“ Краят на валидността й беше през ноември. Шест месеца след края на самата Даяна.
	— Това е любопитно. Защо не е в дамската й чанта, при останалите? Дали я е извадила, за да плати нещо, и затова ли е отворила вратата? По картата няма други пръстови отпечатъци освен нейните. Значи имаме възможен сценарий. Някой иска от нея да плати нещо. Тя изважда кредитната си карта и докато се занимава с нея, той се промъква зад гърба й, за да я удуши. Но защо в такъв случай картата не е на пода?
	Хоторн поклати глава.
	— От друга страна това може и да няма нищо общо със случилото се. Ще видим.
	— Каза, че убиецът е бил късоглед — казах аз.
	— Да…
	— Защото е пропуснал диамантения пръстен на ръката й — прекъснах го аз.
	Този път успях да го изпреваря, преди да успее да ми обясни всичко до последната подробност.
	— Сигурно струва цяло състояние — добавих аз.
	— Не, не, приятел. Изобщо не си на прав път. Той очевидно не се е интересувал от пръстена. Който и да е бил, извършителят е отмъкнал няколко бижута и един лаптоп, за да създаде впечатление за обир, но или е забравил за пръстена, или не е успял да го свали от пръста й и не му се е занимавало с градински ножици. Няма начин да не го е забелязал. Бил е съвсем близо до нея, когато я е душил.
	— Тогава откъде знаеш, че е късоглед?
	— Защото е стъпил в локвата пред вратата, поради което е оставил отпечатък върху килима. Между другото, прилича на мъжка обувка. Във всяко друго отношение е бил внимателен. Пропуснал е единствено това. Няма ли да си запишеш всички тези неща?
	— Повечето ще ги запомня — отвърнах и извадих айфона си. — Но ако няма проблем, ще направя няколко снимки.
	— Давай.
	Той посочи една черно-бяла снимка на мъж на около четирийсет години, която също беше поставена върху бюфета.
	— Със сигурност трябва да снимаш и него.
	— Кой е той?
	— Вероятно съпругът й. Лорънс Купър.
	— Разведени?
	Той ме погледна със съжаление.
	— Ако бяха разведени, нямаше да пази негова снимка, нали? Умрял е преди дванайсет години. Рак.
	Снимах го.
	После тръгнах след Хоторн, докато влизаше от стая в стая, и снимах всичко, което ми посочваше. Започнахме от кухнята, която приличаше на шоурум в магазин за обзавеждане: скъпо обзаведена, но почти неизползвана. Даяна Купър имаше достатъчно уреди, за да приготви меню за десет души, достойно за звезда на „Мишлен“, но вероятно вечеряше със сварено яйце и две препечени филийки. Хладилникът беше отрупан с магнити: класическо изкуство и няколко известни фрази на Шекспир. Метална кутийка с картинки от „Принц Каспиан“, филма за Нарния, стоеше върху хладилника. Хоторн взе една кърпа, така че ръцете му да не докосват метала, отвори я и погледна вътре. Нямаше нищо друго освен няколко монети.
	Всичко беше поставено на точно определено място. Имаше готварски книги — на Джейми Оливър и Йотам Отоленги — на перваза на прозореца, няколко бележника и получени наскоро писма стояха на една поставка до тостера, а на черна дъска беше записан седмичният списък с покупки.
	Хоторн прегледа писмата и ги върна на място. На стената над кухненския плот беше закачена дървена риба с пет кукички, на която Даяна окачаше ключовете си, и той изглеждаше особено заинтригуван от тях — имаше четири връзки ключове, всички надписани, и аз чинно ги заснех, като прочетох надписите върху тях — за входната врата, за задната врата, за избата и аз някаква друга къща на име „Стонор хаус“.
	— Какво е това? — попитах аз.
	— Живяла е там, преди да се премести в Лондон. Намира се в Уолмър, Кент.
	— Малко е странно, че пази ключа…
	Открихме едно кухненско чекмедже, пълно със стари писма и сметки, които Хоторн прегледа. Имаше и брошура за някакъв мюзикъл на име „Марокански нощи“. Корицата представляваше снимка на автомат „Калашников“ с ремък, извит във формата на сърце. Един от продуцентите, отбелязани на първа страница, беше Реймънд Клунс.
	От кухнята се качихме на горния етаж и влязохме в спалнята, след като минахме покрай тапети на светли райета и няколко стари театрални програми в рамки: „Хамлет“, „Бурята“, „Хенри V“, „Колко е важно да бъдеш сериозен“, „Рожден ден“. Деймиън Купър беше участвал във всяка една от тези пиеси. Хоторн връхлетя вътре, но аз влязох в спалнята с едно усещане за неудобство, което ме изненада. Отново се почувствах като натрапник. Само няколко дни по-рано една жена на средна възраст сигурно се беше съблякла тук, застанала пред огромното огледало, преди да се пъхне в голямото легло с книгата на Стиг Ларшон „Момичето, което си играеше с огъня“, оставена сега върху нощното шкафче. Е, поне на госпожа Купър не й се беше наложило да стигне до леко разочароващия край. От всяка страна на леглото имаше по две възглавници. Видях вдлъбнатината в едната, оставена от главата й. Представих си как тя се събужда, топла, може би ухаеща на лавандула. Това нямаше да се случи вече. Винаги бях приемал смъртта като някаква необходимост — нещо, което задвижва действието. Но сега, когато стоях в спалнята на тази жена, умряла толкова скоро, смъртта сякаш надничаше през рамото ми.
	Хоторн започна да рови из чекмеджетата, гардеробите и нощните шкафчета. Хвърли един поглед на поставената в рамка снимка на Деймиън Купър, сложена върху тоалетката й. Стори ми се смътно познат, макар, честно казано, да не съм голям физиономист, а и повечето млади, красиви английски актьори да ми се сливат ведно — особено след като пробият в Холивуд. Хоторн откри сейф зад етажерката с обувки на госпожа Купър, намръщи се, като видя, че все още е заключен, но после го остави. Бях изумен от начина, по който търсеше улики. Той не говореше с мен. Почти не ме забелязваше. Напомняше ми на полицейско куче на летището. Никога няма причина да заподозреш, че в някой от куфарите има наркотици или бомба, но кучето подушва всеки един от тях — и ако в тях има нещо, то несъмнено ще го открие. Хоторн притежаваше същата мнителност и същата увереност.
	От спалнята отидохме в банята. Около ваната имаше поне двайсет малки шишенца: беше имала навика да взема със себе си шампоаните и душ геловете от хотелите. Той отвори един шкаф над умивалника и извади три опаковки темазепам — приспивателни. Показа ми ги.
	— Любопитно — каза той.
	Това беше първата му дума от известно време насам.
	— Нещо я е безпокояло — казах аз. — Не е можела да спи.
	Последвах Хоторн, докато се разхождаше из останалата част от къщата. Имаше две спални за гости на втория етаж, но те очевидно не бяха използвани от доста време. Бяха едва ли не прекалено чисти, а във въздуха се носеше хлад, тъй като централното отопление беше намалено, за да не се плаща излишно. Той се озърна набързо и после се върна обратно в коридора.
	— Как мислиш, какво се е случило с котката? — измърмори той.
	— Каква котка? — попитах аз.
	— Котката на възрастната дама. Сива персийка. Едно от онези ужасни, проклети същества, които приличат на медицинска топка с козина.
	— Не видях снимка на котка.
	— Нито пък аз.
	Той не добави нищо и аз внезапно се раздразних.
	— Ако ще пиша за теб, ще се наложи да ми обясниш как работиш. Удивително е как просто обявяваш някакви неща, но не може да ги оставяш просто така да увисват във въздуха.
	Той се намръщи, сякаш се опитваше да осмисли казаното току-що от мен, после кимна.
	— Дяволски е очевидно, Тони. Долу в кухнята имаше купичка за храна. И възглавницата. Не забеляза ли?
	— Вдлъбнатината ли? Реших, че е от главата й.
	— Съмнявам се, приятел. Освен ако не е имала къса, лъскава коса и не е миришела на риба. Спяла е от лявата страна на леглото. Там беше сложена книгата. Котката е спяла при нея, от другата страна. Очевидно е била голяма, доста тежка. Предполагам, сива персийска. Изглежда, че е котка, каквато жена като тази би имала — но я няма.
	— Може би полицаите са я взели.
	— Може би така са направили.
	Слязохме обратно долу и когато се върнахме в дневната, видях, че вече не бяхме сами. Един мъж, облечен в евтин костюм, седеше на дивана с разкрачени крака и папка с документи в скута си. Вратовръзката му беше измачкана, а две от копчетата на ризата му бяха разкопчани. Имах усещането, че е пушач. Всичко у него говореше за нездравословен начин на живот: цветът на кожата му, оредялата му коса, счупеният му нос, коремът, притиснат от колана на панталоните. Беше горе-долу на същата възраст като Хоторн, но по-едър, по-отпуснат. Можеше да е пенсионирал се боксьор, но предположих, че е полицай. Бях виждал такива като него по телевизията — не в сериалите, а по новините, застанали пред съдебните зали, да четат с неловкост предварително изготвени изявления пред камерите.
	— Хоторн — каза той, без капчица ентусиазъм.
	— Това е инспектор Медоус от криминалната полиция!
	Хоторн беше използвал пълната му титла иронично, сякаш беше незаслужена.
	— Здрасти, Джак — добави веднага той.
	— Направо не повярвах, като ми казаха, че са те повикали за този случай. На мен ми изглеждаше нищо работа.
	Той чак сега ме забеляза.
	— А кой сте вие?
	Не бях сигурен точно как да се представя.
	— Той е писател — включи се Хоторн. — С мен е.
	— В какъв смисъл? Пише за теб?
	— Пише за случая.
	— Надявам се да си получил разрешение за това — Медоус замълча за миг, преди да продължи: — Оставих всичко заради теб, както ми казаха. Донесох обратно някои неща. Сложих ги точно така, както ги намерихме. Пълна загуба на време, ако питаш мен.
	— Не те питам, Джак. Никой никога не го прави.
	Медоус пое този удар, без да трепне.
	— Е, успя ли да огледаш? Приключи ли?
	— Тъкмо си тръгвах — каза Хоторн, но не помръдна от мястото си. — Казваш, че е нищо работа. И какви са твоите заключения?
	— Ако нямаш нищо против, ще ги запазя за себе си.
	Мъжът лениво се изправи на крака. Беше по-едър, отколкото си мислех. Извисяваше се и над двама ни. Беше събрал листата в папката си и ги подаде на Хоторн, сякаш това току-що му беше хрумнало.
	— Казаха ми да ти ги дам.
	В папката имаше снимки, съдебни доклади, свидетелски показания и справка с телефоните обаждания от и към домашния и мобилния телефони на Даяна Купър през последните две седмици. Хоторн хвърли един поглед на най-горната страница.
	— Изпратила е съобщение в шест и трийсет и една.
	— Точно така. Две минути преди да бъде удушена. „Убиецът ми е… ааа…“ — той се засмя на собствената си шега. — Прочетох съобщението. Няма никакъв смисъл, затова ще оставя на теб да го разгадаеш.
	Той се приближи до чашата с вода, която бях забелязал на бюфета до кредитната карта.
	— Сега ще взема това, ако нямаш нищо против.
	— Заповядай.
	Чак сега забелязах, че Медоус носи ръкавици. Имаше някаква найлонова торбичка, в която запечата чашата и после я вдигна, за да я вземе със себе си.
	— Единствените отпечатъци по чашата са нейните — каза Хоторн. — И няма ДНК. Никой не е пил от нея.
	— Чел си доклада? — попита Медоус, като изглеждаше объркан.
	— Няма нужда да чета нищо, приятел. Дяволски очевидно е. — Той се усмихна. — Погледна ли в онази кутийка в кухнята? С принц Каспиан?
	— Няколко монети. Никакви пръстови отпечатъци. Нищо. Нищо чудно.
	Хоторн погледна към бюфета.
	— Ами кредитната карта?
	— Какво за нея?
	— Кога за последно е била използвана?
	— Всичките й финанси са вътре — Медоус кимна към папката. Дванайсет бона в личната й сметка. Още двеста хилядарки в спестовната. Добре си е живеела.
	Той си спомни въпроса на Хоторн.
	— За последен път е използвала картата преди три дни. В „Хародс“. Оттам си е купувала хранителни стоки.
	— Пушена сьомга и крема сирене.
	— Откъде знаеш?
	— Бях в кухнята. Това закусих.
	— Това са веществени доказателства!
	— Бяха.
	Медоус се намръщи.
	— Нещо друго, което искаш да знаеш?
	— Да. Открихте ли котката?
	— Каква котка?
	— Това отговаря на въпроса ми.
	— Тогава ще ви оставя.
	Медоус държеше чашата така, сякаш беше фокусник, който щеше да накара вътре да се появи златна рибка. Той кимна към мен.
	— Приятно ми беше да се запознаем — каза той. — Но на ваше място щях да съм доста предпазлив около него. Особено ако наблизо има стълби.
	Изглеждаше доволен от думите си. Огледа още веднъж стаята и след това, все така с чашата в ръка, си тръгна.


>	Пет: Човекът с лацерациите

	— Какво имаше предвид… С онази шегичка за стълбите?
	— Чарли Медоус е тъпак. Нищо нямаше предвид.
	— Чарли? Ти го нарече Джак.
	— Всички така го наричат.
	Седяхме пред едно кафене, недалеч от метростанция „Фулъм Бродуей“ — за щастие, слънцето грееше, — за да може Хоторн да пуши. Беше прегледал документите, които му предаде Медоус, а после даде и на мен да ги разгледам. Имаше снимки на Даяна Купър преди и след смъртта, и аз останах шокиран от разликата. Трупът, който Андреа Клуванек беше открила, почти по нищо не приличаше на елегантната, дейна дама от висшето общество, която беше инвестирала в театъра и беше обядвала в скъпи ресторанти в Мейфеър.
C>
	„Идвам в единайсет часа. Тогава започва мое работно време. Виждам я и веднага знам, че е станало нещо лошо.“
C$
	Показанията на Андреа бяха вътре, възпроизведени дума по дума на разваления й английски. Имаше и нейна снимка: слаба жена с кръгло лице и доста момчешки вид, с къса, остра коса, вперила отбранителен поглед във фотоапарата. Хоторн ми беше казал, че има криминално досие, но ми беше трудно да си представя как убива Даяна Купър. Беше твърде дребна.
	Имаше и още много други документи. Всъщност имах чувството, че Хоторн като нищо ще разреши случая още сега, на тази маса, докато пие кафе и пуши цигара. Надявах се да не го направи. Станеше ли така, книгата щеше да бъде доста кратка. Вероятно поради тази причина преди това държах първо да поговоря с него за някои други неща.
	— Откъде го познаваш? — попитах аз.
	— Кого?
	— Медоус!
	— Бяхме в един и същ участък в „Пътни“. Кабинетът му беше до моя и въпреки че се справях сам, на няколко пъти ми се наложи да изпия горчивата чаша.
	— Не знам какво означава това.
	— Когато трябва да помолиш някой друг екип за помощ. Когато разпитваме съседите, къща по къща… такива неща.
	Хоторн сякаш бързаше да смени темата.
	— Искаш ли да поговорим за Даяна Купър?
	— Не — казах аз. — Искам да поговорим за теб.
	Той впери поглед в масата, отрупана с документи. Не се налагаше да казва нищо. Само това имаше значение за него. Но поне този път аз се чувствах в свои води и бях твърдо решен да продължа.
	— Единственият начин да работим заедно е да ми позволиш да навляза в твоя живот — казах аз. — Трябва да те опозная.
	— Никой не се интересува от мен.
	— Ако това беше вярно, нямаше да бъда тук. Ако това е вярно, книгата няма да се продава добре.
	Загледах как Хоторн си пали друга цигара. За първи път от трийсет години насам, се изкуших да му поискам една.
	— Чуй ме — продължих внимателно аз. — Не се наричат убийствени истории. Не се наричат истории за престъпления. Наричат се детективски истории. Това не е случайно. В момента поемам голям риск. Ако разрешиш този случай още сега, няма да има за какво да пиша. Нещо по-лошо, ако изобщо не го разрешиш, всичко ще се окаже пълна загуба на време. Така че е важно да те опозная. Ако те опозная, може да открия нещо, което те прави да изглеждаш по-… човечен, а това поне е някакво начало. Затова не може просто да подминаваш всеки въпрос, който ти задавам. Не можеш да се криеш зад тази стена.
	Хоторн се сви. Беше странно как с бледата си кожа и тези тревожни, почти детински очи, успяваше да изглежда едва ли не уязвим.
	— Не искам да говоря за Джак Медоус. Той не ме харесваше. И когато ножът опря до кокала, той беше доволен, че се махам.
	— Какъв нож? Какъв кокал?
	— Когато си тръгнах.
	Нямаше да каже нищо повече, затова си отбелязах наум да поговоря друг път за това с него. Моментът очевидно не беше подходящ. Отворих бележника, който носех със себе си, и извадих една химикалка.
	— Добре. Докато сме тук, искам да ти задам няколко въпроса, свързани с теб. Не знам дори къде живееш.
	Той се поколеба. Наистина щеше да се наложи да му вадя думите с ченгел от устата.
	— В Гантс Хил — каза накрая той.
	Бях минавал често с колата през това предградие на няколко километра североизточно от Лондон, на път за Съфолк.
	— Женен ли си?
	— Да.
	Виждах, че ще каже още нещо, но му отне известно време да го направи.
	— Вече не сме заедно. Не ме питай повече за това.
	— От кой отбор си?
	— „Арсенал“.
	Каза го без особен ентусиазъм и аз реших, че ако е почитател на футбола, явно е доста умерен.
	— Ходиш ли на кино?
	— Понякога.
	Започваше да губи търпение.
	— Ами музика?
	— Какво за нея?
	— Класическа? Джаз?
	— Не слушам много музика.
	Бях се сетил за инспектор Морс и любовта му към операта, но сега и тази идея се изпари.
	— Имаш ли деца?
	Той измъкна цигарата от устата си — държеше я като отровна стреличка и аз разбрах, че го бях притиснал прекалено силно и прекалено рано.
	— Така няма да стане — тросна се той.
	В този момент можех много лесно да си го представя в стая за разпит в някое полицейско управление. В погледа му се четеше нещо, което много приличаше на презрение.
	— Можеш да пишеш за мен каквото си поискаш. Може да си съчиниш всичко, ако щеш. Има ли изобщо някакво значение? Но няма да си играя на викторина с теб — нито сега, нито никога. Имам си работа с една мъртва жена, която някой е убил в собствената й дневна, и това е всичко, което ме интересува в момента.
	Той грабна една от страниците.
	— Искаш ли да видиш това, или не?
	Можех още тогава да си отида у дома. Можех да забравя за цялата история — и като се има предвид какво се случи по-нататък, може би щеше да е по-добре, ако го бях сторил. Но току-що си бях тръгнал от местопрестъплението. Чувствах се почти така, сякаш бях познавал Даяна Купър, и по някаква причина — може би заради снимките, които бях видял, и заради насилствената й смърт — изпитвах някакво усещане за дълг към нея.
	Исках да науча повече.
	— Добре — казах аз и оставих химикалката си. — Покажи ми.
	На страницата имаше копие от съобщението, което Даяна Купър беше изпратила на сина си две минути преди да умре.
C>
	_Видях момчето, което_
	_беше лацерирано и се страхувам_
C$
	— Какво ти говори това? — попита ме той.
	— Прекъснали са я, преди да успее да го завърши — казах аз. — Няма точка на края. Не е имала време да каже от какво се страхува.
	— Или може би просто се е страхувала. Може би се е страхувала прекалено много, за да мисли за точката в края на изречението.
	— Медоус беше прав. Няма никакъв смисъл.
	— Тогава може би това ще ти го разясни.
	Хоторн извади още три страници — копия от статии във вестници отпреди десет години.
C>
@	„Дейли Мейл“ — петък, 10-ти юни, 2001 година
#	БЛИЗНАК УБИТ В УЖАСЯВАЩ ИНЦИДЕНТ, ШОФЬОРЪТ БЯГА

	Братът се намира в критично състояние, но лекарите казват, че ще се възстанови.
	Осемгодишно момче се бори за живота си, а неговият брат близнак е убит от късогледа шофьорка, която премазала децата и после е избягала.
	Джеръми Годуин е с тежки наранявания, включително фрактура на черепа и сериозни лацерации на мозъка. Брат му, Тимъти, е загинал на място.
	Инцидентът се е случил в четири и половина следобед на крайбрежната улица в морския курорт Дийл, графство Кент. Двете момчета, описвани като „неразделни“, се връщали в хотела си със своята бавачка, 36-годишната Мери О’Брайън. Тя казала пред полицията: „Колата се появи зад ъгъла. Шофьорката дори не се опита да намали. Тя удари децата и просто отпраши. Работя за семейството от три години и съм покрусена. Не можах да повярвам, че тя не спря.“ Полицията е арестувала една 52-годишна жена.

@	„Телеграф“ — събота, 11-ти юни, 2001 година
#	ПОЛИЦИЯТА АРЕСТУВА КЪСОГЛЕДАТА ШОФЬОРКА, УБИЛА БЛИЗНАК

	Жената, която уби осемгодишния близнак Тимъти Годуин и нанесе животозастрашаващи наранявания на неговия брат, се казва Даяна Купър. Госпожа Купър, петдесет и две годишна, е постоянна жителка на Уолмър, графство Кент, и се е връщала от голф клуб „Ройъл Сенк Пор“, когато се е случил инцидентът.
	Госпожа Купър е употребила алкохол в приятелска компания в голф клуба, но е била в нормата, а свидетели потвърждават, че не е шофирала с превишена скорост. За сметка на това е шофирала без очилата си и след тест, проведен от полицията, е установено, че не е могла да прочете регистрационен номер от осем метра разстояние.
	Адвокатите й направиха следното изявление: „Клиентката ни е прекарала следобеда в игра на голф и се е прибирала у дома си, когато се е случил инцидентът. За съжаление тя е забравила очилата си, но преценила, че ще успее да измине без тях относително краткото разстояние. Тя признава, че след инцидента изпаднала в паника и се прибрала право у дома си. За сметка на това тя напълно е осъзнавала сериозността на постъпката си и още същата вечер, само два часа по-късно, се е свързала с полицията.“
	Полицията е предявила обвинения срещу госпожа Купър съгласно Закона за движение по пътищата от 1998 година, параграфи 1 и 170 (2) и (4). Обвинена е в причиняване на смърт вследствие на безразсъдно шофиране и бягство от мястото на инцидента. Госпожа Купър е дала за свой адрес Ливърпул Роуд, Уолмър. Наскоро е загубила съпруга си, починал след продължително боледуване. Нейният син Деймиън Купър е актьор, участвал в представления с Кралската Шекспирова трупа, а последната театрална постановка с негово участие е „Рожден ден“

@	„Таймс“ — вторник, 8-ми ноември, 2001 година
#	СЕМЕЙСТВО ИЗИСКВА ПРОМЯНА В ЗАКОНА, СЛЕД КАТО ШОФЬОРКА-УБИЕЦ ОСТАВА НА СВОБОДА

	Майката на осемгодишното момче, което беше убито, докато пресичало улицата в крайбрежното градче Дийл, област Кент, даде изявление днес, след като шофьорката беше пусната на свобода.
	Тимъти Годуин загинал на място, а неговият брат близнак, Джеръми, е понесъл сериозни мозъчни разкъсвания, след като Даяна Купър, 52, не успяла да ги види от колата си. Впоследствие се разбрало, че госпожа Купър е забравила очилата си в голф клуба, където спортувала преди това, и не е можела да вижда на разстояние, по-голямо от седем метра. Съдът в Кентърбъри постанови, че да не носи очилата си не е било в разрез със закона. Съдия Найджъл Уестън каза „било е неразумно да шофирате без очилата си, но те не са законово изискване, а няма и никакво съмнение, че се разкайвате. В светлината на това заключавам, че случаят не изисква лишаване от свобода.“
	Госпожа Купър е лишена от правото да шофира в рамките на една година, към шофьорската й книжка са прибавени девет наказателни точки и тя трябва да покрие разноските по делото в размер на 900 паунда. Също така, съдията е предложил три месеца възстановително правосъдие, но семейството на двете момчета отказало да се срещне с нея.
	Извън заседателната зала Джудит Годуин каза: „Никой не би трябвало да има право да застава зад волана на кола при положение, че не вижда. Ако това не е в разрез със закона, то законът трябва да бъде променен. Синът ми е мъртъв. Другият ми син е осакатен. А нея просто я смъмриха. Това не може да е справедливо.“
	Говорител на „Брейк“* — благотворителната организация за безопасност по пътищата — заяви: „Никой не бива да шофира, ако не е в състояние да контролира напълно автомобила си.“
	[* (англ.) brake — спирачка. — Б. р.]
C$
	Погледнах датите над трите статии и направих връзката. — Всичко това се е случило точно преди десет години — възкликнах аз.
	— Девет години и единайсет месеца — поправи ме Хоторн. — Инцидентът е бил в началото на юни.
	— Все пак си е годишнина. — Подадох му обратно третата статия.
	— А оцелялото момче… е имало мозъчни лацерации.
	Взех съобщението, изпратено от Даяна Купър, и прочетох:
	— „… момчето, което беше лацерирано…“
	— Мислиш, че има някаква връзка?
	Предположих, че говори саркастично, но не се хванах на въдицата.
	— Знаеш ли къде живее тя? — попитах аз. — Джудит Годуин? Хоторн прегледа останалите страници.
	— Има някакъв адрес в Хароу-он-дъ-Хил.
	— А не в Кент?
	— Може да са били на почивка. Първата седмица от юни… тогава е лятната ваканция.
	Значи може би Хоторн все пак имаше деца. Как иначе би съобразил? Но не посмях да повдигна повторно тази тема. Вместо това го попитах:
	— Ще отидем ли да се срещнем с нея?
	— Няма защо да бързаме. Освен това имаме среща с господин Корнуолис, съвсем наблизо оттук.
	За миг умът ми блокира. Нямах представа за кого говори.
	— Погребалният агент — напомни ми той.
	После започна да подрежда документите, като ги прибираше към себе си като фокусник с тесте карти. Беше любопитно, че макар инспектор Медоус никак да не го харесваше, някой по-висшестоящ в полицията явно го приемаше сериозно. Местопрестъплението беше оставено непокътнато, за да може той да го огледа. Държаха го в течение на абсолютно всичко. Хоторн угаси цигарата си.
	— Да тръгваме — каза той.
	Направи ми впечатление, че отново аз платих кафетата.
	Повървяхме малко надолу по Фулъм Роуд и се качихме на автобус номер 14 — същият, който Даяна Купър беше използвала в деня на смъртта си. Слязохме от автобуса, както Хоторн би се изразил, в дванайсет и двайсет и шест, и като се върнахме малко назад, стигнахме до погребалния дом.
	Не бях влизал в погребален дом, откакто почина баща ми — а това беше много отдавна. Бях на двайсет и една. Макар да беше боледувал дълго, краят беше дошъл съвсем внезапно, и цялото семейство бяхме потресени. По все още неизвестни за мен причини, отнякъде се появи един чичо и се зае еднолично с подготовката на погребението — след цял живот като агностик баща ми беше изявил желание да има религиозно погребение. Чичо ми сигурно беше убеден, че ни прави услуга, но за съжаление той беше един твърде шумен и вироглав човек и не мога да кажа, че някога ми е бил особено симпатичен. Въпреки това аз се озовах заедно с него в един погребален дом в северната част на Лондон. В еврейските семейства погребението се прави много бързо и аз все още не бях имал време да осмисля случващото се; все още бях в шок. Смътно си спомням някаква голяма стая, която приличаше повече на бюро „Загубени вещи“ на някоя железопътна гара, отколкото на кабинет на погребален агент. Всичко беше много тъмно, в различни оттенъци на кафявото. Зад един плот стоеше нисък, брадат мъж, със зле скроен костюм и ярмулка: погребалният агент или може би някой негов асистент. Като в някакъв кошмар, виждам около себе си множество хора. Това други клиенти ли бяха или служители? Помня, че нямах никакво усещане за уединение.
	Чичо ми преговаряше за цената на погребението, което щеше да се проведе на следващия ден. Не ме попита какво мисля аз. Обсъждаше различни ковчези и различни възможности с мъжа зад щанда, а аз стоях и ги слушах, докато двамата се разгорещяваха все повече и повече, и накрая осъзнах, че всъщност са започнали направо да се карат. Чичо ми обвини погребалния агент, че ни мами, и това преля чашата. Другият мъж побесня. Лицето му доста се беше зачервило и той вече сочеше с пръст към нас и крещеше с пяна на уста:
	— Ако искате махагон, ще платите за махагон!
	Нямам представа дали погребаха баща ми в махагон или шперплат — и често казано, не ме интересува. Гневът на погребалния агент и думите, които изрече, отекваха в паметта ми от близо четирийсет години насам. Накараха ме да се зарека, че моето собствено погребение ще бъде кратко, евтино и без демонстрация на религиозна принадлежност. И все още не ме бяха напуснали, когато последвах Хоторн в „Корнуолис и синове“ и затворих (безшумно) вратата зад гърба си.
	Погребалният дом изглеждаше така, както го описах, по-малък и не толкова страховит, колкото кабинета, който помнех от миналото си — но този път, разбира се, поводът не беше свързан лично с мен. Хоторн се представи на Айрин Лоус, която ни заведе право в кабинета на Робърт Корнуолис в края на коридора — в същата онази стая, където Даяна Купър беше уредила приготовленията, от които вече наистина е щяла да има нужда. Този път Айрин остана, като решително се намести на един стол, сякаш преждевременната смърт на Даяна Купър беше по нейна вина и тя очакваше да бъде разпитана редом със своя братовчед. Отново се улових, че се чудя какво ли би било да работя тук и да седя в една стая с тези миниатюрни урни, които непрестанно да ми напомнят, че всичко, което съм бил и всичко, което съм постигнал, един ден ще може да се побере в някоя от тях. Между другото, Хоторн не ме представи. Никога не го правеше. Вероятно ме бяха взели за негов асистент.
	— Вече разговарях с полицията — започна Корнуолис.
	— Да, сър.
	Стана ми любопитно, че Хоторн го нарече „сър“ Веднага забелязах, че се държи много по-различно, когато разговаря със свидетели или заподозрени, или с някой, който би могъл да му помогне с разследването. Колкото повече го опознавах, толкова повече се убеждавах, че го прави нарочно. Хората сваляха гарда си, когато разговаряха с него. Нямаха представа що за човек е, нито за това, че просто чакаше подходящия момент, за да им направи дисекция. За него учтивостта беше като хирургическа маска — нещо, което си слагаше, преди да извади скалпела си.
	— Поради необичайното естество на престъплението бях помолен да подпомогна разследването като независим консултант. Много съжалявам, че отнемам от времето ви… — той се усмихна крокодилски на погребалния агент. — Имате ли нещо против, ако пуша?
	— Всъщност…
	Беше твърде късно. Цигарата вече беше между устните му, запалката проблясваше. Госпожица Лоус се намръщи и плъзна една калаена чинийка на бюрото пред него, за да я използва вместо пепелник. Забелязах надписа, гравиран по ръба: _„Робърт Даниъл Корнуолис, погребален агент на годината, 2008“_.
	— Имате ли нещо против още веднъж да си припомните срещата с госпожа Купър, като започнете от самото начало?
	Робърт Корнуолис направи точно това, като говореше със същия премерен тон, който вероятно беше използвал множество пъти през годините работа с опечалените. Хоторн може и да беше разкритикувал начина, по който бях разкрасил първата си глава, но онова, което ни каза, малко или много се припокриваше с онова, което бях написал. Госпожа Купър била разумна, делова и се отнесла сериозно към въпроса. Дошла без уговорена среща и си тръгнала, щом всичко било уредено.
	Като погледна назад, може би не се бях отнесъл съвсем честно с Робърт Корнуолис. Описах го като сбръчкан и печален, но може би се бях подвел от професията му и сега бях поразен от неговата обикновеност. Ако изключим труповете, балсамиращите течности, погребенията и сълзите, той несъмнено би изглеждал като съвсем приятен човек, с когото с удоволствие бихте си побъбрили, ако го срещнете на някое празненство. Само по-добре да не го питате с какво се занимава.
	— Колко време остана с вас госпожа Купър? — попита Хоторн.
	Айрин Лоус сякаш беше очаквала този въпрос.
	— Беше тук малко над петдесет минути — отговори тя, с отчетливата дикция на говорещ часовник.
	— Щях да кажа около час — съгласи се Корнуолис. — Много внимателно обсъдихме цялата подготовка. И цените.
	— Колко щеше да ви плати?
	— Айрин може да ви предостави пълен разчет. Тя вече разполагаше с парцел на гробището „Бромптън“, което значително намаляваше разходите. Цената на гробните места в Лондон доста се покачи през годините, подобно тази на недвижимите имоти. Крайната сума, включително таксата за погребение на англиканската църква и на гробарите, беше 3000 паунда.
	— 3170 паунда — поправи го госпожица Лоус.
	— С кредитна карта ли плати?
	— Да. Плати пълната сума, въпреки уверенията ми, че предлагаме десетдневен срок за размисъл, за в случай, че си промени решението. В това отношение си приличаме с търговците на двойни стъклопакети.
	Това беше неговата малка шега. Той се усмихна. Айрин Лоус се намръщи.
	— Какво направихте с парите? — попитах аз. — Имам предвид, че ако не беше умряла…
	— Щяхме да внесем парите в доверителна сметка. Ние сме част от договорния фонд „Голдън Чартър“, който обслужва плащанията — и също така, разбира се, компенсира инфлацията.
	В някакъв момент ми беше хрумнало, че може би смъртта на госпожа Купър беше добре дошла за погребалния дом, тъй като те първи щяха да се облагодетелстват от нея — заради самото погребение. Но щом вече беше платила, вярно беше тъкмо обратното. Зарадвах се, че не бях повдигнал въпроса.
	Въпреки това Хоторн ме изгледа ядосано, за да ми покаже, че включването ми го е подразнило.
	— Как бихте определили настроението й по време на срещата? — попита той, сменяйки изцяло темата.
	— Беше в настроение, обичайно за всеки, който идва при нас — отговори Корнуолис. — Чувстваше се малко неловко, поне в началото. В нашата страна имаме големи резерви към разговорите за смъртта. Винаги съм казвал, че е грехота да не се държим като швейцарците, които са измислили тяхното „Кафе Мортел“ — една възможност да обсъдиш смъртността си, докато пиеш чай и хапваш торта.
	— Не бих отказал чаша чай, ако ви се намира — каза Хоторн.
	Корнуолис погледна към госпожица Лоус, която стана и излезе с тежки стъпки от стаята.
	— Казвате, че вече е знаела как точно иска да протече погребението й?
	— Да. Беше си направила списък.
	— Този документ все още ли е у вас?
	— Не. Тя го взе със себе си. Аз му направих копие и го прикачих към цялостната оферта, която й изпратих.
	— Останахте ли с впечатление, че въпросът е донякъде спешен за нея? Каза ли ви защо е избрала да дойде точно този ден?
	— Не даваше вид да се тревожи, че я грози някаква опасност, ако това имате предвид.
	Корнуолис поклати глава, преди да продължи:
	— Господин Хоторн, не е необичайно хората да подготвят собственото си погребение. Тя не беше болна. Не беше нервна или уплашена. Вече казах това на полицията. Също така им казах, че и двамата с госпожица Лоус бяхме шокирани от новината.
	— Защо й се обадихте по телефона?
	— Простете?
	— Разполагам с разпечатка на телефонните й разговори. Обадил сте й се малко преди два без десет. Отивала е на среща на борда на директорите в театър „Глоуб“. Разговарял сте с нея около минута и половина.
	— Точно така. Трябваше ми номера на парцела, в който е погребан съпругът й.
	Корнуолис се усмихна.
	— Трябваше да се свържа с управата на гробището, за да регистрирам погребването. Това беше единствената информация, която не ми беше предоставила. Има нещо, което вероятно трябва да спомена. Тя явно спореше с някого, когато й се обадих. Чуваха се някакви гласове. Каза, че ще ми върне обаждането, но разбира се, така и не го направи.
	Айрин Лоус се върна с чая на Хоторн. Чашата изтрака в чинийката, когато я остави пред него.
	— Мога ли да ви бъда полезен с нещо друго, господин Хоторн? — попита Корнуолис.
	— Бих искал да знам… и двамата ли разговаряхте с нея?
	— Айрин я въведе в кабинета ми.
	— Разговарях с нея за кратко на рецепцията, но не присъствах на срещата — прекъсна го госпожица Лоус, когато седна на мястото си.
	— В някакъв момент оставала ли е сама?
	Корнуолис се намръщи.
	— Доста странен въпрос. Защо бихте искали да знаете това?
	— Просто ми е любопитно.
	— Не. Аз бях с нея през цялото време.
	— Отиде да се освежи, точно преди да си тръгне — каза госпожица Лоус.
	— Имате предвид, че е отишла до тоалетната.
	— Точно това казах. Само тогава остана сама. Аз я заведох до помещението, което се намира надолу по коридора и след това се върнах заедно с нея, за да вземе нещата си. Бих искала да добавя, че когато си тръгна, беше в напълно уравновесено състояние на духа. Дори беше облекчена — но това често се случва с хората, които идват тук. Всъщност това е част от работата ни.
	Хоторн пресуши чая си на три големи глътки. Изправихме се, за да си тръгнем. В този момент ми хрумна нещо.
	— Не е споменавала човек на име Тимъти Годуин, нали? — попитах аз.
	— Тимъти Годуин? — Корнуолис поклати глава. — Кой е той?
	— Едно момче, загинало в автомобилен инцидент — казах аз. — Имал е брат, Джеръми Годуин.
	— Каква ужасна случка — Корнуолис се обърна към своята братовчедка. — Айрин, да е споменавала пред теб някое от тези две имена?
	— Не.
	— Съмнявам се, че имат общо със случая — прекъсна ме Хоторн и протегна ръка. — Благодаря ви за отделеното време, господин Корнуолис.
	Отвън, на улицата, той се обърна към мен.
	— Приятел, направи ми една услуга. Никога не задавай въпроси, когато си с мен. Никога не питай за нищо. Става ли?
	— Очакваш просто да си седя и да не казвам нищо?
	— Точно така.
	— Аз не съм глупав — казах аз. — Може да помогна.
	— Значи грешиш, поне за едното от двете. Но мисълта ми е, че не си тук, за да помагаш. Нали каза, че това е детективска история? Аз съм детективът. Какво не ти е ясно?
	— Тогава ми кажи какво си научил — казах аз. — Бил си на местопрестъплението. Видял си справката с телефонните обаждания. Разговарял си с погребалния агент. Знаеш ли вече нещо?
	Хоторн се замисли какво да отговори. Погледът му изглеждаше празен и за миг си помислих, че просто ще подмине въпроса ми. След това реши да ме съжали.
	— Даяна Купър е знаела, че ще умре — каза той.
	Зачаках да добави още нещо, но той просто се обърна и закрачи надолу по тротоара. Обмислих какво мога да направя, а после го последвах, като неуспешно се опитвах да вляза с крачка с него — във всякакъв смисъл.


>	Шест: Свидетелски показания

	Не знаех много за Даяна Купър, но вече ми беше станало ясно, че не може да е имало цели тълпи от хора, наредили се на опашка, за да я убият. Била е жена на средна възраст, вдовица, която е живеела сама. Била е добре финансово, без да е страшно богата, участвала е в управителния съвет на един театър и е била майка на прочут син. Имала е проблеми със съня и една котка. Наистина, загубила е известна сума заради някакъв театрален продуцент, а чистачката й е била от източноевропейски произход с криминално досие, но каква причина би имал някой от тях двамата да я удуши?
	На преден план изпъкваше единствено фактът, че беше убила едно момченце и беше ранила тежко неговото братче. Инцидентът е бил причинен от собствената й нехайност — не е носила очилата си — и на всичкото отгоре беше продължила по пътя си, без да спре. Въпреки всичко това беше останала на свобода. Ако аз бях бащата на Тимъти и Джеръми Годуин, ако имах каквато й да била роднинска връзка с тях, може би самият аз щях да се изкуша да я убия. И това се беше случило точно преди десет години — добре де, девет години и единайсет месеца. Почти точно.
	Това беше един очевиден мотив за убийство. Щом семейство Годуин живееха в северен Лондон, в Хароу-он-дъ-Хил, не разбирах защо не отивахме право там, и го казах на Хоторн.
	— Едно по едно — отговори той. — Преди това искам да говоря с няколко други хора.
	— Чистачката?
	В действителност в момента се намирахме в едно такси, което минаваше през кръговото кръстовище „Шепърдс Буш“ на път за Актън, където живееше Андреа Клуванек. Хоторн се беше обадил по телефона и на Реймънд Клунс, по-късно щяхме да се срещнем и с него.
	— Ти не я подозираш, нали?
	— Подозирам, че е излъгала полицията.
	— Ами Клунс? Той какво общо има?
	— Познавал е госпожа Купър. Седемдесет и осем процента от жените, които стават жертва на убийство, са познавали своя нападател — продължи той, преди да успея да го прекъсна.
	— Наистина ли?
	— Мислех, че го знаеш, нали пишеш за телевизията.
	Като пренебрегна надписа, който забраняваше пушенето, той натисна копчето, за да свали прозореца на таксито и си запали цигара.
	— Съпруг, доведен баща, любовник… чисто статистически, това са най-вероятните убийци.
	— Реймънд Клунс не е нито едно от тези неща.
	— Може да й е бил любовник.
	— Тя е видяла момчето с лацерациите, Джеръми Годуин! Казала е, че е уплашена. Не знам защо си губиш времето.
	— Тук не се пуши — каза недоволно шофьорът по интеркома.
	— Майната ти. Аз съм полицай — отговори невъзмутимо Хоторн. — Каква беше онази дума, която ти използва? _Modus operandi_. Това е моят.
	Той издиша дима през прозореца, но вятърът просто го издуха обратно в таксито.
	— Започвам с най-близките й хора и след това продължавам с останалите. Като да търсиш свидетели къща по къща. Започваш със съседите. Не започваш в края на улицата.
	Той се обърна към мен и отново ме изгледа въпросително.
	— Това проблем ли е за теб?
	— Просто ми се струва малко налудничаво да обикаляме из Лондон. И то за моя сметка — добавих тихо.
	Хоторн не каза нищо повече.
	Стори ми се, че пътувахме особено дълго, но най-сетне таксито спря пред жилищния комплекс „Саут Актън“ — гъсто застроена площ с високи бетонни блокове, изникнали през десетилетията след края на войната. Имаше и известно количество зелени площи — ливади, дървета и пешеходни алеи — но цялостното усещане беше обезсърчаващо, най-вече заради многобройните жилища, така наблъскани едно до друго. Минахме покрай един скейт парк, който изглеждаше така, сякаш не бе използван с години, а след това през един подлез, чиито стени бяха покрити с недодялани графити, крещящо преливащи един в друг. Банкси явно не беше минавал оттук.
	Групичка двайсетинагодишни младежи със спортни блузи с качулки седяха в сенките и ни наблюдаваха с враждебни, подозрителни погледи. За щастие Хоторн сякаш знаеше накъде отива, а аз крачех близо до него, като си мислех за онова, което ми беше казала жената на фестивала в Хей-он-Уай. Може би това беше дозата реалност, която ми беше предписала.
	Андреа Клуванек живееше на втория етаж в един от високите блокове. Хоторн се беше обадил предварително и тя ни очакваше. От полицейските доклади знаех, че има две деца, но беше един и половина следобед и предположих, че и двете са на училище. Апартаментът й беше чист, но много малък, без никакви ненужни мебели: три стола край кухненската маса, една диван пред телевизора. Дори най-оптимистичният брокер на недвижими имоти не би могъл да нарече дневната „с отворен план“. Кухнята просто се сливаше с нея, без да става ясно къде свършваше едното помещение и започваше другото. Беше едностаен апартамент и нямам никаква представа как спяха през нощта. Може би двете деца в спалнята, а тя на дивана.
	Седнахме един срещу друг на масата. Окачени на стената, на сантиметри зад главите ни, висяха тенджери и тигани. Андреа не ни предложи чай или кафе. Гледаше ни подозрително над ламинираната повърхност на кухненската маса — дребна, тъмнокоса жена, която на живо изглеждаше дори по-сурова, отколкото на снимката, която бях виждал. Беше облечена с тениска и дънки, скъсани по начин, в който нямаше нищо модерно. Хоторн си беше запалил цигара и тя беше взела една от неговите, така че седях, обгърнат в дим, и се чудех дали всъщност ще успея да завърша книгата, преди да умра от някоя болест като пасивен пушач.
	Отначало Хоторн беше доста любезен с нея. Докато обсъждаше с нея показанията, които тя беше дала пред полицията и които вече описах, тонът му беше съвсем дружелюбен. Влязла в къщата, видяла мъртвата жена, излязла веднага навън и се обадила на полицията. После ги изчакала да пристигнат.
	— Сигурно цялата си се намокрила — каза Хоторн.
	— Моля? — каза тя, като го изгледа подозрително.
	— Онази сутрин, когато си открила тялото, е валяло дъжд. Ако бях на твое място, щях да изчакам в кухнята. На топло и сухо, където има и телефон. Без да се налага да използваш мобилния си телефон.
	— Аз излязла навън.
	Беше ядосана.
	— Аз вече казала всичко това. Полиция ме пита какво стана и аз им казала.
	Английският й не беше особено добър, а акцентът й само влошаваше нещата.
	— Знам, Андреа — каза Хоторн. — Прочетох какво си казала на полицията. Но прекосих целия Лондон, за да говоря очи в очи с теб, защото искам да ми кажеш истината.
	Последва дълго мълчание.
	— Аз казва истината.
	Не звучеше особено убедително.
	— Не е вярно.
	Хоторн въздъхна леко, сякаш нямаше особено голямо желание да се занимава с това.
	— От колко време си в страната? — попита той.
	Тя изведнъж сякаш зае отбранителна позиция.
	— Пет години.
	— Две години при Даяна Купър.
	— Да.
	— Колко дни седмично работеше при нея?
	— Два дни. Сряда и петък.
	— Каза ли й за мъничкия проблем, който си имала преди това?
	— Няма проблем.
	Хоторн тъжно поклати глава.
	— Имаш голям проблем. В Хъдърсфийлд където си живяла преди това. Кражба в магазин. Сто и петдесет паунда глоба плюс разходите по делото.
	— Вие не разбира!
	Андреа го изгледа кръвнишки. Прииска ми се стаята да беше по-голяма. Почувствах се не на място и ми стана неудобно, че съм толкова близо до нея.
	— Аз няма какво да ям. Няма мъж. Децата ми, четири години и шест години, няма какво да ядат.
	— Затова си свила някакви неща от благотворителен магазин. Вярно, казвал се е „Спасете децата“. Предполагам, че си го приела буквално.
	— Не е…
	— И това е било второ провинение — продължи Хоторн, преди тя да успее да отрече. — Вече си била освободена условно. Според мен си имала късмет, че съдията е бил в добро настроение.
	Андреа продължаваше да настоява.
	— Аз работя за госпожа Купър две години. Тя се грижи за мен и нищо не крада. Аз съм честен човек. Грижа се за мое семейство.
	— Да, но няма да можеш да се грижиш за семейството си, докато си в затвора.
	Хоторн я изчака да обмисли това.
	— Ако ме лъжеш, точно там ще се озовеш. Децата ти ще бъдат поети от държавата — или може би ще ги върнат обратно в Словакия. Искам да знам колко пари си взела.
	— Какви пари?
	— Парите в брой, които работодателката ти е държала в една кутия от „Принц Каспиан“. Знаеш ли кой е принц Каспиан? Един герой от Нарния. Нейният син, Деймиън Купър, е участвал във филма. Тя е държала кутията в кухнята. Аз погледнах вътре и открих само няколко монети.
	— Там държи парите, с които плаща на мен, да. Но аз не ги взела. Крадецът ги взел.
	— Не.
	Хоторн беше ядосан. Очите му бяха притъмнели и ръката, с която държеше цигарата, се беше свила в юмрук.
	— Един крадец е претърсил къщата, това е така. Поровил се е тук и там. Сякаш е искал да знаем къде е бил. Но това беше различно. Кутията беше оставена обратно на мястото си. Капакът беше грижливо затворен. Всички отпечатъци са били избърсани от някой, който е гледал твърде много полицейски сериали. Мисля, че не схващаш. По кутията трябваше да има някакви отпечатъци. Твоите. На шефката ти. Ако питаш мен, си извадила една пачка пари и не си обърнала внимание на монетите. Колко бяха?
	Андреа го изгледа враждебно. Чудех се доколко ли го беше разбрала.
	— Аз взела парите — каза тя най-сетне.
	— Колко?
	— Петдесет паунда.
	Хоторн доби огорчен вид.
	— Колко?
	— Сто и шейсет.
	Той кимна.
	— Така по става. Освен това не си чакала отвън. Защо ти е било да го правиш, след като навън е валял проливен дъжд? Онова, което искам да знам, е какво друго направи? Какво друго взе?
	Видях, че Андреа се измъчва в опитите си да вземе решение. Дали да си признае, че е направила още нещо незаконно, и евентуално да си навлече повече неприятности? Или да се опита да излъже Хоторн, и да рискува да го ядоса още повече? В крайна сметка тя взе разумното решение. Изправи се и извади един сгънат лист от някакво чекмедже. След това му го подаде. Той го разгъна и прочете:
C>
	Госпожо Купър,
	Мислите си, че можете просто да се отървете от мен, но аз няма да ви оставя на мира.
	Онова, което казах, е само началото, обещавам ви.
	Наблюдавах ви и знам кое е скъпо за вас.
	Ще си платите. Повярвайте ми.
C$
	Бележката беше написана на ръка, без подпис, дата или адрес. Хоторн вдигна глава и въпросително погледна Андреа.
	— Един мъж идва в къщата — обясни тя. — Преди две седмици. Той отива с госпожа Купър в кухнята. Аз бях горе, в спалнята, но ги чува да говорят. Той беше много ядосан… викаше на нея.
	— Колко беше часът?
	— Около един.
	— Ти видя ли го?
	— Аз погледнала през прозореца, когато той си тръгвал. Но валеше и той носеше чадър. Нищо не видяла.
	— Сигурна ли си, че беше мъж?
	Андреа се замисли.
	— Така мисля, да.
	— Ами това? — Хоторн вдигна листа хартия.
	— Било в нейно нощно шкафче.
	Андреа успяваше да изглежда засрамена, но мисля, че просто се боеше от онова, което би могъл да й направи Хоторн.
	— Аз огледала къща, след като госпожа Купър умряла, и го открила.
	Тя замълча.
	— Мисля, че този мъж убил господин Тибс.
	— Кой е господин Тибс?
	— Госпожа Купър има котка. Голяма, сива котка.
	Тя протегна ръце и показа колко голяма.
	— Тя ми се обади в четвъртък. Каза ми да не идвам. Тя много разстроена и казва, че господин Тибс е изчезнал.
	— Защо взехте писмото? — попитах аз.
	Андреа погледна Хоторн, сякаш искаше от него разрешение да не ми отговаря.
	Хоторн кимна, сгъна писмото и го пъхна в джоба си. Двамата си тръгнахме.

	* * *

	— Взела е писмото, защото си е мислила, че може да изкара пари от него — каза Хоторн. — Може би познава мъжа, който е посетил шефката й, мъжа с чадъра. А може да е решила, че ще успее да го открие. Но тя е опортюнист. Знаела е, че ще има разследване на убийството, и си е помислила, че може да спечели нещо от това писмо.
	Двамата седяхме в едно такси, обратно на път към града. Оставаше ни още една среща — с Реймънд Клунс, театралния продуцент, който беше обядвал с Даяна Купър в деня на смъртта й. Вече бях още по-убеден, че това беше загуба на време. Несъмнено Хоторн носеше самоличността на убиеца в джоба си. „Ще си платите.“ Нима можеше да бъде по-красноречиво? Но той не каза нищо повече за разговора с Андреа Клуванек. Беше дълбоко замислен. Всъщност беше нещо повече от това. Беше изцяло погълнат от мислите си. Това беше нещо, което ми предстоеше да науча за Хоторн. Той се чувстваше истински жив само когато работеше по някой случай. Имаше нужда да се е случило убийство или някакво друго жестоко престъпление. Това беше цялото му _raison d’etre*1_ — още една префърцунена фраза, която съм сигурен, че презираше.
	[*1 (фр.) основание за съществуване. — Б. р.]
	Клунс живееше в доста по-различни условия от Андреа Клуванек. Домът му се намираше зад Марбъл Арч, недалеч от площад „Конот“, и аз съвсем не се учудих, че именно това беше домът на театрален продуцент. Самата сграда приличаше на театрален декор, изградена от червени тухли и почти невероятно двуизмерна, с възголяма входна врата и ярко оцветени прозорци, напълно симетрично поставени от двете страни. Всичко беше безупречно; дори кофите за боклук бяха грижливо подредени една до друга покрай металния парапет. Няколко стъпала водеха надолу към приземен етаж със самостоятелен вход. Нагоре се издигаха още четири етажа. Предположих, че този имот в центъра на Лондон разполага с поне пет спални и струва около трийсет милиона паунда.
	Хоторн не беше впечатлен. Той заби яростно пръст в звънеца, сякаш изпитваше някаква дълбока неприязън към него. На улицата нямаше никой друг и аз останах с впечатлението, че повечето къщи наоколо са празни, собственост на чуждестранни бизнесмени. Тони Блеър не живееше ли някъде наблизо? Всъщност никога не бях идвал точно в тази част на града, колкото и централно да беше разположена. Изобщо нямах чувството, че съм в Лондон.
	Вратата се отвори от едно постоянно присъствие във всеки криминален роман — не бях очаквал да срещна наистина такава фигура през двайсет и първи век. Клунс имаше иконом — съвсем истински, с костюм на тънки райета, жилетка и ръкавици. Беше мъж приблизително на моята възраст, с пригладена назад тъмна коса и достолепно изражение, което сигурно всеки ден заковаваше като с чук на лицето си.
	— Добър ден, сър. Моля, влезте.
	Нямаше нужда да пита за имената ни. Очакваха ни.
	Влязохме в един просторен коридор между два салона за гости, с разкошни килими и тавани, високи колкото три етажа. По нищо не приличаше на нечий дом. Беше по-скоро като хотел — но хотел, в който няма никакви гости. Докато се изкачвахме по стъпалата, забелязах една от картините на Хокни с басейн и едно момче, което се виждаше точно под повърхността, последвана от един триптих на Франсис Бейкън. Стигнахме до една стълбищна площадка с огромна актова фотография от Робърт Мейпълторп — виждаше се само част от анатомията на субекта. Беше черно-бяла: бели задни части и еректирал пенис в черно на бял фон. Точно до нея стоеше класическа скулптура на голо овчарче. Когато минахме покрай това откровено хомоеротично изкуство, Хоторн явно се почувства неудобно. Не само устните му, а и цялото му тяло се сгърчи от отвращение.
	Огромна арка водеше към дневната на горния етаж, която се простираше по цялото протежение на къщата, с мебели, лампи, огледала и още произведения на изкуството, които изпълваха помещението, докъдето поглед стигаше. Всичко беше скъпо, но аз бях поразен колко безлично изглеждаше.
	Всичко беше чисто ново, подбрано с безупречен вкус. Затърсих напразно с поглед някой захвърлен вестник или чифт кални обувки, които да загатнат, че тук всъщност живее някой. Освен това беше прекалено тихо за центъра на Лондон. Цялото място ми напомняше на саркофаг — сякаш собственикът умишлено го беше изпълнил с натрупаните през живота му богатства, които бе оставил след себе си.
	И въпреки това, когато Реймънд Клунс най-сетне се появи пред очите ни, той изглеждаше учудващо обикновено. Беше на около петдесет години, облечен със синьо кадифено сако и вълнен пуловер с висока яка, седнал с кръстосани крака, толкова точно разположен в центъра на един свръхголям диван, че се зачудих дали икономът не беше извадил рулетка, преди да пристигнем, за да измери точно къде трябва да седне. Беше добре сложен, с чорлава сива коса и бледосини очи, които гледаха закачливо. Като че ли се радваше да ни види.
	— Но седнете — посочи той с театрален жест местата пред себе си. — Ще желаете ли кафе?
	Не дочака отговор.
	— Брус, да предложим по едно кафе на нашите гости. И малко от онези трюфели.
	— Да, сър.
	Икономът се оттегли. Ние седнахме.
	— Тук сте заради бедната Даяна.
	Не беше дочакал Хоторн да му зададе въпрос.
	— Не мога да опиша колко шокиран съм от случилото се. Познавах я от „Глоуб“. Там се запознахме. И, разбира се, работех заедно със сина й, Деймиън, едно много, много талантливо младо момче. Участва в продуцираната от мен постановка „Колко е важно да бъдеш сериозен“ в театър „Хеймаркет“ Пожъна голям успех. Винаги съм знаел, че ще стигне далеч. Когато научих от полицията какво се е случило, не можах да повярвам. Никой на света не би искал да стори зло на Даяна. Тя беше един от онези хора, които се отнасят само с доброта и сърдечност към всички свои познати.
	— Обядвали сте с нея в деня на смъртта й — каза Хоторн.
	— В „Кафе Мурано“. Да. Видях я, като излизаше от метрото. Тя ми помаха от отсрещния тротоар и аз предположих, че всичко е наред — но щом седнахме, веднага разбрах, че не беше на себе си, бедничката. Тревожеше се за котарачето си, господин Тибс. Не мислите ли, че това е извънредно забавно име за една котка? Беше изчезнал. Казах й да не се тревожи. Вероятно беше хукнал да гони мишки и каквото там правят котките. Но виждах, че умът й е зает с много неща. Не можеше да остане дълго. Същия следобед имаше среща с борда.
	— Казвате, че сте били приятели от дълго време, но доколкото разбирам, сте били скарани.
	— Скарани? — Клунс изглеждаше учуден.
	— Изгубила е пари заради някакво ваше представление.
	— О, Божичко — Клунс отхвърли обвинението, като небрежно махна с ръка. — Говорите за „Марокански нощи“ Беше разочарована, разбира се. И двамата бяхме! Аз изгубих много повече пари от нея, уверявам ви. Но в този бизнес е така. Например сега съм инвестирал в „Спайдърмен“ — който, между нас казано, е пълен, тотален провал — а в същото време отказах на „Книгата на Мормон“. Понякога човек просто греши. Тя знаеше това.
	— Какво представляваше „Марокански нощи“? — попитах аз.
	— Любовна история. Действието се развива в Казба. Две момчета: един войник и един терорист. Музиката беше великолепна и спектакълът бе разработен по много успешен роман но публиката просто не го възприе. Може би имаше твърде много насилие. Не знам. Вие гледахте ли го?
	— Не — признах си аз.
	— Там е работата. Никой не го гледа.
	Брус се завърна с един поднос, върху който имаше три чашки с кафе и една чиния с четири бели трюфела, подредени като пирамида.
	— Правил ли сте някога нещо, което да е било успешно? — попита Хоторн.
	Клунс изглеждаше обиден.
	— Огледайте се, детектив. Мислите ли, че щях да имам подобна къща, ако не бях направил едно-две неща като хората? Аз бях един от първите инвеститори в „Котки“, щом настоявате да знаете, и оттогава насам съм инвестирал във всеки мюзикъл на Андрю. „Били Елиът“, „Шрек“, „Еквус“ с участието на Даниъл Радклиф… смея да твърдя, че съм имал немалко успехи. „Марокански нощи“ трябваше да се получи, но човек няма как да знае предварително. Там е работата с мюзикълите. Мога обаче да ви уверя в едно — Даяна Купър не таеше лоши чувства към мен, когато се наложи да закрием представлението. Тя от самото начало знаеше как стоят нещата и в крайна сметка сумата, която инвестира, далеч не беше крупна.
	— Петдесет хиляди?
	— Това може и да е много за вас, господин Хоторн. Би било за много хора. Но Даяна можеше да си го позволи. В противен случай нямаше да реши да участва.
	Последва кратко мълчание и аз видях как Хоторн оглеждаше мъжа срещу нас със своите ясни, безпощадни очи. Очаквах да каже нещо обидно, но в крайна сметка тонът му беше премерен, когато попита:
	— Каза ли ви къде е била онази сутрин?
	— Преди обяда? — Клунс примигна. — Не.
	— Била е в един погребален дом в Саут Кенсингтън. Подготвила е собственото си погребение.
	Клунс беше взел една от чашките кафе, държейки я изискано, с отделено кутре. Той я постави обратно на мястото й.
	— Наистина ли? Вие ме изненадахте.
	— Не го ли спомена в „Кафе Мурано“? — попита Хоторн.
	— Разбира се, че не го спомена. Ако го беше споменала, щях веднага да ви кажа. Подобно нещо не се забравя току-така.
	— Казвате, че умът й е бил зает с много неща. Говори ли с вас за нещо, което я тревожи?
	— Ами да. Спомена едно нещо.
	Клунс се замисли за кратко, преди да продължи:
	— Говорехме за пари и тя спомена, че някой я тормози. Беше нещо във връзка с онзи инцидент, случил се по времето, докато живееше в Кент. Стана точно след като се запознахме.
	— Прегазила е две деца — казах аз.
	— Точно така — Клунс кимна, като се обърна към мен, отново взе чашката кафе и я пресуши на една глътка. — Беше преди десет години. Живееше сама, след като съпругът й беше починал от рак… ужасно тъжно. Той беше зъболекар. Много от пациентите му бяха известни личности и имаха чудесна къща, точно на брега. Тя живееше сама там и всъщност Деймиън беше при нея по времето на инцидента. Доколкото си спомням, имаше почивка между турнетата или май участваше в нещо по „Би Би Си“. Не помня точно.
	Както и да е, тя нямаше съвсем никаква вина. Имало е две деца, които били с бавачката си, но изтичали да пресекат улицата, за да си купят сладолед, точно когато тя завивала иззад ъгъла. Не е можела да спре навреме — но това не попречи на близките на децата да я обвинят. Всъщност аз си поговорих надълго и нашироко със съдията и той беше съвсем убеден, че Даяна по никакъв начин не е била отговорна за случилото се. Разбира се, тя беше ужасно разстроена от цялата история. След това се премести обратно в Лондон — и доколкото ми е известно, никога повече не седна зад волана. И как би могъл да я вини човек? Било е ужасно преживяване.
	— Каза ли ви кой й е досаждал? — попита Хоторн.
	— Да, каза ми. Става дума за Алан Годуин, бащата на двете момчета. Беше ходил у тях с всевъзможни искания.
	— Какво е искал?
	— Искал пари. Аз й казах да не се замесва в това. Всичко се беше случило толкова отдавна и вече нямаше нищо общо с нея.
	— Спомена ли, че й е писал? — попитах аз.
	— Писал ли й е? — Клунс се загледа в пространството. — Не, не мисля. Каза само, че е идвал у тях и че тя не знае какво да направи.
	— Почакайте малко — включи се Хоторн. — Казвате, че сте говорил със съдията. Как се случи това?
	— О, аз го познавам. Найджъл Уестън ми е приятел. Също така и инвеститор. Вложи пари в музикалната версия на „Клетка за птици“ Изкара доста от тази инвестиция.
	— Господин Клунс, значи ми казвате, че Даяна Купър е прегазила и убила едно дете. Тя е била инвеститор в продуцираните от вас постановки. И е била оневинена от един съдия, който също е бил инвеститор. Питам просто от любопитство, те двамата познаваха ли се?
	— Не знам — Клунс сякаш премина в защитна позиция. — Не мисля. Надявам се, не намеквате, че се е случило нещо неуместно, детектив.
	— Ако е така, ще стане ясно. Господин Уестън семеен ли е?
	— Нямам представа. Защо питате?
	— Няма причина.
	Но докато слизахме надолу по стъпалата, Хоторн се беше наежил и този път не се опита да прикрие отвращението си, когато минахме покрай творбата на Мейпълторп. Излязохме от къщата и той си запали цигара. Наблюдавах го как пушеше яростно и отказваше да ме погледне в очите.
	— Какво има? — попитах го накрая аз.
	Той не отговори.
	— Хоторн…?
	Той се обърна към мен с желание за мъст в очите.
	— Мислиш, че в това няма нищо нередно, нали? Този проклет педал да си седи там, заобиколен от всичкото това порно.
	— Моля?!
	Бях искрено изумен — не от думите му. Вече се бях досетил. Но от начина, по който се беше изразил. Той натърти на думата „педал“ като на нещо едновременно неестествено и неприятно.
	— Първо, това не беше порно — казах аз. — Имаш ли някаква представа колко струват някои от онези неща вътре? И второ, не бива да го наричаш така.
	— Как?
	— С тази дума, която употреби.
	— Педал? — той ме изгледа подигравателно. — Не мислиш, че беше нормален, нали?
	— Не мисля, че сексуалната му ориентация е от значение — казах аз.
	— Но може и да е, Тони. Ако той и онова негово приятелче, съдията, са се наговорили да отърват Даяна Купър…
	— Затова ли попита дали Уестън е семеен? Мислиш, че той също е гей?
	— Не би ме учудило. Такива като тях си пазят гърбовете.
	Трябваше внимателно да подбирам думите си. Стана ми ясно, че изведнъж, без никакво предупреждение, всичко се беше променило.
	— За какво говориш? Какво имаш предвид с „такива като тях“? Не може да говориш така. Вече никой не говори така.
	— Е, може би аз говоря така — каза той и впери очи в мен. — Сигурен съм, че имаш много хомосексуални приятели, нали си писател и работиш в телевизията. Но колкото до мен, аз не ги харесвам. Мисля, че са сбирщина извратеняци, и ако вляза в нечия къща и видя един огромен черен кур на стената, и разбера, че този човек има някой приятел извратеняк, който инвестира в някакъв извратен мюзикъл, и който може би е бил придуман да опорочи съдебната зала, то тогава ще кажа онова, което си мисля. Имаш ли проблем с това?
	— Да. Всъщност, имам проблем с това. Много голям проблем.
	Не можех да повярвам на ушите си. Когато се запознахме, Хоторн беше подхвърлил един-два подигравателни коментара по адрес на актьорите, които играеха в „Несправедливост“, но кой знае защо никога не ми беше минало през ума, че може да е хомофоб. А ако той наистина беше такъв, нямаше как да пиша за него. Беше казал едно вярно нещо. Аз наистина имам много близки приятели, които са хомосексуални, и ако представях Хоторн като някакъв герой, ако предоставях трибуна за мнението му, вероятно нямаше още дълго да ми бъдат приятели. Ами критиците? Щяха да разкъсат книгата на парчета. Изведнъж видях как цялата ми кариера изтича в канала.
	Тръгнах си.
	— Тони? Къде отиваш? — извика той след мен. Тонът му беше искрено учуден.
	— Прибирам се с метрото вкъщи — казах аз. — Ще ти се обадя утре.
	Когато стигнах до края на улицата, погледнах назад. Той все още стоеше там и ме гледаше. Приличаше на изоставено дете.


>	Седем: Хароу-он-дъ-Хил

	Същата вечер отидох със съпругата си в Националния театър. Бях успял да се сдобия с билети за представлението „Франкенщайн“ на Дани Бойл, но за жалост не успях да му се насладя. Чудех се какво ли би казал Хоторн за актьора Джони Лий Милър, който през първите двайсет минути тичаше по сцената чисто гол. Прибрахме се вкъщи към единайсет и половина и съпругата ми веднага си легна, но аз останах буден до късно, разтревожен за книгата. Не я бях обсъждал с нея. Знаех какво ще каже.
	Ако бях седнал да напиша свой роман за мистериозно убийство, не бих избрал за главен герой човек като Хоторн. Вярвам, че на света вече има предостатъчно бели, навъсени детективи на средна възраст и щях да се опитам да измисля нещо по-необичайно. Сляп детектив, детектив-пияница, детектив с обсесивно-компулсивно разстройство, детектив ясновидец… вече има по един от всеки вид, но защо не детектив с всичките тези качества едновременно? Всъщност бих предпочел детектив жена, като Сара Лунд в „Убийството“ Щях да бъда много по-доволен от главна героиня, която е по-млада, по-жизнена, по-независима, без значение дали носи онези дебели пуловери или не. Също така бих й дал чувство за хумор.
	Хоторн безспорно беше интелигентен. Бях впечатлен от начина, по който работеше неговият ум, когато бяхме в къщата на Британия Роуд и бързо се беше оказало, че е преценил правилно истината за чистачката и откраднатите пари. Също така и за изчезналата котка. Инспектор Медоус може и да не се беше зарадвал да го види, но според мен изпитваше уважение към него, макар и неохотно, а и някой по-висшестоящ в лондонската полиция очевидно също имаше високо мнение за него. „И имаш ново кученце!“ Спомних си колко бързо беше разбрал всичко — къде съм ходил, какво съм правил. Беше интелигентен, наистина. Може би беше дори гениален.
	Проблемът беше там, че аз не го харесвах особено, и при това положение беше почти невъзможно да напиша книга за него. Отношенията между един писател и неговия главен герой са нещо много особено. Да вземем например, Алекс Райдър. Пиша за него повече от десет години и макар понякога да му завиждам (той никога не остарява, всички го харесват, спасявал е света десетина пъти), винаги съм го харесвал и с нетърпение съм очаквал да седна отново на бюрото си и да опиша следващите му приключения. Разбира се, той беше мое творение. Аз го контролирах и не пропусках да му придам онези качества, които привличат младата публика. Той не пушеше. Не ругаеше. Не носеше пистолет. И със сигурност не беше хомофоб.
	Точно това ме глождеше: мнението на Хоторн за Реймънд Клунс. Наистина се бях стъписал от онова, което каза пред къщата. Дори не разбирах защо се беше разкрил пред мен по този начин, при положение, че беше толкова потаен за всичко останало.
	Някои хора твърдят, че в днешно време сме станали твърде чувствителни, че от страх да не обидим някого, сме престанали да водим каквито и да било сериозни разговори. Но така стоят нещата. Това е причината политическите предавания по телевизията да са станали толкова скучни. Има едно много строго определено пространство, в което могат да се водят всички обществени дискусии, и дори само една грешно подбрана дума, може да ви навлече всевъзможни неприятности.
	Помня как веднъж в някакво радиопредаване ме попитаха за гей браковете. Беше по повод случая, когато съпруг и съпруга християни, собственици на хотел в Корнуол, бяха отказали да дадат стая на една гей двойка. Бях предпазлив. Първо дадох ясно да се разбере, че подкрепям стопроцентово гей браковете и че в никакъв случай не съм съгласен със собствениците на хотела. От друга страна, след като заявих това, продължих с думите, че трябва да се опитаме да разберем и тяхната гледна точка, която поне се основаваше на някакво религиозно убеждение (макар и да не го споделях), и че те може би не заслужаваха обидните писма и заплахите за убийство, които бяха получавали. Трябва да толерираме нетолерантните. Мислех, че това ясно обобщава моето мнение.
	Това не възпря вихрушката от обиди, която се изсипа върху мен в „Туитър“. Няколко учители ми написаха, че книгите ми никога повече няма да се появят в техните училища. Някой дори беше на мнение, че книгите ми трябвало да бъдат изгорени. В днешно време светът вижда нещата в черно и бяло, така че може и да няма проблем за един автор на романи от двайсет и първи век да създаде герой, който е хомофоб, но би било много по-разумно, ако този герой категорично е от лошите, несъмненият злодей в книгата.
	Седях в кабинета си, вперил поглед в червените лампички, които примигваха по крановете, покълнали из целия Фарингдън заради строежа на новата линия на метрото, и се питах дали все още можех да работя с Хоторн. Какво поначало ме беше привлякло към проекта и какви ползи изобщо бих могъл да извлека, ако продължавах да участвам в него? Щеше да бъде много по-добре да се откажа още сега, преди да му се отдам напълно, и да се заема с нещо друго. Вече минаваше полунощ и започвах да усещам умора. „Смисълът на измяната“ от Ребека Уест — книгата, която се предполагаше, че трябва да чета — лежеше обърната с лицето надолу до компютъра ми. Протегнах ръка и я придърпах към себе си. Там трябваше да прекарвам времето си. Четирийсетте години на миналия век бяха толкова по-безопасни.
	И в този момент откъм телефона ми долетя кратък звън. Погледнах към екрана. Беше съобщение от Хоторн.
C>
	„Унико Кафе“ Хароу-он-дъ-Хил 9:30 сутринта. Закуска.
C$
	В Хароу-он-дъ-Хил живееше семейство Годуин. Съобщаваше ми, че това щеше да бъде следващата му спирка.
	Аз наистина исках да разбера кой беше убил Даяна Купър. Това беше истината. За добро или лошо, вече бях замесен. Бях стоял в дневната й и се бях докоснал до начина, по който тя беше живяла… и умряла. Бях видял петното върху килима. Исках да разбера кой й беше изпратил онова писмо и дали същият този човек беше убил нейната котка. Хоторн ми беше казал, че тя е знаела, че ще умре. Как беше възможно това и ако наистина го беше знаела, защо не беше отишла в полицията? Най-вече исках да се срещна със семейство Годуин и в частност с Джеръми Годуин — „момчето, което беше лацерирано“. Някой ден може би щях да прочета за разгадаването на мистерията в някой вестник. Хоторн може би дори щеше да намери някой друг да напише книгата за него. Но това не ми стигаше.
	Аз исках да го видя с очите си.
	Хрумна ми, че бих могъл сам да измислям правилата. Кой казваше, че трябва да описвам всичко точно така, както се е случило? Нямаше абсолютно никаква нужда да споменавам онова, което Хоторн беше казал за Реймънд Клунс. Всъщност можех изобщо да не включвам черно-бялата фотография и останалите произведения на изкуството, които бяха станали причина за цялата случка. Нищо не можеше да ме спре да го направя по-млад, по-остроумен, по-благ, по-чаровен. Това беше моята книга! Със сигурност нямах никакво намерение да показвам повече откъси от нея на Хоторн, преди да е публикувана, а тогава вече щеше да е твърде късно. Пък и на него щеше да му е все едно, стига да се продаваше добре.
	В същото време знаех, че не бих могъл да го направя. Хоторн се беше свързал с мен и беше такъв, какъвто си е. Ако го променях, щях да размътя водата, щях да дам начало на един процес, който в крайна сметка щеше да ме върне обратно в света на измислиците. Представях си как преобразявам всички хора, с които беше говорил, и всички места, които беше посетил. Онази проклета фотография на Робърт Мейпълторп щеше да си замине първа. Какъв тогава би бил смисълът? Със същия успех можех да се върна обратно към онова, което винаги правя, и да си съчиня цялата история.
C>
	9:30 сутринта. Хароу-он-дъ-Хил.
C$
	Все още държах телефона си в ръка и си дадох сметка, че има само един път напред — макар това да означаваше коренно да променя подхода си към книгата, а и собствената си роля в нея. Не се налагаше да лъжа за Хоторн. Нито пък се налагаше да го защитавам. Той можеше да се грижи сам за себе си. Но трябваше да поставя под съмнение някои черти на характера му… всъщност, това беше мой дълг. В противен случай срещу мен можеше да бъде отправена точно онази критика, от която се опасявах.
	Току-що бях научил, че той има проблем с гей мъжете. Значи, без по никакъв начин да оправдавам това, щях да изследвам защо се чувства така и ако така успеех да го разбера малко по-добре, тогава със сигурност никой не би имал никакви оплаквания. Книгата щеше да си струва труда.
	Може би самият той беше гей. Все пак, когато висшестоящи политици или духовници са се изказвали на всеослушание срещу хомосексуалността, често се е оказвало, че самите те се борят вътрешно с истинската си същност. Аз не исках да го изваждам на показ. Въпреки всичко нямах никакво желание да му навредя. Но изведнъж видях, че може би все пак пред мен имаше някаква цел.
	Щях да разследвам следователя.
	Взех телефона си в ръка и написах четири думи.
C>
	Ще се видим там.
C$
	След това си легнах.

	* * *

	„Унико Кафе“ се намираше малко по-надолу от спирката на метрото „Хароу-он-дъ-Хил“, в края на една занемарена търговска улица, недалеч от железопътните релси. Хоторн вече си беше поръчал закуска: яйца, бекон, препечени филийки и чай. Установих, че за първи път го виждам да се храни, както си му е редът. Ядеше предпазливо, сякаш храната на масата будеше някакво подозрение у него, като я режеше с припрени движения и я мушваше с вилицата в устата си възможно най-бързо, за да се отърве от нея. Сякаш храненето не му доставяше никакво удоволствие. Мислех си, че може би ще се извини за начина, по който приключи предишната ни среща, но той само ми се усмихна. Не беше никак учуден, че ме вижда. Вероятно не му беше хрумнало, че може и да не дойда.
	Седнах срещу него на масата и си поръчах сандвич с бекон.
	— Как си? — попита той.
	— Добре съм.
	Ако тонът ми е бил хладен, Хоторн не го забеляза.
	— Потърсих малко информация за семейство Годуин — каза той.
	Говореше, докато се хранеше, но яденето не пречеше на думите му. На масата до него имаше бележник.
	— Бащата е Алан Годуин — продължи той. — Има собствен бизнес. Организира събития. Съпругата му е Джудит Годуин. Работи на половин работен ден към някаква благотворителна организация за деца. Имат само един син. Джеръми Годуин вече е на деветнайсет. С мозъчни увреждания. По думите на лекарите се нуждае от денонощни грижи — но това би могло да означава много неща.
	— Не можеш ли поне малко да ги съжалиш? — попитах аз.
	Той вдигна поглед от чинията си, озадачен.
	— Кое те кара да мислиш, че не го правя?
	— Просто начина, по който изреждаш фактите. „Имат само един син.“ Много ясно! Другият е бил убит. А за този, който все още е жив, вече намекваш, че може би се преструва или нещо подобно.
	— Виждам, че си станал със задника нагоре — каза той и си пийна малко чай. — Не знам за Джеръми Годуин нищо освен онова, което са ми казали. Но освен ако Даяна Купър не се е объркала, излиза, че може и да е станал от леглото си или от инвалидната си количка и да е намерил начин да стигне до Британия Роуд вечерта, в която е умряла. А и да не забравяме, че едва вчера тъкмо ти нямаше търпение да отидем при тях. Беше им издал присъди на всичките: Алан Годуин, Джудит Годуин и — ако имаше как — и на Джеръми Годуин. Поправи ме, ако греша.
	Сандвичът ми с бекон пристигна. Нямах никакво желание да го изям.
	— Просто казвам, че може да проявяваш малко повече чувствителност спрямо хората.
	— Ти затова ли си тук? Защото искаш да прегръщаш заподозрените и да ги галиш по главата?
	— Не. Но…
	— Тук си поради същата причина като мен. Искаш да разбереш кой е убил Даяна Купър. Ако е бил някой от тях, той ще бъде арестуван. Ако ли не, ще си тръгнем и никога повече няма да ги видим. Във всеки случай онова, което си мислим за тях, и какви чувства изпитваме към тях, няма абсолютно никакво значение.
	Той прелисти една от страниците. Беше си записал някакви неща на ръка — толкова подредено и чисто, и с толкова ситни букви, че не бих могъл да ги прочета без очилата си.
	— Обобщил съм инцидента. Стига да не се разстроиш твърде много — все пак едно осемгодишно дете е било убито!
	— Слушам те — казах аз.
	— Общо взето е така, както ни каза Реймънд Клунс. Отседнали са в хотел „Роял“ в Дийл — само двете братчета и бавачката, Мери О’Брайън. Цял ден са били на плаж и са се връщали обратно, когато децата са изтичали да пресекат улицата, за да си купят сладолед. В съда хубаво са нахокали бавачката по този въпрос, но тя се кълняла, че на улицата не е имало коли. Грешала е. Децата били по средата на улицата, когато иззад ъгъла се появила една кола и се забила в тях. Разминала се с бавачката на сантиметри, убила едното дете, ранила другото и продължила. Имало доста хора, множество свидетели. Ако Даяна Купър не се беше предала няколко часа по-късно, щеше да си има зверски неприятности.
	— Мислиш ли, че с право е била оневинена?
	Хоторн сви рамене.
	— Ще трябва да попиташ някой адвокат.
	— Познавала е съдията.
	— Познавала е някой, който е познавал съдията. Не е същото.
	Сякаш беше забравил, че едва вчера беше намеквал за гей конспирация.
	— Съдиите познават много хора — добави той. — Това не означава непременно, че има някаква интрига.
	Довършихме закуската си в унило мълчание. Сервитьорката донесе сметката. Хоторн не я погледна. Очакваше аз да платя.
	— Има и още нещо — казах аз. — Забелязал съм, че всеки път аз плащам кафетата и сметките в такситата. Ако ще участваме поравно, може би трябва по същия начин да си делим и разходите.
	— Добре! — каза той. Изглеждаше искрено учуден.
	Вече съжалявах, че съм го казал. Това беше по-скоро реакция от случилото се предишния ден, а не истинско желание да си поделяме разходите. Наблюдавах как изважда портфейла си и измъква една банкнота от десет паунда — толкова изтъркана и измачкана, че успях да позная стойността й само по цвета. Той я остави на масата, сякаш беше есенно листо, измъкнато от канавката. В портфейла му нямаше повече банкноти и дори забележката ми да беше оправдана, единственият резултат беше, че се проявих като дребнав и злобен. Между другото, това беше и последният път, в който Хоторн плати за нещо. Никога повече не възроптах.
	Излязохме заедно от кафенето. Аз всъщност познавам Хароу-он-дъ-Хил доста добре. Там сме снимали много от сцените във „Войната на Фойл“ — старовремската главна улица много прилича на улиците в Хейстингс. Изумително е колко много могат да постигнат крясъците на няколко чайки, добавени към озвучаването на филма. Първият ми пансион се намираше недалеч от тук и аз бях поразен, като видях колко малко се беше променил този район през годините. Все така приличаше на своеобразна обособена територия много зелена и чужда на всичко светско — която се издигаше над останалите предградия на Северен Лондон, пръснати наоколо.
	— Разкажи ми какво прави снощи? — попитах аз Хоторн, докато крачехме по пътя си.
	— Моля?
	— Просто се чудех какво си правил. Навън ли вечеря? По случая ли работи?
	Той не отговори, затова добавих:
	— Питам заради книгата.
	— Вечерях. Нахвърлях някои бележки. Легнах си.
	Но какво беше вечерял? С кого си беше легнал? Гледал ли е телевизия? Имаше ли изобщо телевизор?
	Той нямаше намерение да ми каже, а не ми остана време да го попитам.
	Бяхме пристигнали пред една червена тухлена къща във викториански стил на Роксбъроу Авеню, триетажна, с може би четири или пет спални. Чакълена алея и двоен гараж я отделяха от главния път и още щом я зърнах, ме осени мисълта, че никога не бях виждал сграда, която да излъчва толкова силно злощастие — от залинялата, обрасла градина до олющената боя, сандъчетата с мъртви цветя на первазите и празните, тъмни прозорци.
	Това беше домът на семейство Годуин… или поне на тримата от това семейство, които бяха оцелели.


>	Осем: Вътрешни увреждания

	Един от любимите ми сценаристи е Найджъл Нийл, създателят на ексцентричния професор Куотърмас. Той е написал една смразяваща кръвта телевизионна пиеса, „Каменната лента“, според която самата материя на една къща, тухлите и хоросанът в стените й може би имат способността да попиват и възпроизвеждат различните емоции, включително и ужасите, на които са станали свидетели. Спомних си за нея, когато влязох в дома на семейство Годуин на Роксбъроу Авеню. Това беше скъпа къща. Всеки имот с такива размери в предградието Хароу-он-дъ-Хил би струвал няколко милиона паунда. И въпреки това в коридора беше студено — може би по-студено, отколкото навън — и сумрачно. Всичко плачеше за освежителен ремонт. Килимите бяха протъркани и с прекалено много петна. Във въздуха лъхаше на нещо, което може и да беше влага или плесен, но всъщност представляваше едно нещастие, записвано отново и отново, докато паметта на къщата не се беше запълнила.
	Вратата отвори жена на около петдесет години. Беше с около десет или петнайсет години по-млада от възрастта, на която беше умряла Даяна Купър. Гледаше ни подозрително, сякаш искахме да й продадем нещо; всъщност цялото й тяло показваше, че е нащрек. Това беше Джудит Годуин. Лесно можех да си представя, че работи в благотворителна организация. У нея имаше нещо крехко, сякаш самата тя се нуждаеше от благотворителност, макар да знаеше, че никога няма да я получи. Трагедията, променила живота й, все още я съпровождаше. Не се съмнявах, че всеки път, когато се обръщаше към някого за помощ или пари, тя приемаше това като нещо лично.
	— Вие ли сте Хоторн? — попита тя.
	— Много се радвам да се запознаем — каза Хоторн и протегна ръка, за да се здрависа с нея.
	В същия миг забелязах, че отново се беше преобразил в някой друг. С Андреа Клуванек се беше държал студено, с Реймънд Клунс сериозно, но сега пред Джудит Годуин се появи един учтив и съобразителен Хоторн.
	— Благодаря, че ни приехте — добави той.
	— Искате ли да отидем в кухнята? Ще приготвя кафе.
	Хоторн не беше обяснил кой съм аз, а тя не даваше вид да се интересува. Последвахме я в едно помещение от другата страна на стълбището. В кухнята беше по-топло, но тя също беше мрачна и старомодна. Любопитно е колко много може да ви каже за една къща и нейните собственици бялата техника. Когато е бил инсталиран, хладилникът трябва да е бил доста скъп, но оттогава беше минало твърде много време. Вратите му бяха пожълтели, осеяни с магнити и стари лепящи бележки с рецепти, телефонни номера и адреси за спешни случаи. Печката беше мазна, а съдомиялната — износена от прекомерна употреба. Имаше и пералня, която въртеше бавно, а сивкавата вода се плискаше в люка. Стаята беше чиста и подредена, но имаше нужда някой да вложи пари в нея. Един ваймаранер с олисяла козина и сива муцуна лежеше полузаспал в ъгъла, но потупа с опашка по пода, когато влязохме вътре.
	Двамата с Хоторн седнахме до една възголяма чамова маса, а Джудит Годуин изрови от мивката кафеварка с цедка, изми я с течаща вода и се зае да приготвя кафе. Разговаряше с нас, докато шеташе. Личеше си, че е от онези жени, които винаги правят по няколко неща едновременно.
	— Искахте да разговаряте с мен за Даяна Купър.
	— Предполагам, че сте разговаряли с полицията.
	— Съвсем набързо — тя отиде до хладилника и извади пластмасова бутилка мляко, помириса го и я сложи върху кухненския плот. — Обадиха ми се по телефона. Попитаха ме дали съм я виждала.
	— И какво им отговорихте?
	Тя се обърна с предизвикателен поглед.
	— Не и през последните десет години. — После отново се зае с нещо друго, този път да подрежда бисквити в една чиния. — Защо бих пожелала да се виждам с нея? Защо бих пожелала изобщо да се доближавам до нея?
	Хоторн вдигна рамене.
	— Предполагам, че новината за смъртта й не ви е натъжила особено.
	Джудит Годуин престана да прави онова, с което се беше захванала.
	— Господин Хоторн. Какъв точно казахте, че сте?
	— Помагам на полицията. Случаят е много деликатен и очевидно налага обстойно разследване. Затова повикаха мен.
	— Значи сте частен детектив?
	— Консултант.
	— А вашият приятел?
	— Работим заедно — казах аз.
	Беше просто и вярно, и не предизвикваше по-нататъшни въпроси.
	— И намеквате, че аз съм я убила?
	— Ни най-малко.
	— Питате дали съм я виждала. Намеквате, че смъртта й ме радва.
	Водата в чайника беше кипнала. Тя бързо отиде да го изключи.
	— Всъщност второто е така. Тя съсипа живота ми. Тя съсипа живота на семейството ми. За една секунда зад волана на кола, която не би трябвало да шофира, тя уби детето ми и ми отне всичко. Аз съм християнка. Ходя на църква. Опитах се да й простя. Но ще излъжа, ако кажа, че не се зарадвах, когато чух как някой друг я е убил. Може и да е грях, и може да не е хубаво от моя страна, но е точно това, което тя заслужава.
	Наблюдавах мълчаливо как приготвя кафето. Тя се нахвърли на кафеварката, керамичните чаши и бутилката мляко, сякаш изкарваше яда си върху тях. Накрая донесе един поднос на масата и седна срещу нас. Попита настоятелно:
	— Какво друго искате да знаете?
	— Искам да знам всичко, което можете да ни кажете — отговори Хоторн. — Защо не започнете с инцидента?
	— Инцидента? Говорите за онова, което се случи с двамата ми синове в Дийл — каза тя, а на лицето й се появи една лека, горчива усмивка. — Каква обикновена дума, нали? Инцидент. Все едно си разлял мляко или си чукнал някоя друга кола. Когато ми се обадиха, бях в града и точно така се изразиха. „Опасявам се, че се е случил инцидент.“ Дори тогава си помислих, че е станало нещо в къщата или на работното ми място. И през ум не ми мина, че Тими лежи в моргата, а другият ми син никога няма да може да води нормален начин на живот.
	— Вие защо не бяхте с тях?
	— Бях на една конференция. По онова време работех за „Шелтър“ и имахме двудневно събитие в Уестминстър. Съпругът ми беше заминал за Манчестър по работа.
	Тя замълча.
	— Вече не сме заедно. Вината за това можете също да припишете на инцидента. Беше лятната ваканция и бяхме решили да пратим децата на екскурзия с бавачката. Тя ги заведе на море, в Дийл. Хотелът имаше специална оферта. Това беше единствената причина да го изберем. Момчетата изгаряха от вълнение. Замъци, плажове и тунелите в Рамсгейт. Тими имаше прекрасно въображение. За него всичко в живота беше приключение.
	Тя наля три чаши кафе. Остави на нас да си сложим захар и мляко.
	— Мери, бавачката, работеше при нас малко повече от година и беше просто прекрасна. Имахме й пълно доверие — и въпреки че много пъти сме говорили за случилото се, нито веднъж не ни мина и през ум, че вината е нейна. Полицията и свидетелите бяха на същото мнение. Тя все още работи при нас.
	— Грижи се за Джеръми?
	— Да — Джудит остави думата да увисне във въздуха, преди да продължи. — Чувстваше се лично отговорна. Когато най-сетне изписаха Джеръми от болницата, тя откри, че не може да го остави. Затова продължи да работи при нас.
	Отново мълчание. Беше й трудно да мисли за миналото.
	— Тримата се връщали от плаж. Гребали с лодка. Времето беше хубаво, но не достъпно топло за плуване. Крайбрежната улица минава точно покрай брега. Има само един нисък парапет и пешеходна алея. Децата видели едно магазинче за сладолед и въпреки че Мери им извикала да не го правят, се затичали да пресекат улицата. Така и не успях да проумея защо са го направили. Бяха само на осем години, но обикновено се държаха много по-разумно.
	— Въпреки това госпожа Купър е трябвало да успее да спре. Имала е предостатъчно време. Но не е носела очилата си и просто се е врязала в тях. По-късно разбрахме, че едва е можела да види до отсрещната страна на улицата. Не е трябвало да шофира. В резултат на това Тимъти умрял на място. Джеръми полетял във въздуха. Понесе тежки мозъчни травми, но оцеля.
	— А Мери не е била ранена?
	— Извадила е голям късмет. Затичала се напред да хване децата. Колата минала на сантиметри покрай нея. Господин Хоторн, всичко това стана ясно по време на процеса. Госпожа Купър не спряла. По-късно казала на полицията, че изпаднала в паника, но трябва да се запитате що за жена би направила подобно нещо — да остави две деца на пътя!
	— Прибрала се е вкъщи при сина си.
	— Точно така. Деймиън Купър. Сега той е доста известен актьор и по онова време й е бил на гости. Адвокатите казаха, че се е опитвала да го предпази, че не е искала името му бъде разнасяно из вестниците. Така или иначе, тя се предала още същия ден — но само защото не е имала избор. Свидетелите са били много и е знаела, че са записали номера й. Човек би предположил, че съдията ще вземе това предвид при определяне на присъдата, но изглежда не е имало никакво значение. Пуснаха я на свобода.
	Тя взе чинията с бисквити и ми ги предложи.
	— Не, благодаря — казах аз.
	Междувременно си мислех колко беше странно, че успява да направи нещо толкова непринудено, толкова банално, по средата на подобен разговор. Но предположих, че просто си е такава. През последните десет години беше живяла в сянката на случилото се в Дийл и в някакъв момент за нея това беше станало начин на живот. Сякаш я бяха затворили в лудница за толкова дълго време, та беше забравила, че всъщност е луда.
	— Госпожо Годуин, знам, че това е болезнено за вас — каза Хоторн. — Но кога точно се разделихте със съпруга си?
	— Не е болезнено, господин Хоторн. Всъщност е тъкмо обратното. Не мисля, че след като вдигнах телефона през онзи ден, съм могла да почувствам каквото и да било. Мисля, че така се отразява на човек подобно нещо. Ходиш на работа. Или отиваш на гости на свои приятели. Или може би си на някоя прекрасна почивка и всичко изглежда просто съвършено и тогава се случва нещо такова и в теб се загнездва едно недоумение. Аз така и не повярвах, че се е случило. Дори на погребението на Тими все очаквах някой да ме потупа по рамото и да ми каже да се събудя. Разбирате ли, аз имах двама прекрасни близнаци. Момчетата бяха просто съвършени, във всяко едно отношение. Бях щастливо омъжена. Бизнесът на Алан вървеше добре. Тъкмо бяхме купили тази къща — предната година. Човек никога не осъзнава колко крехко е всичко, преди то да се счупи. А през онзи ден всичко се срина.
	Двамата с Алан се обвинявахме, че не сме били там, че изобщо сме пуснали момчетата да отидат. Той беше по работа в Манчестър. Мисля, че ви казах това. Между нас беше имало известно напрежение. Във всеки брак има трудности, особено когато се грижиш за близнаци, но след загубата на Тими бракът ни никога вече не можа да се възстанови — и въпреки че посещавахме терапевт, въпреки че направихме всичко по силите си, накрая се наложи да погледнем истината в очите и да видим, че между нас всичко е свършило. Той всъщност се изнесе едва преди няколко месеца. Но като че ли не е редно да кажа, че сме се разделили. Ние просто не издържахме вече да бъдем заедно.
	— Можете ли да ми кажете къде да го открия? Може да ми бъде от полза да поговоря с него.
	Тя написа нещо на лист хартия и го подаде на Хоторн.
	— Това е номерът на мобилния му телефон. Ако искате, можете да му се обадите. Живее в един апартамент във Виктория, докато продадем тази къща.
	Жената замълча. Може би не беше имала намерение да ни казва това.
	— Напоследък бизнесът на Алан не вървеше много добре — обясни тя. — Вече не можем да си позволим да живеем в тази къща, затова сме я пуснали за продажба. Останахме тук единствено заради Джеръми. Тук е неговият дом. Заради травмите му решихме, че за него ще е най-добре да бъде на място, което му е познато.
	Хоторн кимна. Винаги знаех кога ще премине в атака. Сякаш някой беше размахал нож пред лицето му и за миг бях зърнал отражението на острието в очите му.
	— Казвате, че не сте се срещали с Даяна Купър. Знаете ли дали съпругът ви се е свързвал с нея?
	— Не ми е казвал подобно нещо. Не мога да си представя защо би го направил.
	— И миналия вторник не сте била близо до дома й? В деня, когато е умряла?
	— Вече ви казах. Не.
	Хоторн леко поклати глава наляво-надясно.
	— Но сте била в Саут Кенсингтън.
	— Моля?
	— В четири следобед сте излезли от спирката на метрото Саут Кенсигнтън.
	— Откъде знаете?
	— Гледах записите от охранителните камери, госпожо Годуин. Ще го отречете ли?
	— Разбира се, че няма да го отрека. Искате да кажете, че Даяна Купър е живяла там, така ли?
	Хоторн не отговори.
	— Нямах никаква представа. Мислех, че все още живее в Кент. Отидох да пазарувам по Кингс Роуд. Брокерът ми каза да купя някои неща за къщата, да я поосвежа. Разгледах няколко мебелни магазина.
	Не ми звучеше много правдоподобно. Къщата беше запусната и си личеше, че Джудит Годуин не разполага с пари. Точно това беше причината да я продава. Наистина ли мислеше, че няколко скъпи вещи биха променили нещата?
	— Съпругът ви спомена ли, че е писал на госпожа Купър?
	— Да й е писал? Не зная нищо за това. Ще трябва да питате него.
	— Ами Джеръми?
	Когато Хоторн изрече името му, тя се напрегна и той бързо добави:
	— Казахте, че живее с вас.
	— Да.
	— Възможно ли е той да се е виждал с нея?
	Тя се поколеба за миг и аз се зачудих дали няма да ни помоли да си вървим. Но после отново отговори спокойно и равнодушно:
	— Както знаете, господин Хоторн, когато беше на осем години, синът ми понесе сериозни травми. Лацерациите бяха в областта на слепоочния и тилния дял на мозъка, които отговарят за паметта, говора, емоциите и зрението. Сега той е на деветнайсет години, но никога няма да може да води нормален начин на живот. Страда от редица увреждания, като загуба на краткосрочна памет, афазия и проблеми с концентрацията. Той има нужда от денонощни грижи и ги получава.
	Тя замълча.
	— Понякога излиза навън — но никога сам. Предположението, че би могъл да се срещне с госпожа Купър, за да говори с нея или да й причини нещо лошо, е колкото налудничаво, толкова и обидно.
	— Въпреки това — каза Хоторн, — малко преди да бъде убита, госпожа Купър е изпратила едно доста странно съобщение. Ако съм я разбрал правилно, то тя твърди, че е видяла вашия син.
	— Значи може би не сте я разбрал правилно.
	— Съобщението беше доста конкретно. Знаете ли къде е бил миналия вторник?
	— Да, разбира се, че знам къде е бил. Бил е на горния етаж. И сега е на горния етаж. Той рядко излиза от стаята си и със сигурност никога не го прави сам.
	Вратата зад гърба ни се отвори и в кухнята влезе млада жена, облечена с дънки и широк пуловер. Веднага разбрах, че това беше Мери О’Брайън. Нещо във външния вид и поведението й подсказваше, че е бавачка — сериозна, с пълни ръце, скръстени пред гърдите й, със закръглено лице и съвсем права черна коса. Беше на около трийсет и пет, което означаваше, че по времето на инцидента е била малко над двайсетгодишна.
	— Джудит, извинявай — каза тя. Ирландският й акцент беше ясно различим. — Не знаех, че имаш компания.
	— Няма нищо, Мери. Това са господин Хоторн и…
	— Антъни — казах аз.
	— Имат въпроси за Даяна Купър.
	— О — лицето на Мери помръкна.
	Погледът й се стрелна обратно към вратата. Вероятно се питаше дали може да излезе. Вероятно й се искаше изобщо да не беше влизала.
	— Може би ще искат да говорят с теб за случилото се в Дийл.
	Мери кимна.
	— Ще ви кажа всичко, което искате да знаете — отговори тя. — Въпреки че, Бог ми е свидетел, съм го разказвала хиляди пъти.
	Тя седна до масата. Живееше тук от толкова време, че с Джудит бяха като равни. Отнасяше се към къщата като към своя. Но в същия миг Джудит стана и се премести в другия край на кухнята — и аз се запитах дали между тях двете все пак нямаше някакво напрежение.
	— И така, с какво мога да ви бъда полезна? — попита Мери.
	— Можете да ни кажете какво се случи през онзи ден — отговори Хоторн. — Знам, че вече сте го правили, но може да ни помогне, ако го чуем от вас.
	— Добре.
	Мери изправи гръб. Джудит я гледаше отстрани.
	— Бяхме си тръгнали от плажа. Бях обещала на момчетата да ги заведа да ядат сладолед, преди да се върнем в хотела. Бяхме отседнали в „Роял“, който се намираше съвсем наблизо. Бях казала на момчетата никога да не пресичат улицата, без да ме хванат за ръка, и те обикновено не биха го направили — но бяха преуморени. Не мислеха разумно. Видяха магазинчето за сладолед и се развълнуваха, и преди да разбера какво се случва, изтичаха на улицата.
	Аз се затичах след тях, опитах се да ги хвана. В същото време видях как се приближава една кола. Бях сигурна, че ще спре. Но не го направи. Преди да успея да ги настигна, колата ги удари. Видях как Тимъти пада на една страна, а Джеръми полита във въздуха. Бях убедена, че от двамата той ще е пострадал повече.
	Тя погледна към своята работодателка.
	— Джудит, крайно ми е неприятно да говоря за това пред теб.
	— Няма нищо, Мери. Те трябва да знаят.
	— Спирачките на колата изскърцаха и тя спря. Трябва да е било на двайсетина метра по-напред. Бях сигурна, че шофьорката ще излезе, но тя не го направи. Вместо това внезапно ускори и отпраши надолу по пътя.
	— Всъщност видяхте ли госпожа Купър зад волана?
	— Не. Видях само тила й, и то не съвсем съзнателно. Бях в шок.
	— Продължете.
	— Няма още много за разказване. Много бързо, сякаш от нищото, се струпа огромна тълпа. До магазинчето за сладолед имаше аптека и собственикът дойде пръв. Казваше се Травъртън. Много ни помогна.
	— Ами хората от магазинчето за сладолед? — попита Хоторн.
	— Беше затворено — каза Джудит и в гласа й се долови горчивина.
	— По някакъв начин става още по-ужасно от това, че момчетата не го бяха видели — съгласи се Мери. — Така или иначе, магазинчето беше затворено. Но на вратата имаше само една малка табелка и те не я бяха забелязали.
	— Какво се случи след това?
	— Дойде полиция. Пристигна линейка. Откараха ни в някаква болница… и тримата. Исках само да разбера как са момчетата, но аз не им бях майка и те не можеха да ми кажат. Накарах ги да се обадят на Джудит… и на Алан. Разбрах как са едва когато те пристигнаха.
	— Колко време отне на полицията да открие Даяна Купър?
	— Синът й я откарал в полицейското управление в Дийл два часа по-късно. Никога нямаше да й се размине. Един от свидетелите беше видял регистрационния й номер и се знаеше на кого е колата.
	— Видяхте ли я отново?
	Мери кимна.
	— Видях я на процеса. Не съм говорила с нея.
	— И оттогава не сте я виждали?
	— Не. Защо ми е да го правя? Тя е последният човек на света, когото искам да виждам.
	— Миналата седмица някой я е убил.
	— Да не искате да кажете, че аз съм го направила? Това е налудничаво. Аз дори не знам къде е живеела.
	Не й повярвах. В днешно време никак не е трудно да узнаеш нечий адрес. И тя определено криеше нещо. Когато я загледах по-внимателно, си дадох сметка, че Мери О’Брайън беше по-привлекателна, отколкото бях забелязал първоначално. У нея имаше някаква свежест, някаква неподправеност, която пленяваше. Но същевременно не й вярвах. Останах с усещането, че не ни казва цялата истина.
	— Господин Хоторн смята, че Джеръми може би е отишъл да се види с онази жена сам — каза Джудит Годуин.
	— Това е напълно невъзможно. Той никога не ходи никъде сам.
	Хоторн остана непоколебим.
	— Може и така да е. Но все пак е добре да знаете, че точно преди да умре, госпожа Купър е изпратила едно доста странно съобщение, в което твърди, че го е видяла.
	Той се обърна към бавачката:
	— И двамата ли бяхте тук във вторник, на шести?
	Мери не се поколеба.
	— Да.
	— Не сте придружили госпожа Годуин, когато е пазарувала в Саут Кенсингтън?
	— Джеръми мрази да ходи по магазините. Истински кошмар е да му се купуват дрехи.
	— Защо не поговорите с него? — предложи Джудит. Мери я погледна учудено. — Така най-лесно можем да им покажем.
	Джудит отново се обърна към Хоторн.
	— Ако искате, може да му зададете няколко въпроса, макар да се налага да ви помоля да бъдете малко по-внимателен. Той много лесно се разстройва.
	Бях не по-малко учуден от бавачката, но предполагам, че това беше най-лесният начин да се отърват от нас. Хоторн кимна и Джудит ни заведе на горния етаж. Стъпалата проскърцваха под краката ни. Колкото повече се изкачвахме, толкова по-стара и западнала изглеждаше къщата. Стигнахме до втория етаж и като прекосихме една площадка, влязохме в стая, която някога вероятно е била най-голямата спалня в къщата, с изглед към Роксбъроу Авеню. Бяха я дали на Джеръми, който прекарваше целия си живот в нея. Джудит почука на вратата и ни пусна да влезем, без да дочака отговор.
	— Джеръми? — каза тя. — Тези двама души искат да се срещнат с теб.
	— Кои са те?
	Момчето седеше с гръб към нас.
	— Просто мои приятели. Искат да поговорят с теб.
	Когато влязохме, Джеръми Годуин седеше пред компютъра си. Играеше на някаква игра — мисля, че беше _„Mortal Kombat“_ Когато го чух да говори, веднага ми стана ясно, че нещо не е наред. Думите му излизаха наполовина оформени и долитаха до нас сякаш иззад някаква стена. Беше с наднормено тегло, с дълга, несресана черна коса и беше облечен с широки дънки и плътен, безформен пуловер. Спалнята беше облепена с плакати на футболния клуб „Евъртън“ Самото легло беше двойно, а не просто широко. Всичко беше поддържано, но все пак изглеждаше износено, някак изоставено. Джеръми стигна до края на някакво ниво на играта си и натисна копчето за пауза. Когато се обърна към нас, видях кръгло лице с плътни устни и рядка брада по бузите. Умствените увреждания болезнено личаха в кафявите му очи, лишени от всякакво любопитство, които просто не правеха връзка с нас. Знаех, че е на деветнайсет, но изглеждаше по-голям.
	— Кои сте вие? — попита той.
	— Аз съм Хоторн. Приятел съм на майка ти.
	— Майка ми няма много приятели.
	— Сигурен съм, че това не е вярно. — Хоторн се огледа. — Имаш много хубава стая, Джеръми.
	— Вече не е моята стая. Продаваме я.
	— Ще ти намерим друга, също толкова хубава — каза Мери.
	Тя беше минала покрай нас и седна на леглото.
	— Иска ми се да не трябваше да си тръгваме.
	— Искате ли да го попитате нещо? — Джудит стоеше до вратата, явно нетърпелива да си тръгнем.
	— Джеръми, често ли излизаш? — попита Хоторн.
	Не виждах никакъв смисъл от въпроса му. Този млад човек никога нямаше да може да отиде сам в центъра на Лондон. А и не изглеждаше у него да има и капка агресия. Инцидентът му беше отнел това, както и остатъка от целия му живот.
	— Излизам понякога — отговори Джеръми.
	— Но не сам — добави Мери.
	— Понякога — възрази й той. — Отидох да се видя с баща си.
	— Качихме те в едно такси и той те посрещна, когато пристигна.
	— Някога бил ли си в Саут Кенсингтън? — попита Хоторн.
	— Много пъти съм бил там.
	— Не знае къде се намира това място — каза майка му тихо.
	Не можех повече да остана тук и тихо отстъпих назад, като този път дадох тон. Хоторн излезе след мен. Джудит Годуин ни заведе обратно на долния етаж.
	— Бавачката е постъпила похвално, като е останала с вас — каза Хоторн.
	Изглеждаше впечатлен, но аз знаех, че се опитва да се добере до още информация.
	— Мери се беше посветила на момчетата и след инцидента отказа да напусне. Бях доволна, че е тук. За Джеръми е много важно нещата да остават непроменени.
	В гласа й отново се долови студенина и аз разбрах, че нещо остава неизказано.
	— Ще остане ли с вас, след като се преместите?
	— Не сме го обсъждали.
	Стигнахме до входната врата. Джудит ни отвори.
	— Бих предпочела да не идвате пак — каза тя. — Джеръми не понася промените и му е особено трудно с непознати. Исках да го видите, за да разберете какво е състоянието му. Но ние нямаме нищо общо с онова, което се е случило с Даяна Купър. От полицията очевидно също не вярват, че сме замесени. Наистина нямаме повече какво да кажем.
	— Благодаря ви — каза Хоторн. — Бяхте ни много полезна.
	Тръгнахме си. Вратата се затвори зад нас.
	Веднага щом застанахме отвън, Хоторн извади кутия цигари и си запали една. Знаех как се чувства. Бях доволен, че сме излезли на въздух.
	— Защо не й показа писмото? — попитах аз.
	— Моля?
	Той разтърси кибритената клечка, за да я угаси.
	— Изненадах се, че не й показа писмото, което е получила Даяна Купър. Онова, което ти даде Андреа Клуванек. Може би Джудит го е написала. Или нейният съпруг. Може би щеше да разпознае почерка.
	Той вдигна рамене. Мислите му бяха другаде.
	— Бедното момче — измърмори той.
	— Това, което се е случило, е просто ужасно — казах аз.
	И наистина го мислех. И двамата ми сина настояват да карат велосипеди в Лондон. Често забравят да си сложат каска и аз ги навиквам — но какво бих могъл да направя? И двамата са малко над двайсетгодишни. За мен Джеръми Годуин беше олицетворение на един кошмар, който се опитвах да избегна.
	— Имам един син — каза рязко Хоторн, с което отговори на въпроса, който му бях задал преди около двайсет и четири часа.
	— На колко години е?
	— Единайсет.
	Хоторн беше разтревожен, мислите му бяха другаде. Но преди да успея да го попитам още нещо, той неочаквано се обърна срещу мен:
	— И не чете шибаните ти книги.
	Стиснал цигарата между пръстите си, той я поднесе към устните си и след това тръгна напред. Аз го последвах.
	Докато крачехме, се случи нещо странно. Може би беше някакъв инстинкт или пък бях доловил някакво движение, но си дадох сметка, че ни наблюдават. Обърнах се и погледнах към къщата, от която току-що бяхме излезли. Някой беше застанал на прозореца в стаята на Джеръми Годуин и ни беше проследил с поглед, но когато погледнах нагоре, този някой се отмести. Не бях сигурен дали беше самият Джеръми или неговата бавачка, Мери О’Брайън.
	Беше много странно, но едва сега си дадох сметка за нещо. Двамата си приличаха почти като две капки вода.


>	Девет: Звездна сила

	Докато вървяхме заедно към спирката на метрото, някой се обади по телефона на Хоторн. Той отговори, но не каза името си. Просто слуша около минута и половина и после затвори.
	— Отиваме на Брик Лейн — каза той.
	— Защо?
	— Блудният син се е завърнал. Деймиън Купър е пристигнал в Лондон. Сигурно му е било особено трудно да го вмести в натоварения си график. Майка му е умряла преди повече от седмица.
	Замислих се над онова, което каза.
	— Кой беше? — попитах аз.
	— Моля?
	— На телефона.
	— Какво значение има?
	— Просто ми е любопитно откъде се снабдяваш с информация.
	Хоторн не отговори, затова продължих:
	— Знаеше, че Джудит Годуин е била на спирка „Саут Кенсингтън“ Някой ти е осигурил достъп до записа от охранителните камери. Също така знаеше, че Андреа Клуванек има криминално досие. Като за бивш полицай си изключително добре осведомен.
	Той ме изгледа по онзи начин, който владееше така добре; сякаш едновременно го бях учудил и обидил.
	— Не е важно — каза той.
	— Важно е. Ако ще пиша тази книга за теб, не може информацията просто да се появява от нищото. Кажи ми, че се срещаш с някого в някакъв гараж, и може да го наричаме Дълбокото гърло, ако предпочиташ. Всъщност не. Не става така. Трябва ми истината. Очевидно някой ти помага. Кой е той?
	Вървяхме през квартала и минахме покрай групичка ученици с униформи на „Хароу“: фракове, вратовръзки, сламени шапки.
	— Интересно ми е дали си дават сметка, че приличат на пълни чекиджии — каза Хоторн.
	— Много са си добре. И не сменяй темата.
	— Добре — намръщи се той. — Беше бившият ми пряк началник. Няма да ти кажа името му. Не му хареса начинът, по който завърши цяла работа; как ме обвиниха за нещо, за което не бях виновен. Той всъщност беше наясно, че всичко това са пълни глупости, а и така или иначе нямаше нужда от мен. Така де, нали се запозна с Медоус? Ако събереш коефициента на интелигентност на половината полицаи в отдел „Убийства“, пак няма да получиш трицифрено число. Нае ме като консултант и оттогава използва услугите ми.
	— Колко души сте тези, които помагате на полицията?
	— Само аз — каза Хоторн. — Има и други консултанти, но те не постигат резултати. Пълна загуба на време.
	Не звучеше злонамерено.
	— Брик Лейн… — казах аз.
	— Деймиън Купър е кацнал вчера, с бизнес класа от Лос Анджелис. Приятелката му е при него. Името й е Грейс Лъвъл. Имат дете.
	— Май не спомена, че той има дете.
	— Споменах, както и това, че си пада по кокаина. От онова, което ми казаха, разбрах, че той е по-важен за него. Има и апартамент на Брик Лейн, накъдето сме се запътили сега.
	Минахме покрай училище „Хароу“ и тръгнахме обратно надолу по хълма към спирката на метрото. Започвах да се тревожа за ролята си във всичко това. Просто вървях след Хоторн из Лондон, което ми напомни, че не бях особено доволен от начина, по който се оформя книгата. От Британия Роуд до погребалния дом, после до Саут Актън, Марбъл Арч, Хароу-он-дъ-Хил и след малко на Брик Лейн… приличаше повече на туристическа обиколка на Лондон, отколкото на криминален роман.
	Ядосвах се, че явно не бяхме установили абсолютно нищо от срещата с Джеръми Годуин. Даяна Купър беше написала в своето съобщение, че го е видяла, но нямаше начин да е прекосил сам целия град, със сигурност не и с цел да извърши едно жестоко и добре обмислено убийство. Но ако той не я беше удушил, тогава кой? Ако аз ръководех развоя на историята, вече щях да съм представил убиеца, но далеч не бях убеден, че до момента сме срещнали някой, който да отговаря на профила на извършителя.
	Още нещо не ми даваше мира. Не бях споменал нито дума за всичко това на литературната си агентка, а тя чинно очакваше да й предоставя идея за нова книга след „Домът на коприната“ Знаех, че рано или късно ще трябва да кажа истината пред нея, и имах чувството, че това нямаше да й се хареса.
	Върнахме се с метрото обратно в Лондон. Трябваше да изминем целия път от западната до източната част и с такси щеше да ни отнеме цяла вечност. Мотрисата беше полупразна, ние седнахме с лице един срещу друг и точно когато плъзгащите врати се затвориха, Хоторн се наведе напред и попита:
	— Имаш ли вече заглавие?
	— Заглавие?
	— За книгата!
	Значи и той го беше обмислял.
	— Още е твърде рано — казах му аз. — Първо трябва да разрешиш престъплението. След това ще имам по-добра представа за какво ще пиша.
	— Не измисляш ли първо заглавието?
	— Не. Всъщност не.
	Никога не ми е било лесно да измислям заглавия. Във Великобритания всяка година се издават почти двеста хиляди книги и макар някои от тях да могат да се похвалят с известен автор, по-голямата част разполагат само с две-три думи на площ, не по-голяма от петнайсет на двайсет и два сантиметра, която да им помогне да се продават. Заглавието трябва да бъде кратко, хитро и смислено, лесно за четене, лесно за запомняне и оригинално. Това никак не е малко.
	Много от най-добрите заглавия са просто заемки. „Прекрасният нов свят“ „Гроздовете на гнева“, „За мишките и хората“, „Панаир на суетата“… всички те са извадени от други книги. За много от своите осемдесет и две заглавия Агата Кристи е използвала Библията, Шекспир, Тенисън и дори „Рубайят“ на Омар Хайям. Ако питате мен, никой досега не е побеждавал Иън Флеминг в тази игра: „От Русия с любов“, „Човек живее само два пъти“, „Живей, а другите да умрат“. Заглавията му са се превърнали във фрази, които се използват в езика, въпреки че и на него не му е било лесно. „Живей, а другите да умрат“ за малко е щяла да бъде публикувана с името „Полъхът на гробаря“. „Мунрейкър“ е била „Тайната на Мунрейкър“, „Историята на Мунрейкър“ и „Планът Мунрейкър“ — а преди това, дори и „Понеделниците са ад“ — а колкото до „Голдфингър“, тя е започнала съществуването си като „Най-богатият човек на света“.
	Аз нямах заглавие за новата си книга. Дори не бях убеден, че имам нова книга.
	Двамата с Хоторн мълчахме дълго. Аз оставих мислите си да се реят, докато наблюдавах как различните станции прелитат край нас: „Падингтън“, „Еджуеър Роуд“ и после „Бейкър Стрийт“, където плочките по стените образуваха силуета на Шерлок Холмс. Ето и още един майстор на заглавието, въпреки че Конан Дойл също често е имал съмнения. Дали „Етюд в червено“ щеше да има същия успех, ако беше останала със заглавието „Заплетената паяжина“?
	— Мислех си за „Хоторн разследва“ — каза изведнъж Хоторн.
	— Моля?
	— За книгата.
	Метрото се беше понапълнило. Той дойде от моята страна и седна до мен.
	— Поне за първата. Мисля, че името ми трябва да бъде на корицата на всяка книга от поредицата.
	Никога не ми беше минало през ума, че той обмисля поредица. Трябва да призная, че кръвта ми се смрази.
	— Не ми харесва — казах аз.
	— Защо не?
	Опитах се да намеря причина.
	— Това с името на главния герой е малко старомодно.
	— Така ли?
	— „Случаите на Паркър Пайн“. Тази е на Агата Кристи. „Хети Уейнтроп разследва“*1. Вече е правено.
	[*1 Британски криминален сериал с Патриша Рътледж, излъчван от 1996 до 1998 година. — Б. р.]
	— Ами добре — кимна той. Ще измисля нещо.
	— Не, няма — казах аз. — Това е моята книга. Аз ще измисля заглавието.
	— Трябва да е добро — каза той. — Честно казано „Домът на коприната“ не ми харесва особено.
	Бях забравил, че съм му я споменавал.
	— „Домът на коприната“ е страхотно заглавие — възкликнах аз. — Това е перфектно заглавие. Звучи като роман за Шерлок Холмс и точно за това се разказва в нея. Издателят толкова го хареса, че дори ще сложи бяла копринена лентичка за разделител в книгата.
	Бях се опитвал да надвикам грохота на влака, но внезапно си дадох сметка, че той беше спрял. Бяхме стигнали „Юстън Роуд“ Другите пътници ме гледаха.
	— Няма нужда да си толкова докачлив, приятел. Просто се опитвам да помогна.
	Плъзгащите врати се затвориха и ние отново се понесохме в мрака.

	* * *

	Аз всъщност знаех вече доста неща за Деймиън Купър. Предната вечер бях потърсил името му в „Гугъл“. Като цяло избягвам сайта „Уикипедия“. Много е полезен, ако знаеш какво търсиш, но съдържа толкова много невярна информация, че един писател, който има за цел да се представи авторитетно, може много лесно да се изложи. Освен това не ми беше трудно да си представя как един известен актьор преправя собствената си страница, затова предпочетох да се поровя другаде. За щастие се оказа, че Деймиън Купър е бил обект на доста вестникарски публикации, което ми помогна да навържа историята му.
	Завършил „Кралската академия за драматични изкуства“ — наричана просто „Академията“ — през 1999 година и веднага го грабнала „Хамилтън Ходъл“ — една от големите агенции за таланти, чиито клиенти включват Тилда Суинтън, Марк Райланс и Стивън Фрай. През следващите две години играл в множество постановки на Кралската шекспирова трупа: Ариел в „Бурята“, Малкълм в „Макбет“, главната роля в „Хенри V“. След това се е насочил към телевизията, с участие в „Игри на властта“ — трилър за конспирации по „Би Би Си“, излъчван през 2003 година. Получил първата си номинация за „БАФТА“ за ролята си в „Студеният дом“ — друга драма на Би Би Си — като през същата година е бил отличен с „Награда за изгряващ талант“ на „Ивнинг Стандърд Тиътър“, за ролята си на Алджърнън в „Колко е важно да бъдеш сериозен“. Говорело се, че отказал възможността да изиграе доктор Ху (вместо него взели Дейвид Тенант), но към този момент вече започвала кариерата му в киното. Участвал в „Мач пойнт“ под режисурата на Уди Алън, след което в „Принц Каспиан“, два от филмите за Хари Потър, „Социалната мрежа“, а през 2009 година в новия „Стар Трек“. Същата година се преместил да живее в Холивуд и участвал в два сезона на „Момчетата от Медисън Авеню“. Играл и в един пилотен епизод на някакъв сериал, който не могъл да бъде реализиран. Най-накрая получил главната роля в нов сериал на име „Вътрешна сигурност“ с Клеър Дейнс и Манди Патинкин, чиито снимки щели да започнат точно когато майка му умряла.
	Не съм сигурен в какъв момент от тази кариера беше успял да си позволи апартамент с две спални на Брик Лейн, но той живееше на това място, когато идваше в Лондон. Намираше се на втория етаж в някакъв стар склад, старателно ремонтиран така, че да се запазят първоначалните му особености: изциклени дървени подови настилки, оголени греди, старовремски радиатори и много тухлени стени. Първото ми впечатление за просторната дневна с висок таван беше, че изглежда някак фалшиво, като телевизионен декор. Имаше различни обособени зони — кухня в индустриален стил в единия край, после няколко старинни кожени дивана и фотьойли, подредени около масичка за кафе, и накрая подиум със стъклени врати, водещи към тераса на покрива: от другата страна на вратите се виждаха множество кашпи от теракота и едно барбекю на газ. До стената отсреща стоеше джубокс „Вурлицер“, прекрасно реставриран, с полиран алуминий и неонови светлини.
	Когато пристигнахме, Деймиън Купър ни очакваше, седнал на едно високо столче до кухненския плот. У него също имаше нещо не съвсем истинско: ленивата, самоуверена стойка, ризата с разкопчана широка яка, златната верижка върху космите на гърдите, тенът му. Съвсем спокойно би могъл да позира за корицата на някое модно списание. Беше удивително красив, и вероятно го знаеше — с пригладена назад смолисточерна коса, ослепително сини очи и грижливо оформена брада, набола точно колкото трябва. Изглеждаше уморен, което може и да се дължеше на часовата разлика, но аз знаех, че през по-голяма част на деня го бяха разпитвали от полицията. Също така му предстоеше и подготовка на погребение — или поне посещение. Някой друг, разбира се, вече беше организирал погребението вместо него.
	Беше ни отворил вратата с интеркома и ни махна с ръка, докато говореше по телефона.
	— Да, да. Виж, ще ти звънна по-късно. С едни хора съм. Да се пазиш, бейби. До скоро.
	Той затвори.
	— Здравейте. Съжалявам, че ви посрещам така. Върнах се едва вчера и както можете да си представите, тук е малка лудница.
	Презокеанският му акцент се долавяше точно толкова, че да ме подразни. Спомних си какво ми беше казал Хоторн за проблемите с парите, приятелките и наркотиците и реших, че поне този път и аз съм на неговото мнение. Всичко у Деймиън Купър ме караше да се наежвам.
	Здрависахме се.
	— Искате ли кафе? — попита Деймиън.
	И посочи към дивана, за да ни покани да седнем.
	— Благодаря.
	Имаше една от онези машини, в които слагаш капсули и те завихрят млякото в специален метален цилиндър, за да направят пяна.
	— Не мога да ви опиша колко е кошмарна цялата тази история. Бедната ми майка. Вчера следобед дълго разговарях с полицията. Когато ми казаха новината, не можах да повярвам… не и в началото.
	Той замълча.
	— Ще ви кажа всичко, което искате да знаете. Всичко, което може да ви помогне да хванете копелето, което е направило това…
	— Кога за последно видяхте майка си? — попита Хоторн.
	— Последния път, когато бях тук — миналия декември — Деймиън отвори хладилника и извади мляко. — Искаше да прекара малко време с бебето — има внучка — и е по-лесно ние да идваме тук. А и аз имах малко задачи, така че бяхме заедно за Коледа. Двете с Грейс се разбираха чудесно. Радвам се, че така успяха поне малко да се опознаят.
	— Двамата с майка ви сте били близки.
	Докато произнасяше тези думи, в погледа на Хоторн се долавяше нещо, което подсказваше, че е на друго мнение.
	— Да. Разбира се, че бяхме. Искам да кажа, не й беше лесно, когато се преместих в Америка, но подкрепяше изцяло кариерата ми. Гордееше се с работата ми, а както знаете, баща ми почина много отдавна и тя така и не се омъжи повторно, така че моят успех означаваше много за нея.
	Беше приготвил две чаши с кафе и докато разказваше за починалия си баща, нарисува по една фигурка в пяната. Огледа произведението си, после ни подаде чашите и добави:
	— Не мога да ви опиша колко потресен бях, когато разбрах.
	— Умряла е преди повече от седмица — отбеляза Хоторн без особена язвителност.
	— Трябваше да свърша някои неща. В репетиции сме по един нов сериал. Трябваше да се погрижа за къщата и да намеря кой да се грижи за кучето.
	— Имате куче. Много хубаво.
	— Лабрадудел*1.
	[*1 Лабрадудел е куче кръстоска, създадено чрез кръстосване на лабрадор ретривър и стандартен или миниатюрен пудел. Лабрадудел са предназначени да бъдат добър избор за хора, алергични към кучешки пърхот. — Б. р.]
	Последната му реплика ме накара да се зачудя дали загриженият, любящ, загубил наскоро майка си Деймиън Купър наистина беше толкова искрен, колкото изглеждаше. В неговия списък с приоритети на първо място беше новият му сериал. И се беше погрижил за нуждите на кучето си, преди да се качи на самолета и да дойде, за да помогне в разследването на жестокото убийство на майка си.
	— Колко често разговаряхте с нея? — попита Хоторн.
	— Веднъж седмично.
	Той замълча.
	— Всъщност веднъж на две седмици. Тя идваше тук, за да наглежда апартамента, да полива цветята на терасата и да се грижи за всичко останало. Препращаше ми пощата.
	Той повдигна рамене.
	— Невинаги говорехме по телефона. Тя беше заета, а и часовата разлика ни пречеше. Пишехме си много съобщения по телефона и по електронната поща.
	— Пратила ви е съобщение в деня на смъртта си — казах аз.
	— Да. Вече го казах на полицията. Написа ми, че се страхува.
	— Знаете ли какво е имала предвид?
	— Говореше за онова момче, което беше ранено в Дийл.
	— Момчето е било много повече от ранено — намеси се Хоторн.
	Беше седнал в ъгъла на дивана и си седеше там, удобно облегнат, преметнал крак върху крак — по-скоро като лекар, отколкото като детектив.
	— Получило е сериозни мозъчни увреждания. Нуждае се от денонощни грижи.
	— Беше нещастен случай.
	Деймиън като че ли внезапно се изнерви. Започна да рови из джобовете си и като се досети, че му се пуши, Хоторн му предложи една от своите цигари. Деймиън я взе. И двамата си запалиха.
	— Да не намеквате, че той има нещо общо със случилото се? Защото половин следобед разговарях с полицията и те не споменаха нищо за него. Смятат, че убиецът на майка ми е крадец, който се е паникьосал.
	— Това може да е една от работните версии, господин Купър. Но моята работа е да разследвам всяка възможност. Бих искал да знам какво можете да ми разкажете за Дийл. Все пак вие сте били там.
	— Не бях в колата. За Бога!
	Той приглади с ръка безупречната си коса. Явно не беше свикнал да го разпитват — освен за някое лъскаво списание. А този път в стаята нямаше специалист по връзки с обществеността, който да насочва интервюто.
	— Вижте, това беше преди десет години — каза той. — Мама живееше в Уолмър, градчето точно до Дийл. Винаги бяхме живели там. Там съм роден. Когато татко почина, тя пожела да остане. Къщата значеше много за нея — къщата и градината. Имаше рожден ден и аз й бях отишъл на гости за няколко дни. Тъкмо бях приключил с една постановка с Кралската Шекспирова трупа и четях сценарии, докато обмислях с какво да продължа. Инцидентът се случи в сряда. Тя беше ходила да играе голф. Канехме се същата вечер да излезем на вечеря, но когато се прибра, тя беше в ужасно състояние. Каза, че си забравила очилата и току-що е ударила някого с колата си. Знаеше, че има ранени, но нямаше представа, че е убила единия от тях.
	— А защо не е спряла?
	— Господин Хоторн, нямам нищо против да ви кажа истината. Все пак вече не можете да я дадете под съд. Тя всъщност се тревожеше за мен. Кариерата ми тъкмо беше започнала да потръгва. Съвсем наскоро бях получил фантастични отзиви за ролята си на Хенри V и обмисляха дали да не поставят тази пиеса на „Бродуей“. Майка ми смяташе, че негативните коментари в пресата може да ми навредят — но не казвам, че нямаше да се предаде в полицията. Това никога не й мина през ум. Просто искаше преди това да говори с мен.
	— Убила е едно дете.
	Внезапно Хоторн се беше навел напред, с обвинително изражение — още една от неговите мигновени трансформации, с които бях започнал да свиквам: от свидетел в прокурор, от приятел в опасен враг.
	— Вече ви казах, тя не знаеше това.
	Деймиън замълча за малко, преди да добави:
	— Така или иначе, около инцидента имаше много неща, които изглеждаха съмнително.
	— Например?
	— Например, бавачката каза, че двете деца изтичали на пътя, за да пресекат и да си купят сладолед. Но магазинчето за сладолед е било затворено, така че в това няма никаква логика. А и остава въпросът с изчезналия свидетел.
	— Кой е бил този свидетел?
	— Някакъв мъж, който пръв пристигнал на мястото на произшествието. Опитал се да помогне. Но когато дошли полицията и линейката, той внезапно си тръгнал и никой така и не разбра кой е бил и какво е видял; нито по време на следствието, нито в съда.
	— Да не намеквате, че майка ви не е била виновна?
	— Не.
	Деймиън си дръпна от цигарата. Държеше я като кинозвезда от черно-белите филми, така че палецът и показалецът му образуваха буквата „О“.
	— Мама е трябвало да си носи очилата, и тя го знаеше. Не можете да си представите колко я разтърси всичко това. Тя никога повече не седна зад волана. И макар да й се късаше сърцето, си даваше сметка, че не може да остане да живее в Уолмър. Няколко месеца по-късно продаде къщата и се премести в Лондон.
	Отвън, в някаква друга стая, чухме; някакъв телефон да прозвънява няколко пъти, преди някой да вдигне.
	— Значи никога не сте комуникирали по какъвто и да било начин със семейството? — попита Хоторн.
	— Семейство Годуин? — Деймиън вдигна рамене. — Тя „комуникира“ с тях. И то много. Те така и не й простиха, така и не приеха решението на съда. Всъщност бащата, Алан Годуин, я тормозеше едва няколко седмици преди смъртта й.
	— Откъде знаете?
	— Тя ми каза. Дори е ходил в дома й на Британия Роуд. Представяте ли си? Молил я да му даде пари, за да закрепи западналия си бизнес. И след като го отпратила, той й написал писмо. Ако питате мен, това си е тормоз. Казах й да отиде в полицията.
	Алан Годуин беше загубил едно от децата си. Другото му дете беше останало инвалид. Беше ми трудно да видя Деймиън Купър като жертва в цялата тази история. Но преди Хоторн да му намекне нещо за това, една млада, много привлекателна чернокожа жена слезе по витото стълбище — водеше за ръка малко момиченце и държеше мобилен телефон.
	— Дейм, Джейсън се обажда — каза тя. Звучеше притеснена. — Казва, че е важно.
	— Добре.
	Той взе телефона от нея и се запъти към терасата.
	— Извинявам се. Мениджърът ми. Трябва да отговоря.
	Той спря пред прозореца и се намръщи.
	— Мислех, че ще сложиш Ашли да спи следобед.
	— От часовата разлика е. Не знае дали е ден или нощ.
	Той излезе отвън и ни остави с жената и детето. Това трябваше да е Грейс Лъвъл. Нямаше никакво съмнение, че беше — или е била — модел или актриса. Имаше нужните за тази професия фигура и самочувствие, както и онова характерно излъчване в стил „вижте ме“ на човек, който просто трябва да бъде на екран. Беше на около трийсет години, доста дребна, с много високи скули, дълъг врат и нежни, заоблени рамене. Беше облечена с възможно най-тесните дънки и носеше скъп ефирен пуловер с едра плетка. Момиченцето едва ли беше на повече от три. Беше ни зяпнало с ококорени очи. Представях си, че й се беше наложило да свикне да я мъкнат напред-назад по света.
	— Аз съм Грейс — каза тя. — А това е Ашли. Ашли, ще кажеш ли „Здравейте“?
	Детето не каза нищо.
	— Деймиън предложи ли ви кафе?
	— Нямаме нужда от нищо, благодарим.
	— Тук сте заради Даяна?
	— Опасявам се, че да.
	— Той е напълно съкрушен от всичко това, но вероятно не му е проличало. Деймиън умее много добре да прикрива чувствата си.
	Зачудих се защо изпитваше нужда да го защитава.
	— Беше съсипан, когато чу новината — продължи тя. — Той обожаваше майка си.
	— Спомена, че сте прекарали с нея миналата Коледа.
	— Да. Бяхме малко време заедно, но и тя проявяваше по-голям интерес към Ашли, отколкото към мен.
	Тя извади една кутия портокалов сок от хладилника, наля малко в една пластмасова чаша и я подаде на детето.
	— Предполагам, че това е разбираемо. Нали й е първо внуче.
	— И вие ли сте актриса? — попитах аз.
	— Да. Всъщност бях. Учихме заедно в Академията. Той игра Хамлет. Беше фантастична постановка. Години по-късно все още говорят за нея. Всички разбраха, че той ще стане звезда. Аз бях Офелия.
	— Значи от доста време сте заедно.
	— Не. След Академията него го взеха в Кралската Шекспирова трупа и замина за Стратфорд на Ейвън. Аз се снимах много за телевизията… „Холби Сити“, „Джонатан Крийк“, „Няма нищо по-странно от хората“… такива неща. Всъщност се срещнахме отново преди няколко години. На партито за първото представление в Националния театър. Събрахме се — и после дойде Ашли.
	— Сигурно ви е трудно — казах аз. — Да се налага да стоите вкъщи.
	— Всъщност не. Сама го предпочетох.
	Не й повярвах. В погледа й се четеше някакво притеснение. Забелязах го, когато подаде телефона на Деймиън. Беше се опасявала, че може да й го грабне от ръцете. В действителност тя вероятно се страхуваше от Деймиън. Нямах никакви съмнения, че успехът го беше превърнал в много по-различен човек от онзи, с когото се беше запознала в Академията.
	Деймиън беше приключил с разговора си и влезе обратно в стаята.
	— Извинете ме — каза той. — Там всички са се побъркали. Следващата седмица започваме снимки.
	— Какво искаше? — попита Грейс.
	— Искаше да знае кога се връщам. Господи! Такъв задник е. Току-що пристигнах.
	Той погледна часовника си — огромно парче метал с няколко циферблата.
	— В Лос Анджелис е пет сутринта, а той вече бяга на пътечката си. Чуваше се, докато говорехме.
	— Кога заминавате обратно? — попита Хоторн.
	— Погребението е в петък. Ще тръгнем на следващия ден.
	— Ох — лицето на Грейс помръкна. — Надявах се да останем малко повече.
	— Трябваше да съм на репетиции. Знаеш го.
	— Исках да прекарам малко време с мама и татко.
	— Имаш цяла седмица с тях, бейби.
	Тази дума — „бейби“ — прозвуча едновременно снизходително и леко заплашително.
	— Имате ли нужда от нещо друго? — попита ни той, очевидно погълнат от други мисли. — Не виждам как точно бих могъл да ви помогна. Казах на полицията всичко, което знам, и често казано, тяхното разследване като че ли се движи в съвсем друга посока. Загубата на мама беше достатъчно тежка, но ми е адски неприятно да преповтарям случката в Дийл.
	Хоторн направи гримаса, сякаш воденето на разследването в тази посока действително го притесняваше. Но това не го възпря.
	— Знаехте ли, че майка ви е подготвила собственото си погребение? — настоя той.
	— Не. Не ми беше казала.
	— Имате ли представа защо би решила да го направи?
	— Всъщност не. Тя беше много организиран човек. Това беше част от характера й. Погребението, завещанието, всички тези неща…
	— Знаете за завещанието?
	Когато Деймиън беше ядосан, на бузите му се появяваха две малки червени петна, почти като светнали лампички.
	— Винаги съм знаел за завещанието — каза той. — Но няма да го обсъждам с вас.
	— Предполагам, че е оставила всичко на вас.
	— Както казах, това са лични неща.
	Хоторн се изправи.
	— Ще се видим на погребението. Разбрах, че имате роля в него.
	— Всъщност не бих се изразил точно така. Мама е оставила инструкции да кажа няколко думи. А Грейс ще прочете едно стихотворение.
	— Силвия Плат — каза Грейс. — Не знаех, че обича Плат. Но ми се обадиха от погребалния дом, някаква жена на име Айрин Лоус. Разбирам, че всичко е подробно описано.
	— Не намирате ли за малко странен факта, че е направила всички тези приготовления в същия ден, в който е умряла?
	Изглежда въпросът го подразни.
	— Мисля, че е съвпадение.
	— Любопитно съвпадение.
	— Не намирам нищо любопитно в това.
	Деймиън отиде до входната врата и ни я отвори.
	— Беше ми приятно да се запознаем — каза той.
	Дори не се опита да симулира искреност. Ние си тръгнахме, спуснахме се по стълбището и излязохме на оживената улица.
	Отвън Хоторн спря. Погледна назад, потънал в мисли.
	— Пропуснах нещо — каза той.
	— Какво?
	— Не знам какво. Точно когато ти го попита за съобщението, което е изпратила Даяна Купър. При положение, че ти казах, защо не можа да си държиш устата затворена?
	— Върви по дяволите, Хоторн!
	В този момент вече наистина ми беше дошло до гуша.
	— Никога вече не ми говори по този начин. Слушам те. Водя си записки. Но ако си мислиш, че ще вървя след теб из целия Лондон като някакво пале, страшно си се объркал. Какво лошо има в това, че го попитах за съобщението? Очевидно има връзка със случая.
	Хоторн ме изгледа.
	— Така си мислиш ти!
	— Е, няма ли?
	— Не знам! Може да има, може и да няма. Но той току-що ми беше казал нещо важно. Ти ми прекъсна мисълта и така и не успях повече да се сетя. Това е всичко.
	— Може да го попиташ на погребението — казах аз и си тръгнах. — Кажи ми после какво ти е отговорил.
	— Ще бъде в петък, единайсет часа! — извика той след мен. — Гробището „Бромптън“.
	Спрях и се обърнах.
	— Не мога да дойда. Имам работа.
	Той тръгна след мен.
	— Трябва да дойдеш. Много е важно. Нали заради това е станало всичко, забрави ли? Искала е погребение.
	— Имам важна среща. Съжалявам. Ще трябва просто да си водиш бележки и после да ми разкажеш. Така или иначе, не се съмнявам, че ще се справиш по-добре от мен.
	Видях едно такси и му махнах с ръка. Този път Хоторн не се опита да ме спре. Внимавах да не се обърна назад, но видях отражението му в огледалото — стоеше там и палеше поредната цигара, после колата ускори и зави зад ъгъла.


>	Десет: Филмов сценарий

	Имаше причина да не мога да отида на погребението. Предния ден най-сетне ми се бяха обадили хората на Стивън Спилбърг. И двамата с Питър Джаксън бяха пристигнали в Лондон и искаха да се срещнем, за да обсъдим първата чернова на сценария на „Тинтин“ в хотел „Сохо“ на Ричмънд Мюз, почти на ъгъла с Дийн Стрийт.
	Добре познавах този хотел. Колкото и да е трудно да повярва човек (ниските тавани и липсата на прозорци са единствени признаци за това), някога е представлявал общински паркинг, но днес е своеобразно средище на британската филмова индустрия. Заобиколен е от продуцентски къщи и офиси на компании, които се занимават с постпродукция, а самият хотел разполага с две собствени прожекционни зали. Веднъж или два пъти съм обядвал в оживения ресторант на приземния му етаж — „Рифюъл“. Почти невъзможно е да не забележите някой известен човек там и самият факт, че имате среща на това място, може да ви накара да се почувствате така, сякаш сте постигнали нещо в този живот. В това отношение тук е малкият Лос Анджелис на Лондон.
	Когато онази вечер се прибрах вкъщи, веднага забравих за Деймиън Купър и неговата майка. Вечерях набързо и после се качих в кабинета си на втория етаж, за да прочета сценария за трийсети път. Бях убеден, че в него има доста добри неща, но това не ми пречеше да се тревожа. Нямах никаква представа как ще откликнат на работата ми Джаксън като режисьор и Спилбърг като продуцент.
	Точно там беше проблемът.
	„Тинтин“ е европейски феномен и то такъв, който никога не е бил особено популярен от другата страна на океана. Причината за това може би донякъде е чисто историческа. Комиксът от 1932 година, „Тинтин в Америка“, е безогледна сатира на Съединените щати, която описва американците като покварена, подкупна и ненаситна нация: още в първата картинка един полицай козирува на някакъв маскиран бандит, който минава покрай него с димящ револвер — и веднага щом Тинтин пристига в Ню Йорк и се качва в едно такси, се оказва, че мафията го е отвлякла. Цялата история на коренното население на американския континент е великолепно разказана само в пет картинки. Откриват нефт в някакъв индиански резерват. Пристигат бизнесмени с пури в уста. Войници прокуждат разплаканите деца от родната им земя. Идват строители и банкери. Едва ден по-късно един полицай казва на Тинтин да се махне от някакво огромно кръстовище. „Къде си мислиш, че се намираш — в Дивия запад?“
	Има също така и чисто културна пропаст. Какво биха помислили американците за странните отношения, които сякаш са напълно нормални за света на Тинтин? Той е приятел с един не напълно поправил се пияница, капитан Хадок, както и с напълно глухия професор Калкулус (на когото не е отредена роля в първия филм). Има и едно говорещо куче. Да не забравяме и детективите-идиоти с техните плоски шегички — Томпсън и Томсън, които се различават само по формата на мустаците си. Но преди всичко приключенията на Тинтин са лишени от всякаква последователност. Комиксите на „Марвъл“ и „Ди Си“ боравят с фантастични образи, но поне ги изпращат на разпознаваеми приключения, предоставят им оригинални истории, лични трагедии (за злодея Магнито се оказва, че е оцелял от Холокоста), любовни драми, психологически проблеми, политическа осведоменост и всичко останало. Много малко от комиксите за Тинтин разполагат с нещо, което поне малко да прилича на смислена повествователна форма, а един от тях — „Бижутата на Кастафиоре“ — умишлено е направен така, че да няма никакъв компактен сюжет.
	Тинтин си няма приятелка. Макар да се предполага, че е журналист, почти никога не го виждаме как работи. Възрастта му е неопределена. Всъщност би могъл да е и дете, някакъв прекомерно едър бойскаут. Стилът на облеклото и прическата му са абсурдни. За разлика от другите герои, чиито лица са грижливо нарисувани, неговото съвсем нарочно е направено да прилича просто на кръгче. Очите и устата му представляват три точки, а носът му е една малка буква „с“. Макар да се предполага, че е белгиец, той няма никакви национални характеристики, които да подсказват, че е чужденец от друга държава. Той няма родители, няма истински дом (докато не отива да живее в „Марлинспайк Хол“ заедно с капитан Хадок), нито някакви чувства, различни от желанието да пътува и да участва в приключения. Как изобщо би могъл да бъде главен герой в холивудски филм на стойност 125 милиона долара?
	Навлязох в света на Тинтин по един малко странен начин. Първоначално ме бяха поканили да работя по компютърната игра, която щеше да излезе с първия филм, „Тайната на еднорога“, за една френска компания, която тъкмо беше направила огромен удар с _„Assassins Creed“_. Това не е нещо, което в обичайния случай бих приел. Аз не играя компютърни игри. Като цяло не ми харесват особено. А и писането на случайни реплики за безименните пирати, които се мотаят по палубата на кораба „Еднорог“, не ми се струваше особено привлекателна, дори когато — в една от първите чернови — ги накарах задълбочено да обсъждат моите книги. Но истината е, че Спилбърг си е Спилбърг, и аз се питах къде ли би могла да ме отведе тази работа.
	Отведе ме в Уелингтън, в дома на Питър Джаксън. По някаква причина се озовах замесен в работата по продължението, точно когато наближаваше завършването на първи филм. И, което бе дори още по-странно, оказа се, че с „Тайната на еднорога“ има някакви проблеми и едва ли неслучайно ме помолиха да помогна с изчистването на историята и смисловата последователност — даже да добавя няколко допълнителни сцени. Някои от тях дори влязоха във филма. Има един мъничък момент, когато един мъж се удря в улична лампа. Пада на земята и в стила на илюстрациите на Ерже, няколко птички започват да пърхат в кръг около главата му. Но има и обрат. Камерата се отдръпва назад и се оказва, че инцидентът се е случил пред някакъв магазин за домашни любимци и птичките са истински: виждаме собственика, който се опитва да ги хване с една мрежичка.
	Споменавам това, само защото беше заснето от Стивън Спилбърг и от всичко, което съм написал в рамките на четирийсет години, това вероятно е сцената, с която се гордея най-много. Когато той ми я пусна в една прожекционна зала в Лос Анджелис, аз почти подскочих от дивана от вълнение. Това беше човекът, снимал „Челюсти“, „Извънземното“, „Индиана Джоунс“, „Списъкът на Шиндлер“. И сега в неговата филмография, имаше четирийсет секунди, които бяха написани от мен. Всъщност, когато поглеждам назад към цялото преживяване около Тинтин, това е моментът, който бих искал да запомня. Никога повече не се почувствах чак толкова добре.
	Освен това е редно да отбележа, че обожавах да работя с Питър Джаксън. Всъщност, той ми беше допаднал още от мига, в който се запознах с него в сградата на компанията му „Уета“ в Уелингтън. Той ми показа един дълъг коридор. По средата на коридора имаше висок шкаф. И се оказа, че това всъщност било тайният вход към кабинета му. Той натисна едно копче и вратата отзад се отвори с помощта на скрит хидравличен механизъм, при което се показа едно огромно помещение. Тайна врата! В книгите за Тинтин е пълно с такива. Дори аз имам една (макар да е далеч по-обикновена) в дома си в Лондон. Джаксън е приятен, спокоен и дружелюбен, и човек би могъл лесно да забрави, че с трилогията си „Властелинът на пръстените“ той беше написал, продуцирал и режисирал три от най-касовите филми в историята на киното, като успоредно с това беше спечелил стотици милиони долари. Нищо в начина, по който се обличаше, и живота, който водеше, не пасваше на стереотипа за филмов магнат. След първата ни среща обикновено работехме в неговата къща, която съм запомнил като разхвърляна, уютна, изпълнена с живот. Когато станеше време за обяд, асистентът му се обаждаше на някоя от веригите за доставки в Уелингтън. Храната беше ужасна.
	Заедно бяхме решили да адаптираме едно от двойните издания на Ерже: „Седемте кристални топки“ и „Затворници на слънцето“ Историята започва с група професори, които се натъкват, както в случая с гробницата на Тутанкамон, на гробницата на великия жрец Раскар Капак. Тръгнали са да издирват някаква древна гривна, която има магически свойства и на свой ред ще ги отведе в изгубения златен град на инките. Или нещо такова. Когато сценарият беше готов, около половината история беше на Ерже, а една немалка част беше моя. Бях добавил една или две мащабни екшън сцени, включително и преследване на два парни влака, което се превръщаше в бясна обиколка из Андите, и нов кулминационен момент, в който една цяла златна планина се разтапяше от някакъв примитивен лазер. Не можехме да използваме оригиналния финал от книгата — слънчево затъмнение — защото вече го бяха показали в друг, много успешен филм („Апокалипто“ на Мел Гибсън) преди пет години.
	Така стояха нещата, когато отидох на срещата в хотел „Сохо“ Питър Джаксън вече ми беше казал, че си е отбелязал някои неща, които да обсъдим, но това далеч не беше учудващо. Сценарият на филм от такъв мащаб може да мине през двайсет или трийсет чернови, преди да бъде готов да премине към продукция, и в някакъв момент почти със сигурност щяха да ме уволнят. Бях съвсем подготвен за това. Просто се надявах да не ме изритат веднага. Щеше да е хубаво, ако ме оставят да се пробвам два или три пъти да докарам сценария както трябва. Към този момент, между другото, „Тайната на еднорога“ все още не беше излязъл по кината. Бях го гледал и смятах, че е необикновен. Спилбърг беше използвал една нова технология за записване на движенията на актьорите, която по магически начин беше превърнала актьорите Джейми Бел и Анди Съркис в анимационните герои Тинтин и Хадок.
	Пристигнах в хотел „Сохо“ в десет часа, както ме бяха инструктирали, и ме заведоха в стая на първия етаж, където имаше голяма съвещателна маса, три стъклени чаши и бутилка минерална вода „Фиджи“. Питър Джаксън пристигна няколко минути по-късно. Беше сърдечен както обикновено, с грохналия вид на човек, който току-що е прелетял над половината земно кълбо. Беше доста отслабнал и дрехите му висяха. Говорихме си за Лондон, за времето, филмите в последно време… за всичко, но не и за сценария. Тогава вратата се отвори и влезе Спилбърг. Той има навика да носи горе-долу едни и същи дрехи: кожено яке, дънки, маратонки, бейзболна шапка. Очилата и брадата му го правят мигновено разпознаваем. Както винаги, трябваше да си напомня, че това наистина се случваше, че седях в една и съща стая с него. Това беше човек, с когото си бях мечтал да се запозная общо взето през целия си живот.
	Както винаги, Спилбърг започна направо по темата. Никога не съм срещал друг човек, така съсредоточен върху правенето на филми и разказването на истории. За краткото време, откакто се бяхме запознали, той никога не ми зададе въпрос за личния ми живот и често оставах с впечатление, че единственото нещо, свързано с мен, което го интересуваше, бяха думите, които съм написал. Бях се чудил откъде ли ще започне. Дали му харесваше начинът, по който водя историята? Дали образите бяха сполучливи? Бяха ли екшън сцените на правилните места? Бяха ли смешни шегите ми? Винаги се ужасявам от мига, в който някой режисьор разгръща мой сценарий. Първите думи, които излязат от неговата — или нейната — уста, може да променят следващата година от живота ми.
	— Избрал си грешния комикс — каза той.
	Това беше невъзможно. В Уелингтън, двамата с Питър бяхме обсъждали кои комикси ще адаптираме. Бях отделил три месеца на тази чернова. Това беше последното, което бях очаквал да каже.
	— Моля? — казах аз, макар да не съм сигурен, че съм използвал точно тази дума.
	— „Седемте кристални топки“, „Затворници на слънцето“ Това са грешните комикси…
	— Защо?
	— Не искам да ги снимам.
	Погледнах към Питър. Той кимна.
	— Окей.
	И това всъщност беше всичко. Нямаше значение, че Питър Джаксън щеше да режисира, а Спилбърг да продуцира. И двамата имаха екземпляр от моя сценарий, но изобщо нямаше да го обсъждаме: нито сюжета, нито героите, нито екшън сцените, нито шегите. Нямаше нищо, за което да говорим.
	— Може да вземем „Затворници на слънцето“ за третия филм — каза Питър и небрежно махна с ръка. — Според теб с коя книга трябва да започне Антъни за номер две?
	Антъни! Това бях аз. Нямаше да ме уволнят.
	Но преди Спилбърг да успее да отговори, вратата отново се отвори и за мой потрес и ужас, вътре влезе Хоторн. Както винаги, беше облечен със своя костюм и бяла риза, но този път си беше сложил и черна вратовръзка.
	За погребението.
	Като че ли нямаше никаква представа каква точно среща беше прекъснал току-що — или колко важна беше тя за мен. Той влезе в стаята, все едно че беше поканен, и когато ме видя, се усмихна, сякаш не беше очаквал да ме намери там.
	— Тони — каза той. — Търсих те.
	— Зает съм — казах аз и усетих как кръвта нахлува в лицето ми.
	— Знам. Виждам, приятел. Но сигурно си забравил. Погребението!
	— Казах ти. Не мога да дойда на погребението.
	— Кой е умрял? — попита Питър Джаксън.
	Аз го погледнах. Изглеждаше искрено загрижен. От другата страна на масата Спилбърг седеше с много изправени рамене, леко раздразнен. Не ми беше трудно да си представя, че в неговия свят, никой не би нахълтал така, освен ако не го очакват, и то само ако е придружен от някой асистент. Освен всичко друго ставаше въпрос и за неговата лична сигурност.
	— Никой — казах аз.
	Все още не можех да повярвам, че Хоторн е дошъл тук. Нарочно ли се опитваше да ме злепостави?
	— Казах ти — заговорих тихо аз, като се обърнах към него. — Наистина не мога да дойда.
	— Но трябва да го направиш. Важно е.
	— Кой сте вие? — попита Спилбърг.
	Хоторн се престори, че едва сега го е забелязал.
	— Аз съм Дан Хоторн — каза той. — От полицията.
	— Вие сте полицай.
	— Не. Той е консултант — намесих се аз. — Помага на полицията с едно разследване.
	— На убийство — обясни услужливо Хоторн, като отново използва прийома си да наблегне на втората сричка, от което думата прозвуча някак още по-страховито.
	Гледаше към Спилбърг и едва сега го разпозна.
	— Познавам ли ви? — попита той.
	— Аз съм Стивън Спилбърг.
	— С филми ли се занимавате?
	Искаше ми се да заплача.
	— Точно така. Правя филми…
	— Това е Стивън Спилбърг, а това е Питър Джаксън.
	Не знам защо казах това. Донякъде се опитвах да си върна контрола над ситуацията. Вероятно се надявах да всея страхопочитание у Хоторн и така да го накарам да излезе от стаята.
	— Питър Джаксън! — лицето на Хоторн се озари. Вие сте направил онези трите филма… „Властелинът на пръстените“!
	— Точно така — отвърна Джаксън, на вид спокоен. — Гледахте ли ги?
	— Заведох сина си. Според него бяха страхотни.
	— Благодаря.
	— Поне първия. Не беше съвсем сигурен за втория. Как се казваше…?
	— „Двете кули“ — Питър все още се усмихваше, макар усмивката вече да беше леко застинала на лицето му.
	— Онези дървета не ни харесаха особено. Говорещите дървета. Сториха ни се глупави.
	— Говорите за… ентите?
	— Все тая. И Гандалф. Мислех, че е умрял, и малко се изненадах, като се появи отново.
	Хоторн се замисли за момент и с нарастващ ужас зачаках какво ще каже след това.
	— Актьорът, който го играеше, Иън Макюън, малко преиграваше.
	— Сър Иън Маккелън. Номинираха го за „Оскар“.
	— Може и така да е. Но спечели ли го?
	— Господин Хоторн е специален консултант към „Скотланд Ярд“ — намесих се аз. — Упълномощиха ме да напиша книга за последния му случай…
	— Нарича се „Хоторн разследва“ — каза Хоторн.
	Спилбърг се замисли.
	— Заглавието ми харесва — каза той.
	— Добро е — съгласи се Джаксън.
	Хоторн погледна часовника си.
	— На погребението сме от единайсет часа — обясни той.
	— И вече казах, че не мога да дойда.
	— Трябва да дойдеш, Тони. В смисъл, че всички, които са познавали Даяна Купър, ще бъдат там. Това е възможност да видим как ще се държат, заедно, на едно и също място. Може да се каже, че е нещо като генерална репетиция преди филма. Не би искал да го пропуснеш, нали?
	— Обясних ти, че…
	— Даяна Купър — каза Спилбърг. — Това не е ли майката на Деймиън Купър?
	— Точно така. Била е удушена. В собствения й дом.
	— Чух.
	Често бях оставал поразен от факта, че Спилбърг — човекът, който беше заснел най-кървавата сцена в историята на киното в началото на „Спасяването на редник Райън“ и който беше пресъздал зверствата на нацистите в „Списъкът на Шиндлер“ — всъщност не обичаше да говори за насилие. Можех да се закълна, че веднъж леко пребледня, когато описвах една от идеите си за Тинтин. Сега той се обърна към Питър.
	— Миналия месец се запознах с Деймиън Купър. Дойде да поговорим за „Боен кон“.
	— Бедното момче — каза Питър Джаксън. — Какъв ужас.
	— Така е.
	Спилбърг и Джаксън едновременно погледнаха към мен, сякаш бях познавал Деймиън Купър през целия си живот и да не отида на погребението на майка му би било най-ужасното нещо, което бих могъл да направя. Междувременно Хоторн седеше там като някакъв ангел вестител, долетял, за да събуди съвестта ми.
	— Антъни, наистина мисля, че трябва да отидеш — каза Спилбърг.
	— Но това е просто книга — уверих ги аз. — Честно казано, започнах да се колебая дали изобщо да я пиша. За мен този филм е много по-важен.
	— Всъщност, колкото до втория филм, нямаме много за обсъждане — каза Питър. — Може би трябва да го оставим за друг път и след няколко седмици да обмислим отново нещата.
	— Може да си направим конферентен разговор — каза Спилбърг.
	Бяхме говорили за „Тинтин“ по-малко от две минути. Целият ми сценарий беше отхвърлен. И преди да успея да предложа нови идеи за „Аферата Калкулус“ или „Дестинация Луна“, или дори „Полет 714 до Сидни“ (космически кораби… Спилбърг обичаше космически кораби, нали?), те искаха да ме изгонят. Не беше честно. Имах среща с двамата най-велики филмови творци на света. Трябваше да напиша сценария за техен филм. А вместо това щяха да ме завлекат на погребението на човек, когото дори не познавах.
	Хоторн се изправи. Фактът, че дори не бях забелязал кога е седнал, говори красноречиво за психическото ми състояние в онзи момент.
	— Много се радвам, че се запознахме — каза той.
	— Разбира се — каза Спилбърг. — Моля, предайте съболезнованията ми на Деймиън.
	— Ще го направя.
	— И, Антъни, не се тревожи. Ще се свържем с агента ти.
	Но така и не се свързаха с агента ми. Всъщност никога повече не видях когото и да било от двамата, и единствената ми утеха сега, когато си седя тук, е че досега все още не е имало нов филм за Тинтин. „Тайната на еднорога“ получи чудесни отзиви в пресата и приходите по цял свят бяха 375 милиона долара, но Америка далеч не откликна толкова ентусиазирано. Може би това ги разубеди да направят продължението. А може би дори в настоящия момент работят по него. Без мен.
	Сториха ми се много симпатични хора — отбеляза Хоторн, докато крачеше пред мен по коридора.
	— За Бога! — избухнах аз. — Казах ти, че не искам да идвам на погребението. Защо дойде тук? Как изобщо разбра къде съм?
	— Обадих се на асистентката ти.
	— И тя ти каза?
	— Виж — каза Хоторн, като се опитваше да ме успокои. — Не ти трябва да се занимаваш с Тинтин. Това е за деца. Мислех, че си оставил тези неща зад гърба си.
	— Ще го продуцира Стивън Спилбърг! — възкликнах аз.
	— Добре де, може да направи филм по новата ти книга. История за убийство! Той познава Деймиън Купър.
	Бутнахме входната врата на хотела и излязохме на улицата.
	— Кого според теб биха избрали, за да играе мен?


>	Единайсет: Погребението

	Познавам добре гробището „Бромптън“. Когато бях на двайсет и няколко, живеех в една стая в апартамент, намиращ се на пет минути път от него, и в горещите летни следобеди идвах тук, за да се разхождам и да пиша. Беше тихо място, далеч от праха и шума на уличното движение, един друг свят. Всъщност това е едно от най-внушителните гробища в Лондон — включено в така наречената „великолепна седморка“ на гробищните паркове — със забележителен набор от готически мавзолеи и колонади, населени с каменни ангели и светци, всички сътворени през викторианската епоха, донякъде за да почетат смъртта, но също така и да я държат там, където й е мястото. Има една главна алея, която минава по права линия от единия край чак до другия, и когато се разхождах по нея в някой слънчев ден, лесно можех да си представя, че съм в Древния Рим. Избирах си някоя пейка и сядах там с бележниците си, наблюдавах катеричките и някоя и друга лисица, а в съботните следобеди чувах и далечната глъч на тълпата на стадион „Стамфорд Бридж“, от другата страна на дърветата. Странно е как различните места в Лондон са изиграли такава важна роля в работата ми. Река Темза е едно от тях. Гробището „Бромптън“ безспорно е друго такова.
	Беше единайсет без десет, когато двамата с Хоторн пристигнахме там и минахме между двете червени телефонни кабини, застанали сякаш на пост от двете страни на главната порта. Минахме по една тясна, лъкатушеща пътечка с крайпътни колчета, които можеха да бъдат сваляни до долу, за да могат да преминават превозни средства — вероятно катафалки — и да влязат вътре. Няколко опечалени вървяха пред нас. Тази част на гробището беше по-запусната и тягостна, отколкото си я спомнях. Върху един пиедестал забелязах някаква статуя без глава. Друга ни поздрави с отсечена ръка. Снимах ги с айфона си. Няколко гълъба кълвяха в тревата.
	Свихме зад един ъгъл и пред нас се появи църквата „Бромптън“ — сграда, която представляваше идеална окръжност с две крила. Погледната отгоре, вероятно би имала същата форма като емблемата на лондонското метро… някак подходящо, ако се замисли човек, като се има предвид, че метрото е под земята. Бяхме се приближили откъм задната страна и видяхме, че действително на бетонния квадрат до една отворена врата беше спряла катафалка. Вътре се намираше ковчегът от върбови клонки, който Даяна Купър беше пожелала, както и — когато си дадох сметка за това, стомахът ми се сви — самата тя. Четирима мъже в черни фракове чакаха отстрани, за да я внесат.
	Пътечката направи завой и ни отведе пред главния вход: врата с четири колони, обърната на север. Пред входа видяхме немногобройно струпване на хора, които влизаха в църквата. Никой не говореше с никого и всички вървяха с наведени глави, сякаш се срамуваха, че са тук. Стори ми се странно да се присъединя към тях, след като никога не бях срещал Даяна Купър. Допреди седмица дори не бях чувал за нея. По правило не ходя на погребения. Намирам ги за твърде ужасяващи и разстройващи, а колкото повече остарявам, естествено, толкова повече покани за погребения получавам. За да направя услуга на приятелите си, ще се постарая никой от тях да не разбере датата на моето.
	Разпознах немалко хора сред онези, които бяха дошли на това погребение. Андреа Клуванек беше решила да дойде и да се сбогува с бившата си работодателка — когато свихме зад ъгъла, тя тъкмо се изгуби някъде навътре. Реймънд Клунс също беше тук, облечен с чисто ново черно кашмирено палто, което може би си беше купил специално за случая. Беше довел със себе си един по-млад мъж с брада, най-вероятно неговият партньор. Погледнах нервно към Хоторн, който ги наблюдаваше враждебно, с присвити очи. За щастие, поне за момента, не казваше нищо.
	Клунс беше наблюдаван и от още един, забележително красив мъж, вероятно с китайски произход. Имаше дълга черна коса, която се спускаше на къдрици по раменете му. Беше безупречно облечен с костюм и бяла копринена риза с колосана якичка като на доктор Но, и с черни обувки, лъснати до блясък. Беше любопитно, че веднъж вече го бях срещал. Казваше се Бруно Уанг и също като Клунс беше влиятелен театрален продуцент. Беше и прочут филантроп, близък приятел с различни членове на кралското семейство, и беше дарявал големи суми за разнообразни творчески каузи. Често посещаваше премиерите в театър „Олд Вик“, където аз бях член на управителния съвет. От начина, по който наблюдаваше Клунс, си личеше, че тези двама мъже определено не са приятели.
	Пред вратата се озовахме точно до него и аз го поздравих.
	— Познавахте ли Даяна Купър? — попитах аз.
	— Тя беше моя скъпа, скъпа приятелка — отговори Уанг.
	Говореше тихо и винаги обмисляше внимателно думите си, сякаш се канеше да рецитира стихотворение.
	— Беше жена, надарена с невероятна доброта и духовност. Бях съкрушен, когато научих новината за кончината й, и днес съм тук със свито сърце.
	— Тя беше ли сред инвеститорите ви? — попитах аз.
	— Не, за жалост. Много пъти бях отправял покана към нея да инвестира в мои постановки. Тя имаше изключителен вкус. Но за съжаление преценката й понякога се оказваше несполучлива. Ако имаше един недостатък, то това беше прекаленото й добросърдечие. Беше твърде доверчива. Аз разговарях с нея. Едва преди няколко седмици, опитах се да я предупредя…
	— За какво сте я предупредил? — попита Хоторн.
	Беше пристъпил небрежно напред и сега ме избута встрани.
	Уанг се озърна. Бяхме сами. Всички останали бяха влезли в църквата преди нас.
	— Не бих искал думите ми да прозвучат неуместно.
	— Защо не опитате?
	— Струва ми се, че не се познаваме!
	Уанг сякаш премина в защитна позиция, и честно казано, не бях изненадан. Типичната за Хоторн прикрита заплашителност — бледата кожа, обсебеният поглед — в най-добрия случай беше стряскаща. В едно гробище определено изглеждаше зловещо. Ако някой вампир беше решил да дойде на погребението, може би щеше да всее по-малко смут.
	— Това е Даниъл Хоторн — казах аз. — Той е детектив, който разследва с полицията случилото се.
	— Познавате ли Реймънд Клунс? — попита Хоторн.
	Той също беше забелязал как преди минути Уанг беше наблюдавал другия мъж.
	— Не бих казал, че го познавам. Но сме се срещали.
	— И…?
	— Не обичам да говоря грубо за друго човешко същество — каза Уанг предпазливо и премерено. — Особено на място като това. Считам, че на света вече има твърде много грубост — той си пое дъх, преди да продължи: — От друга страна… Ще узнаете, вярвам, че Реймънд Клунс е разследван от властите. Той направи определени изявления във връзка с последната си продукция, които се оказаха, най-меко казано, преувеличени.
	— За „Марокански нощи“ ли говорите? — попитах аз.
	— Аз казах това на скъпата Даяна, само няколко седмици преди трагедията, която я отне от нас. Тя беше твърдо решена да вземе мерки и според мен беше в пълното си право.
	— Но след това някой я е удушил — равнодушно каза Хоторн.
	Уанг впери поглед в него и за първи път направи връзката.
	— Доколкото разбрах, става дума за обир.
	— Аз не мисля, че е било обир.
	— В такъв случай вероятно вече казах прекалено много. Не мисля, че Даяна беше инвестирала особено голяма сума. Несъмнено не съм искал да намекна за нещо… нередно.
	Той разпери ръце:
	— Извинете ме. Не искам да пропусна службата.
	Уанг бързо се отправи навътре. Останахме сами.
	— Това беше любопитно — каза Хоторн колкото на мен, толкова и на себе си. — Тя разбира, че Клунс я е прецакал. Възнамерява да се изправи лице в лице с него, за да му поиска обяснение. И докато се усети, вече е прецакана като за последно.
	— Колко хубаво се изразяваш.
	— Удоволствието е изцяло мое. Можеш да използваш думите ми, ако искаш.
	Недалеч се размотаваха двама мъже с фотоапарати. Забелязах ги едва когато единият от тях направи снимка.
	— Шибани журналисти — измърмори Хоторн.
	Така беше. Сигурно бяха дошли да хванат в кадър Деймиън Купър.
	— Какво имаш да кажеш против журналистите? — попитах аз и се зачудих дали няма да се наложи да добавя и тях в списъка.
	Хоторн хвърли цигарата, която пушеше, и я смачка с крак.
	— Нищо. Едно време постоянно се мотаеха около местопрестъпленията. Така и не се научиха да пишат истината.
	Влязохме в църквата.
	Помещението беше кръгло и бяло; колони крепяха купола на покрива с прозорци, поставени толкова високо, че не се виждаше нищо друго освен небето. Около четирийсет стола бяха подредени с лице към ковчега, който внесоха точно когато сядахме на местата си. Погледнат по-отблизо, ковчегът някак странно и злощастно наподобяваше прекалено голяма кошница за пикник, а капакът беше завързан с две кожени ленти. Върху него имаше венец от жълти и бели цветя. От колоните вече звучеше запис на „Композиция за орган“ на Джеремая Кларк. Беше странно, защото, разбира се, тази музика обикновено се изпълнява на сватбени церемонии. Зачудих се дали Даяна Купър не се беше омъжила под звуците й.
	Внимателно поставиха ковчега на две дървени подпори и докато го правеха, аз огледах останалата част от събралите се, донякъде изненадан колко малко хора бяха дошли. В помещението едва ли имаше повече от двайсет и пет души. И Бруно Уанг, и Реймънд Клунс бяха седнали на първия ред, на известно разстояние един от друг. Андреа, облечена с евтино черно кожено яке, седеше отстрани. Инспектор Медоус, по прякор „Джак“, също се беше появил. Видях как се опитваше да прикрие прозявката си, седнал неудобно на един стол, възмалък за неговите габарити.
	Предполагам, че на Деймиън Купър беше отредена главната роля в тази продукция и той изглежда го знаеше. За целта носеше безупречен костюм, сива риза и излъскани до блясък обувки. Грейс Лъвъл седеше до него, с черна рокля, но от двете им страни имаше разстояние, сякаш това беше ВИП зоната на църквата и останалите опечалени имаха правото да ги видят, но, моля, не се приближавайте твърде много. Не преувеличавам: на реда зад тях седяха двама души. По-късно разбрах, че единият от двамата е бил изпратен от лондонския агент на Деймиън, а другият е бил частният му фитнес инструктор: особено мускулест чернокож мъж, който изглежда работеше и като негов бодигард.
	Останалата част от събралите се бяха приятели и колеги на Даяна Купър — никой от тях не беше под петдесетгодишна възраст. Когато се огледах наоколо, бях потресен от факта, че макар в църквата да се наблюдаваше голямо разнообразие от чувства — скука, любопитство, сериозност — никой не изглеждаше особено тъжен. Единственият човек, който показваше, че е претърпял лична загуба, беше един висок мъж с разрошена коса, седнал няколко стола встрани от мен. Когато викарият се изправи и пристъпи към ковчега, той извади кърпичка и избърса очите си.
	Викарият беше жена — ниска, пълничка и с тъжна усмивка. Знам, че поводът е тъжен, сякаш казваше тя, но много се радвам да ви видя тук. Личеше си, че щеше да има по-скоро модерен, отколкото традиционен подход. Тя изчака музиката да спре и пристъпи напред, потърка ръце една в друга и започна своето обръщение.
	— Здравейте на всички. Така се радвам да ви приветствам тук, в тази красива църква, построена през 1839 година и вдъхновена от катедралата „Свети Петър“ в Рим. Мисля, че това е едно много, много красиво място, където сме се събрали днес, за да отдадем почит на една чудесна, чудесна жена. Смъртта винаги се възприема много трудно от онези от нас, които оставаме на този свят, след като тя настъпи. И докато се сбогуваме с Даяна Купър, която беше изтръгната така внезапно и жестоко от житейския си път, е особено трудно да видим каквато и да било причина за това, и е много мъчно да се примирим със случилото се.
	Вече ми се искаше да престане да казва „много“ през цялото време. Зачудих се дали на Даяна Купър щеше да й хареса да бъде описвана като „една чудесна, чудесна жена“ Все едно че представяха специален гост в някаква телевизионна игра.
	— Даяна беше човек, който винаги се опитваше да помага на другите. Приносът й към благотворителността е огромен. Беше член на управителния съвет на театър „Глоуб“ и, разбира се, майка на един много прочут син. Деймиън е долетял чак от Америка, за да бъде тук днес, и макар да разбираме тъгата, която несъмнено изпитваш в този момент, Деймиън, ние много, много се радваме да те видим.
	Обърнах се и забелязах, че Робърт Корнуолис, погребалният агент, стоеше до вратата. Шепнеше тихо нещо на Айрин Лоус, и двамата бяха облечени официално, като за погребение. Тя кимна и той излезе навън. За миг се замислих за Стивън Спилбърг и Питър Джаксън, които вероятно все още бяха в хотел „Сохо“ Може би бяха решили да слязат в „Рифюъл“ за един ранен обяд. Трябваше и аз да съм с тях! Почувствах прилив на гняв, задето ме бяха довлекли тук.
	— Даяна Купър беше от хората, които осъзнават собствената си смъртност — продължаваше да говори викарият. — Тя беше подготвила всеки детайл от днешната служба, включително и музиката, която чухте. Желанието й беше службата да не се проточва, затова аз приключвам! Ще започнем с Псалм 33. Надявам се, че когато Даяна го е избирала, тя е знаела, че смъртта не е нещо, от което непременно трябва да се боим. „Много са скърбите на праведника, но от всички тях Господ ще го избави.“ Смъртта може да носи и успокоение.
	Викарият прочете псалма. После Грейс Лъвъл се изправи, излезе отпред и издекламира „Ариел“ от Силвия Плат. _„Мъртвило в мрака. После — безплътен и син порой от зъбери и разстояния…*1“_.
	[*1 превод: Владимир Трендафилов. — Б. пр.]
	Бях впечатлен, че го е научила наизуст — и несъмнено вложи в него цялото си сърце. Деймиън я наблюдаваше с особена студенина в красивите си очи. До мен Хоторн се прозя.
	Най-сетне дойде ред и на Деймиън. Той се изправи и бавно излезе отпред, после се обърна, така че застана с гръб към ковчега на майка си. Думите му бяха кратки и лишени от чувство.
	— Бях едва на двайсет и една, когато баща ми умря, а сега загубих и майка си. По-трудно ми е да се примиря със случилото се с нея, защото баща ми беше болен, но мама беше нападната в собствения си дом и аз бях чак в Америка, когато това се случи. Винаги ще съжалявам, че нямах възможност да се сбогувам с нея, но знам, че тя се гордееше с работата ми, и мисля, че новият ми сериал щеше да й хареса — снимките за него започват следващата седмица. Казва се „Вътрешна сигурност“ и по-късно тази година би трябвало да излезе по „Шоутайм“ Мама винаги е подкрепяла избора ми да бъда актьор. Тя ме окуражаваше и вярваше безусловно, че ще стана звезда. Докато бях в Стратфорд, идваше да ме гледа във всичките ми роли — Ариел в „Бурята“, Хенри V и Мефистофел в „Доктор Фауст“, която й беше любимата. Тя винаги казваше, че аз съм нейното дяволче.
	Това предизвика тих съчувствен смях у опечалените.
	— Мисля, че когато съм на сцената, винаги ще я търся с поглед в публиката и винаги ще виждам празното място. Надявам се да успеят да продадат билета на някой друг…
	При последната реплика откликът беше по-колеблив. Дали наистина беше шега?
	Бях записвал с айфона си всичко, което казваше, но в този момент престанах да го слушам. Погребалното слово на Деймиън Купър беше затвърдило чувствата ми към него. Той поговори още няколко минути, а след това озвучителната система оживя отново с песента „Елинор Ригби“, вратите се отвориха и ние чинно излязохме, упътвайки се към гробището. Мъжът с разрошената коса беше точно пред нас. Той повторно избърса очите си.
	Повлякохме се към северната част на гробището, отвъд колонадите. Един гроб беше изкопан в дълъг участък неокосена трева, точно до една ниска стена. От другата й страна имаше железопътни релси. Те не се виждаха, но докато крачехме напред, чух как минава някакъв влак. Стигнахме до един надгробен камък с надпис: _„Лорънс Купър, 3-ти април 1950 — 22-ри октомври 1999. След дълго боледуване, понесено с несломим дух.“_ Помнех, че е живял и вероятно умрял в Кент, и се зачудих как така беше погребан тук. Слънцето грееше силно, но няколко чинара хвърляха сянка. Беше приятен, топъл следобед. Деймиън Купър, Грейс Лъвъл и викарият бяха останали назад, за да съпроводят тялото по време на неговото последно пътуване, и докато ги чакахме, инспектор Медоус тромаво се приближи до нас. Беше облечен с костюм, който сякаш беше излязъл от някой благотворителен магазин — в противен случай трябваше да бъде занесен в такъв.
	— Е, Хоторн, как върви? — попита той.
	— Доста добре, Джак.
	— Напредваш ли изобщо? — изсумтя Медоус. — Бих предположил, че няма да ти се иска да приключиш много бързо. Не и ако ти плащат на ден.
	— Ще изчакам сам да си отговориш — каза Хоторн. — Така ще изкарам цяло състояние.
	— Всъщност може и да те разочаровам. Изглежда, че ни остава още съвсем малко…
	— Наистина ли? — попитах аз.
	Ако Медоус наистина успееше да разреши случая преди Хоторн, това щеше да се окаже катастрофално за книгата.
	— Да. Съвсем скоро ще прочетете всичко във вестниците, така че може и направо да ви кажа. Наскоро в района около Британия Роуд е имало три обира с идентичен характер. Престъпникът е бил облечен като куриер, който доставя пратка. Лицето му било скрито под мотоциклетна каска. Целта му били неомъжени жени, които живеят сами.
	— И ги е убил всичките, така ли?
	— Не. Нанесъл побой на първите две и ги заключил в шкаф, докато тършувал из къщите им. Третата била умна. Не го пуснала да влезе. Обадила се на номера за спешни случаи и той си бил камшика. Но знаем кого търсим. В момента гледаме записите от охранителните камери. Би трябвало доста лесно да открием мотоциклета, а той ще ни отведе при него.
	— И как се вписва в твоята теория фактът с удушаването на Даяна Купър? Защо просто не я е пребил като другите?
	Медоус вдигна раменете си, широки като на ръгбист.
	— Просто нещо се е объркало.
	От другата страна на дърветата настъпи раздвижване. Процесия, която включваше четирима мъже от погребалния дом — те носеха кошницата — съпровождаше Даяна Купър до мястото на вечния й покой. Заедно с тях вървяха викарият, Деймиън Купър и Грейс Лъвъл. Айрин Лоус вървеше след тях последна, на дискретно разстояние, сключила ръце зад гърба си и следеше всичко да се случва, както си му е редът. Нямаше и следа от Робърт Корнуолис.
	— Знаеш ли какво? Мисля, че теорията ти вони на лайна — каза Хоторн.
	Думите му ярко противоречаха на обстановката: слънчевата светлина, гробището и приближаващия ковчег с цветен венец отгоре.
	— Никога не те е бивало в тази работа, приятел. И когато най-накрая намериш твоя маскиран куриер с мотоциклет, може да му пратиш много поздрави от мен, защото се обзалагам на колкото пари кажеш, че той никога не е припарвал до Британия Роуд.
	— А ти винаги си бил едно непоносимо копеле, докато работеше в участъка — изръмжа Медоус. — Не знаеш колко се радвах, като се махна.
	— Направо е срамота да се каже какво се случи с резултатите ти след това — отговори Хоторн с блеснали очи. — Чух, че се сринали, когато си тръгнах. И между другото, съжалявам за развода ти.
	— Кой ти каза? — дръпна се Медоус.
	— Отвсякъде ти личи, приятел.
	Вярно беше. Външният вид на Медоус създаваше усещане за запуснатост. Смачканият костюм, неизгладената риза с едно липсващо копче и протърканите обувки вкупом разкриваха едната половина от историята. Венчалната халка на лявата ръка разкриваше другата половина. Но без значение дали грешах или не, коментарът го удари право в целта.
	Всъщност очаквах двамата да започнат да си разменят юмруци — като Хамлет и Лаерт на гроба — но точно тогава ковчегът пристигна и аз видях как го поставиха на тревата, така че върбовите клонки проскърцаха. Под него имаше две въжета и четиримата служители от погребалния дом се заеха да провират краищата им през дръжките, за да не се разместват, докато Айрин Лоус одобрително надзираваше процеса.
	Погледнах към Деймиън Купър. Беше вперил поглед някъде пред себе си, без да забелязва никого наоколо. Грейс стоеше до него, но помежду им нямаше никакъв контакт. Тя не го държеше за ръката. Фотографите, които бях забелязал по-рано, стояха на известно разстояние, но бяха снабдени с телескопични обективи и предполагах, че могат да заснемат всичко, което им трябва.
	— Време е да положим ковчега — напевно каза викарият. — Нека застанем един до друг и може би ще ви се прииска да се хванете за ръце, докато в тези последни няколко мига помислим за този много специален живот, чийто край вече е настъпил.
	Ковчегът беше повдигнат и нагласен над гроба, който очакваше да го приеме. Малката група опечалени стоеше около него и наблюдаваше действията на гробарите. Мъжът с кърпичката докосна очите си. Реймънд Клунс се беше озовал до Бруно Уанг и забелязах как двамата тихо си разменят няколко думи. Четиримата мъже започнаха да спускат ковчега в тъмния отвор, който очакваше да го приеме.
	И тогава, съвсем неочаквано, се разнесе музика. Една песничка. Една детска песничка.
C>
	Колелата на автобуса вървят напред, вървят напред, вървят напред!
	Колелата на автобуса вървят напред през целия ден.
C$
	Мелодията звучеше слабо и пискливо, и първата ми мисъл беше, че идва от нечий мобилен телефон. Опечалените се заоглеждаха един друг, питайки се чий беше телефонът и кой щеше да се изложи. Айрин Лоус пристъпи напред, разтревожена. Деймиън Купър стоеше най-близо до гроба. Видях го как вдигна поглед от ямата, а на лицето му беше изписано нещо средно между ужас и гняв. Той посочи вътре и каза нещо на Грейс Лъвъл. Тогава разбрах.
	Музиката идваше от гроба.
	От вътрешността в ковчега.
	Започна вторият куплет.
C>
	Чистачките се движат наляво и надясно, наляво и надясно, наляво и надясно…
C$
	Четиримата носачи бяха застинали на място и не знаеха дали да спуснат ковчега до долу, с надеждата дълбочината на гроба да заглуши звука, или да го издърпат отново навън и някак си да се справят с проблема. Можеха ли изобщо да погребат покойната под звуците на тази ужасно неподходяща песен? Вече беше съвсем ясно, че източникът на музиката е някакво дигитално записващо устройство или радио, останало вътре в ковчега. Ако Даяна Купър се беше спряла на някакъв по-традиционен материал, например махагон, би било напълно възможно да не я чуем. Мъртвата може би щеше да бъде оставена да почива в мир… поне след като батерията се изтощеше. Но думите се процеждаха през преплетените върбови клонки. Нямаше измъкване от тях.
C>
	Шофьорът на автобуса казва „Отивай назад“…
C$
	В далечния край на гробището фотографите повдигнаха обективите си и се приближиха, доловили, че нещо се е объркало. В същия момент Деймиън Купър се нахвърли върху викария — не физически, но много яростно. Той имаше нужда от изкупителна жертва, а тя беше наблизо.
	— Какво става? — озъби се той. — Кой е направил това?
	Айрин Лоус беше стигнала до ръба на гроба с възможно най-бързите крачки, на които бяха способни късите й, набити крака.
	— Господин Купър… — започна тя задъхано.
	— Това някаква шега ли е? — изгледа я враждебно Деймиън. — Защо са пуснали тази песен?
	— Вдигнете ковчега — Айрин беше взела нещата в свои ръце. — Извадете го отново навън.
C>
	Отивай назад, отивай назад…
C$
	— Искам да знаете, че ще осъдя шибаната ви погребална агенция за всяко пени, което…
	— Ужасно съжалявам! — Айрин говореше успоредно с него. — Просто не разбирам…
	Четиримата мъже издърпаха ковчега навън доста по-бързо, отколкото го бяха спуснали. Той се показа над ръба на гроба и се стовари на тревата, като едва не се преобърна настрани. Представях си как Даяна Купър се мята насам-натам вътре. Огледах останалите опечалени и се запитах дали някой от тях носеше отговорността за това, след като предполагах, че е било умишлено. Дали беше някаква отвратителна шега? Или някакъв вид послание?
	Реймънд Клунс се беше вкопчил в своя партньор. Бруно Уанг гледаше с широко отворени очи, закрил устата си с ръка. Андреа Клуванек — може и да греша, но ми се стори, че тя се усмихваше. До нея мъжът с кърпичката зяпаше ковчега с изражение, което изобщо не можех да разтълкувам. Той вдигна ръка до устата си, сякаш всеки момент щеше да повърне или да прихне да се смее, сетне се обърна и се отдалечи. Наблюдавах го как бързо излиза от гробището по алеята, която щеше да го изведе на Бромптън Роуд.
C>
	Шофьорът на автобуса казва „Отивай назад“ през целия ден.
C$
	Песента не секваше. Това беше най-ужасното. Музиката беше толкова банална, а гласът се отличаваше с онази отвратителна приповдигнатост, с която възрастните пеят детски песнички.
	— Не мога повече — заяви Деймиън.
	От изражението му личеше, че е в пълен шок. Това беше първата истинска емоция, която беше показал от началото на погребението.
	— Деймиън… — Грейс посегна да го хване за ръката.
	Той се дръпна.
	— Прибирам се вкъщи. Ти отиди в кръчмата. Ще се видим в апартамента.
	Знаех, че фотографите правеха снимки отстрани, а дългите им обективи безсрамно се подаваха над надгробните плочи. Личният треньор и по съвместителство бодигард правеше всичко по силите си да им попречи, но обективите се завъртяха, за да последват Деймиън, докато той ядосано се отдалечаваше.
	Викарият безпомощно се обърна към Айрин.
	— Какво да направим? — попита тя.
	— Да занесем ковчега обратно в църквата — Айрин се опитваше да запази самообладание. Бързо — добави тя, този път полугласно.
	Носачите на ковчега вдигнаха Даяна Купър и я понесоха обратно по тревата, по-далеч от гроба, като се движеха възможно най-бързо, но все пак без да тичат, стремейки се да запазят благоприличие. Казах си, че изглеждат смехотворно, докато се движеха така, без никакъв синхрон, блъскаха се един в друг и едва не се препъваха в бързината.
	Пискливата музика заглъхна в далечината.
C>
	Клаксонът прави…
C$
	Хоторн ги наблюдаваше как се изгубват от поглед. Почти виждах различните мисли, които се въртяха в главата му.
	— Би-би-бип — изтананика фалшиво той и след това закрачи бързо след ковчега, обратно към църквата.


>	Дванайсет: Миризмата на кръв

	Бяхме оставили другите опечалени в кръг около празния гроб, объркани от видяното, за да последваме ковчега, който вече ми напомняше на миниатюрен кораб, подхвърлян от вълните в бурно море.
	Подозирах, че Хоторн се забавляваше от станалото. Може би поради мрачната страна на характера му тази злокобна, отмъстителна шега — ако наистина беше такава — му се бе понравила. По-вероятното обяснение беше фактът, че станалото обезсмисляше тотално теорията на Медоус. Едва преди няколко минути той говореше за грабеж със злощастен край. Но за това вече и дума не можеше да става. Вече всичко подсказваше, че престъплението нямаше нищо общо с обичайните полицейски разследвания — и Хоторн сякаш имаше все повече аргументи да предяви претенции да се занимава еднолично с него.
	Хвърлих поглед през рамо и видях, че Медоус се влачеше след нас, но поне засега двамата с Хоторн бяхме сами, докато крачехме към близката църква.
	— Как мислиш, какво беше това? — попитах го аз.
	— Послание — отговори Хоторн.
	— Послание… за кого?
	— Ами за Деймиън Купър, като начало. Нали го видя?
	— Беше разстроен.
	— Това е доста меко казано. Беше пребледнял като някакво проклето платно. Помислих си, че ще припадне всеки момент!
	— Сигурно е нещо, свързано с Джеръми Годуин — предположих аз.
	— Той не е бил прегазен от автобус.
	— Не. Но може да е носил у себе си автобус-играчка, когато е загинал. Или е обичал да пътува с автобуси…
	— За едно си прав, приятел. Беше детска песничка, така че сигурно има нещо общо с умряло дете.
	Хоторн внимателно прескочи един гроб по пътя си.
	— Деймиън се е прибрал у дома — продължи той. — Но скоро ще го настигнем. Чудя се какво ще ни каже тогава.
	— От инцидента в Дийл са минали десет години — казах аз, като разсъждавах на глас. — Първо убиват Даяна Купър. А сега и това. Някой определено се опитва да каже нещо.
	Бяхме стигнали до църквата. Ковчегът вече беше вътре. Изчакахме Медоус да ни настигне.
	— Бях сигурен, че всичко ще отиде по дяволите, след като ти се намесиш — изръмжа той.
	Беше в ужасна форма. Дори това кратко ходене пеш го беше накарало да се задъха. Ако не внимаваше с какво се храни, не откажеше цигарите и не започнеше да спортува, скоро щеше да се върне в гробището, но този път за по-постоянно.
	— Интересно ми е да чуя как го е направил онзи крадец, за когото говориш — отбеляза Хоторн. — Не си спомням да съм видял наоколо човек, облечен като куриер, с мотоциклетна каска.
	— Много добре знаеш, че това, което се случи тук, може би няма нищо общо с убийството — отвърна Медоус. — Замесена е холивудска звезда. Това е някаква извратена шега… организирана от някой болен ум. Нищо повече.
	— Може и да си прав — каза Хоторн.
	По гласа му съвсем ясно личеше, че изобщо не смяташе така.
	Тримата влязохме в църквата. Ковчегът вече беше качен обратно на подпорите и Айрин Лоус се беше заела да го отвори, пред очите на викария — ококорени от преживяния шок — и четиримата служители на „Корнуолис & синове“. Тя вдигна поглед към нас, когато влязохме.
	— Занимавам се с това от двайсет и седем години каза тя. — И за първи път — за първи път — ми се случва нещо подобно.
	Поне детската песничка беше замлъкнала. Чувах проскърцването на върбовите клонки, докато Айрин отваряше капака на ковчега. Неволно трепнах. Не изпитвах ни какво желание да виждам Даяна Купър, цяла седмица след като беше умряла. За щастие тялото беше скрито под покров от муселин и макар да различавах очертанията му, не ми се наложи да видя широко отворените очи или зашитите устни. Айрин се наведе и измъкна от ръцете на Даяна Купър нещо, което приличаше на яркооранжева топка за крикет. После го подаде на Медоус.
	Медоус го огледа с неприязън.
	— Не знам какво е това — каза той.
	— Будилник — обади се Хоторн и протегна ръка към него.
	Медоус с облекчение му го подаде.
	Вече и аз виждах, че е електронен будилник с дисплей от едната страна, на който беше изписан точният час. Пластмасовият корпус беше перфориран с многобройни дупчици, като на стар радиоапарат, и имаше две ключета. Хоторн натисна едното и песничката започна отново:
C>
	Колелата на автобуса вървят напред…
C$
	— Спрете го! — каза Айрин Лоус, като потрепери. Хоторн се подчини.
	— Това е електронен будилник с МРЗ-плейър — обясни той. — По интернет се продават всякакви подобни модели. Идеята е да качиш любимите песнички на детето си, така че да се събужда с тях на сутринта. И аз взех такова на моя син, но вместо това му записах алармата със собствения си глас. „Престани да се излежаваш, проклет дребосък!“ Според него не може да се намери нещо по-смешно.
	— Как се е включил? — попитах аз.
	Хоторн го завъртя в ръцете си, за да го огледа от всички страни.
	— Алармата е настроена за единайсет и трийсет. Човекът, който го е сложил в ковчега, го е нагласил да се включи точно по средата на погребението. Както и стана.
	Той се обърна към Айрин Лоус.
	— Знаете ли как е попаднал там? — попита я той.
	— Не! — отвърна тя. Гласът й прозвуча шокирано, като че ли той я бе обвинил за станалото.
	— Имало ли е някакъв момент, в който ковчегът е бил оставен без надзор?
	— Ще се наложи да попитате господин Корнуолис за това.
	Хоторн се замисли за миг, преди да попита:
	— Къде е Корнуолис?
	— Наложи му се да си тръгне по-рано. Този следобед се играе училищната постановка, в която участва синът му.
	Очите й не се откъсваха от оранжевата топка.
	— Нито един човек от нашата компания не би направил нещо подобно.
	— В такъв случай трябва да е бил някой външен човек и точно затова ви питам: оставал ли е ковчегът без надзор?
	— Да — призна Айрин, с явно неудобство. — Починалата беше изложена в нашия офис на Фулъм Палас Роуд. Днес я докараха оттам. За съжаление, не разполагаме с достатъчно място в офиса в Саут Кенсингтън. За опечалените има параклис недалеч от кръговото кръстовище на Хамърсмит. Близките и приятелите на госпожа Купър са имали възможност да я видят там, ако пожелаят.
	— И колко от тях са пожелали това?
	— В момента не мога да ви отговоря на този въпрос. Но имаме книга за посетители и всички желаещи са удостоверявали самоличността си, преди да влязат.
	— А тук, на гробището? — попита Хоторн.
	Айрин не отговори, така че той продължи:
	— Когато пристигнахме, ковчегът беше в катафалката, а тя беше паркирана отзад. През цялото време ли е имало човек при него?
	Айрин прехвърли въпроса към един от мъжете, които бяха носили ковчега. Той пристъпи от крак на крак и сведе очи.
	— Бяхме там през повечето време — промърмори в отговор той. — Но не през цялото.
	— А вие кой сте?
	— Алфред Лоус. Аз съм един от директорите на компанията.
	Мъжът си пое дъх, преди да добави:
	— Айрин е моя съпруга.
	Хоторн мрачно се усмихна.
	— Семеен бизнес, а? И къде бяхте, след като не сте били там?
	— Когато пристигнахме, паркирахме колата и влязохме тук.
	— Всички?
	— Да.
	— Заключихте ли катафалката?
	— Не.
	— Никога не ни се беше случвало някой да се опита да открадне мъртвец — отбеляза ледено Айрин.
	— Е, може би отсега нататък ще трябва да се замислите по този въпрос — обърна се към нея Хоторн, едва ли не заплашително. — Ще се наложи да разговарям с господин Корнуолис. Къде мога да го открия?
	— Ще ви дам адреса му.
	Айрин протегна ръка и взе бележника и химикалката, които й подаде нейният съпруг. Надраска няколко реда на първия лист, откъсна го и го подаде на Хоторн.
	— Благодаря.
	— Един момент! — намеси се Медоус.
	През цялото време беше стоял отстрани и сякаш току-що си беше дал сметка, че не е казал нищо. Същевременно в погледа му ясно се четеше, че нямаше и какво да каже.
	— Ще взема този будилник — заяви той, в опит да защити авторитета си.
	После сякаш забрави, че именно той го беше взел от ръцете на Айрин, и важно добави:
	— Не биваше да се мести оттам. Криминолозите няма да останат доволни.
	— Съмнявам се, че в лабораторията ще открият нещо по него — каза Хоторн.
	— Е, ако е поръчан по интернет, има голяма вероятност да открием самоличността на купувача.
	Хоторн му подаде будилника. Медоус се постара да го вземе много внимателно, като го държеше с два пръста отстрани.
	— Успех — каза му Хоторн.
	Това прозвуча така, сякаш го отпращаше.

	* * *

	Поменът, ако може да се изразим така, се провеждаше в една преустроена кръчма на ъгъла на Финбъро Роуд, на няколко минути пеша от гробището. Точно това място беше споменал Деймиън, преди да изхвърчи. И не беше единственият, който се беше прибрал направо у дома от погребението — явно половината от опечалените бяха постъпили по същия начин. Така че на помена бяха само Грейс Лъвъл и още десетина мъже и жени, които наблягаха на италианското пенливо вино и коктейлните наденички в опит да се утешат взаимно не само заради загубата на старата си приятелка, но и заради ужасяващия фарс, в който се беше превърнало нейното погребение.
	Хоторн беше казал, че иска да говори с Деймиън Купър, и вече беше успял да позвъни на Робърт Корнуолис, оставяйки съобщение на гласовата му поща. Но първо искаше да провери останалите опечалени. В крайна сметка, ако не бяха познавали добре Даяна Купър, те изобщо нямаше да дойдат на това погребение — и друг път нямаше да има възможност да ги хване на едно място. Изглеждаше зареден с енергия, докато пресичахме Фулъм Роуд, за да влезем. Всички загадки го зареждаха по този начин — колкото по-необичайни и гротескни, толкова по-добре.
	Веднага забелязахме Грейс. Макар и да беше в траурно черно, роклята й беше много къса, а върху нея носеше кадифен смокинг с екстравагантни подплънки на раменете. Както стоеше подпряна на бара, приличаше по-скоро на гост на филмова премиера, отколкото на погребение. Беше сама и се усмихна притеснено, когато се приближихме.
	— Господин Хоторн! — възкликна тя, като не криеше радостта си, че го вижда. — Не знам какво правя тук. Почти не познавам тези хора.
	— Кои са те? — попита я Хоторн.
	Тя се огледа, после започна да сочи.
	— Това е Реймънд Клунс. Театрален продуцент. Деймиън участваше в една от неговите постановки.
	— Да, познаваме се.
	— А това е личният лекар на Даяна.
	Тя кимна към един мъж над шейсетте, който приличаше на гълъб с тъмния си костюм с жилетка.
	— Мисля, че се казва доктор Бътъруърт. Жената до него е съпругата му. Онзи мъж, който стои в ъгъла, е адвокатът на Даяна — Чарлс Кенеди. Той се занимава със завещанието. Но не познавам никой друг.
	— Деймиън се е прибрал у дома?
	— Беше много разстроен. Онази песничка беше избрана нарочно, за да го разтърси. Беше отвратителен номер.
	— Знаете нещо повече за песничката?
	— Ами да…
	Тя се поколеба, като че ли не беше сигурна дали трябваше да продължава.
	— Свързана е с онази ужасна история с двете деца — каза тя. — Това била любимата песничка на Тимъти Годуин. Пуснали я на погребението му… в Хароу Уийлд.
	— Откъде знаете? — попита я Хоторн.
	— Деймиън ми каза. Често говореше за това.
	По някаква причина тя се впусна да го защитава.
	— Той не е човек, който показва чувствата си. Но това нещо, което се е случило преди толкова много години, имаше голямо значение за него.
	Грейс държеше в ръка чаша с вино, която сега пресуши.
	— Господи, какъв ужасен ден. Знаех си, че ще бъде ужасен, когато се събудих тази сутрин, но дори не можех да си представя нещо подобно!
	Хоторн внимателно се взираше в нея.
	— Останах с впечатлението, че вашата свекърва не ви е била много симпатична — каза изведнъж той.
	Грейс се изчерви така, че високата линия на скулите й потъмня.
	— Не е вярно! Кой ви каза това?
	— Казахте, че тя ви е игнорирала.
	— Нищо подобно не съм казвала. Просто проявяваше повече интерес към Ашли, нищо повече.
	— Къде е Ашли сега?
	— В Хаунслоу, при родителите ми. Ще отида да я взема, когато си тръгна оттук.
	Тя остави чашата си на бара и си взе нова от един сервитьор, който минаваше покрай нас.
	— В такъв случай двете сте били близки? — попита Хоторн.
	— Не бих казала — отвърна Грейс, после се замисли. — Двамата с Деймиън бяхме заедно съвсем отскоро, преди да се появи Ашли, и тя се притесняваше бащинството да не попречи на кариерата му.
	Съобрази какво е казала и добави:
	— Знам как звучи това, но трябва да разберете, че тя беше доста самотен човек. След смъртта на Лорънс й беше останал само Деймиън, и тя го обожаваше. Неговият успех беше всичко за нея.
	— А бебето му пречеше?
	— Не бяхме планирали да имаме дете, ако това питате. Но сега Деймиън я обича. И не би заменил този живот с никой друг.
	— А вие, госпожице Лъвъл? Появата на Ашли сигурно не се е отразила добре на собствената ви кариера.
	— Понякога говорите много неприятни неща, господин Хоторн. Аз съм само на трийсет. И обожавам Ашли. И за мен няма никакво значение, че няма да работя в продължение на няколко години. Нещата ми харесват точно такива, каквито са.
	Помислих си, че сигурно не е била много добра актриса. Поне в този момент определено не успяваше да ме убеди в думите си.
	— Харесва ли ви в Лос Анджелис? — попита Хоторн.
	— Трябваше ми малко време, за да свикна. Имаме къща в „Холивуд Хилс“ и когато се събудя сутрин, все още не мога да повярвам, че съм там. Винаги съм си мечтала за това, когато учех в театралната академия — да се събуждам и да виждам през прозореца надписа „ХОЛИВУД“.
	— Предполагам, че имате много нови приятели?
	— Нямам нужда от нови приятели. Имам си Деймиън.
	Тя хвърли поглед през рамо.
	— Ако нямате нищо против, трябва да поговоря с някои от тези хора. Предполага се, че трябва да обърна внимание на всички, а не искам да оставам много дълго тук.
	Тя се измъкна. Хоторн я проследи с поглед. Виждах как се въртят колелцата в главата му.
	— Какво ще правим сега? — попитах го аз.
	— Отиваме при доктора — отвърна той.
	— Защо при него?
	Хоторн ми хвърли поглед, в който се четеше умора.
	— Защото е познавал Даяна Купър по-добре от всеки друг. Защото, ако е имала някакви проблеми, може да е споделила за това с него. Защото може той да е убиецът. Откъде да знам?!
	Хоторн поклати глава и отиде при мъжа с официалния костюм, когото му беше посочила Грейс.
	— Доктор Бътъруърт — каза той.
	— Бътимор — поправи го мъжът, преди да му стисне ръката.
	Беше едър, с брада и очила със златни рамки — от онези мъже, които с радост биха казали за себе си, че са „от старата школа“ Явно се беше обидил, че Хоторн обърка името му, но се оживи, когато той му обясни връзката си със „Скотланд Ярд“ Неведнъж бях забелязвал това. Хората обичат да ги въвличат в разследвания на убийства. Отчасти защото искат да помогнат, но отчасти и от някакъв нездрав интерес към самото убийство.
	— Какво беше това на гробището? — попита Бътимор. — Обзалагам се, че за пръв път виждате подобно нещо, господин Хоторн. Горката Даяна! Бог знае какво щеше да си помисли. Смятате ли, че беше нарочно?
	— Съмнявам се, че е възможно някой да зареди будилник и да го постави в ковчег, без да иска, сър — отговори Хоторн.
	Бях му благодарен, че употреби последната дума. В противен случай думите му щяха да прозвучат твърде откровено презрително.
	— Абсолютно сте прав. Предполагам, че ще се заемете с разследването на случая?
	— Е, все пак убийството на госпожа Купър си остава приоритет за мен.
	— Доколкото разбрах, самоличността на виновника вече е установена?
	— На крадеца — обади се жена му.
	Беше два пъти по-дребна от съпруга си, над петдесетте, със сурово изражение.
	— Трябва да проверим всички версии — обясни Хоторн и отново се обърна към съпруга. — Доколкото разбрах, двамата с госпожа Купър сте били близки приятели, доктор Бътимор. Ще ми бъде от полза да знам кога сте се виждали за последен път.
	— Преди около три седмици. Тя дойде в кабинета ми на Кавендиш Скуеър. В действителност напоследък идваше доста често.
	— Напоследък?
	— През последните няколко седмици. Страдаше от безсъние. Този проблем всъщност се среща доста често сред жените на определена възраст — но в добавка към това тя имаше и други тревоги.
	Докторът се озърна, притеснен от обсъждането на информация от поверително естество на обществено място. Той сниши глас, преди да продължи:
	— Тревожеше се за сина си.
	— По каква причина? — попита Хоторн.
	— Ще ви отговоря на този въпрос и като лекар, господин Хоторн, освен като приятел на покойната. Истината е, че тя се притесняваше за неговия начин на живот в Лос Анджелис. Поначало беше против заминаването му, а след това беше прочела всички онези ужасни неща в светската хроника — за наркотици, партита и какво ли още не. Естествено, в това нямаше нито капка истина. Жълтите вестници са готови да публикуват всякакви клевети и лъжи за всеки човек, постигнал определена известност. Точно това й казах. Но тя очевидно се измъчваше, така че й предписах сънотворни. В началото „Ативан“, а след това, когато вече не й беше достатъчен, „Темазепам“.
	Спомних си хапчетата, които бяхме намерили в банята на покойната.
	— Явно вършеше работа — продължи Бътимор. — За последен път я видях в края на април, както вече споменах. Тогава й дадох още една рецепта за…
	— Не се ли бояхте, че ще се пристрасти към тях?
	Доктор Бътимор благо се усмихна.
	— Простете ми, господин Хоторн, но ако разбирахте нещо от медицина, щяхте да знаете, че не съществува почти никакъв риск от пристрастяване към „Темазепам“. Това е една от причините да го предписвам. Единствената възможна опасност е от загуба на краткосрочната памет, но като цяло госпожа Купър изглеждаше в отлично здраве.
	— Споменавала ли ви е, че ще посещава погребална агенция?
	— Моля?
	— Тя е отишла в една погребална агенция. Организирала е погребението си през същия ден, в който е умряла.
	Доктор Бътимор примигна озадачено.
	— Намирам това за абсолютно изумително. Не мога да си представя нито една причина да го направи. Мога да ви уверя, че ако не се смята проблемът с тревожността, тя нямаше никаква причина да смята, че здравето й се влошава. Мога само да предполагам, че това съвпадение с деня на нейната смърт е чиста случайност.
	— Бил е крадец — настоя жена му.
	— Точно така, скъпа. Не е имало как тя да знае, че това ще се случи. Съвпадение, нищо повече.
	Хоторн кимна и двамата се разделихме с тях.
	— Шибан задник — промърмори той, веднага щом се отдалечихме на достатъчно разстояние.
	— Защо го казваш?
	— Защото нямаше никаква представа какви ги дрънка.
	Явно съм изглеждал озадачен, защото той добави:
	— Нали го чу какво говореше? В това нямаше никакъв смисъл.
	— Според мен имаше.
	— Той е задник. Просто не забравяй да го напишеш.
	— Шибан задник? Предполагам, че държиш и на прилагателното?
	Хоторн не отговори.
	— Просто ще внимавам да го напиша така, че да стане ясно кой го е казал — добавих аз. — Така ще може да съди теб, а не мен.
	— Никого не може да съди, ако казаното е истина.
	Продължихме с Чарлс Кенеди, адвоката. Той още беше в ъгъла и разговаряше с една жена, за която предположих, че е съпругата му. Беше нисък и закръглен, с къдрава посребряла коса. Тя беше с подобно телосложение, но по-пълна от него. И двамата изглеждаха така, сякаш са пристигнали в Лондон направо от къщата си в провинцията — бяха с онези леко конски физиономии и бузите им руменееха от чистия въздух. Той пиеше пенливо вино. Тя пиеше плодов сок.
	— Приятно ми е да се запознаем. Да, да. Аз съм Чарлс Кенеди. Това е Фрида.
	Просто нямаше как да е по-дружелюбен. Веднага щом Хоторн се представи, Кенеди се зае да ни разкаже всичко за себе си. Познавал покойната в продължение на повече от трийсет години, а Лорънс Купър смяташе за един от най-близките си приятели („Рак на панкреаса. Абсолютен шок. Беше забележителен човек… зъболекар от класа.“) Все още живееше в Кент — във Фавършам. Именно той беше помогнал на Даяна да продаде къщата след онази „ужасна история“ и да се премести в Лондон.
	— Вие ли бяхте нейният адвокат по време на делото? — попита Хоторн.
	— Абсолютно — отвърна Кенеди.
	Правеше го, без да иска. Не можеше да се каже, че просто говореше. От устата му бликаше истински порой от думи.
	— Но обвинението срещу нея нямаше никаква тежест. Съдията беше в абсолютното си право.
	— Познавахте ли го?
	— Уестън? Бяхме се срещали един-два пъти. Справедлив и честен човек. Казах й, че няма за какво да се тревожи, независимо от писаното по вестниците. При все това не й беше лесно. Беше много разстроена.
	— Кога я видяхте за последен път?
	— Миналата седмица…
	— По-миналата — поправи го жена му.
	— В деня на смъртта й. На срещата на управителния съвет. И двамата бяхме в управителния съвет на театър „Глоуб“. Както може би знаете, театърът е регистриран като благотворително дружество с образователна цел. До голяма степен разчитаме на дарения, за да продължаваме дейността си.
	— Какви пиеси се играят при вас?
	— Ами… очевидно пиеси на Шекспир.
	Не бях сигурен дали Хоторн наистина не знаеше, че театър „Глоуб“ е архитектурна възстановка на театъра със същото име, който се беше издигал на южния бряг на Темза преди четиристотин години, и беше специализиран в постановки на пиеси от елизабетинската епоха. Нищо у него не подсказваше, че се интересува от театър — или пък от литература, музика или изящни изкуства, като стана дума. В същото време обаче той беше забележително добре информиран по най-различни въпроси, така че беше напълно възможно просто да се опитва да влезе под кожата на адвоката.
	— Разбрах, че във въпросния ден сте имали доста сериозен спор.
	— Не бих казал. От кого знаете за това?
	Хоторн не отговори на този въпрос. А всъщност Робърт Корнуолис беше чул повишени гласове, когато се беше обадил на Даяна Купър, за да я попита за парцела в гробището в Бромптън.
	— Тя се е оттеглила от управителния съвет — каза вместо това Хоторн.
	— Да. Но не го направи заради някакво особено неразбирателство.
	— Тогава защо се е оттеглила?
	— Нямам представа. Каза само, че го обмисля от известно време и ще напусне веднага. Всички бяхме изненадани да го чуем. Тя беше страстен покровител на театъра и изключително дейна в нашите инициативи за набиране на средства и в образователните програми.
	— Изглеждаше ли нещастна от нещо?
	— Нищо подобно. По-скоро бих казал, че изглеждаше облекчена. Беше член на управителния съвет от шест години. Може би просто беше решила, че това е предостатъчно.
	Съпругата му, която стоеше до него, започваше да проявява признаци на безпокойство.
	— Чарлс, може би вече трябва да тръгваме.
	— Добре, скъпа.
	Кенеди се обърна към Хоторн.
	— Не мога да ви кажа нищо повече за работата на управителния съвет. Това е поверителна информация.
	— А можете ли да ми кажете нещо за завещанието на госпожа Купър?
	— Ами да. Не се съмнявам, че то съвсем скоро ще бъде публично оповестено. Условията на завещанието са съвсем прости. Тя е оставила всичко на Деймиън.
	— Доколкото разбирам, става дума за доста значителни средства.
	— Не е моя работа да навлизам в такива подробности. Беше ми много приятно да се запознаем, господин Хоторн.
	Чарлс Кенеди остави чашата си. Бръкна в джоба си и подаде ключа от колата на съпругата си.
	— Е, да тръгваме тогава, скъпа. По-добре ще е ти да караш.
	— Съгласна.
	— Ключовете… — каза Хоторн.
	Говореше на себе си. Очите му не се откъсваха от Чарлс и Фрида Кенеди, докато се отдалечаваха от нас, но същевременно вече изобщо не се интересуваше от тях. Мислите му бяха другаде. Фрида продължаваше да държи в ръката си ключа от колата им. Забелязах го, докато излизаше, и в този момент осъзнах, че този ключ явно беше завъртял някакъв друг ключ в главата на Хоторн, припомняйки му нещо, което беше пропуснал.
	И тогава той се сети. Наистина го видях в мига, в който се случи. Беше почти шокиращо — като че ли някой буквално го беше ударил. Не бих казал, че лицето му пребледня, защото поначало си беше доста бледо. Но го видях в очите му: ужасяващото осъзнаване, че е допуснал някаква съдбоносна грешка.
	— Тръгваме — каза той.
	— Къде?
	— Няма време за това. Просто тръгвай.
	Той вече беше поел навън, проправяйки си път към изхода покрай един сервитьор. Изпреварихме семейство Кенеди, които бяха спрели да се сбогуват с някакъв познат, и изхвърчахме на улицата. Стигнахме до ъгъла и Хоторн се закова на мястото си, кипнал от ярост.
	— Защо няма нито едно проклето такси?
	Имаше право. Въпреки оживеното движение по улицата, не се виждаше нито едно такси но докато стояхме там, аз забелязах едно до отсрещния тротоар. Беше го спряла някаква жена, която се прибираше от пазар. Хоторн се провикна — едно-единствено възклицание. В същото време се втурна право през улицата, без да обръща внимание на преминаващите коли. Последвах го, малко по-предпазливо — не можех да забравя за това, че гробището беше точно зад ъгъла. Чу се свирене на гуми и клаксони, но някак успях да стигна до отсрещната страна на улицата. Хоторн вече се беше изпречил между жената и шофьора на таксито, който беше включил брояча и червената лампичка в знак, че е зает.
	— Извинете… — поде жената, повишавайки негодуващо глас.
	— Полиция — прекъсна я рязко Хоторн. — Спешен случай.
	Жената не му поиска документ за самоличност. Явно Хоторн беше работил достатъчно дълго в полицията, за да придобие авторитета на служител на реда. Или просто изглеждаше твърде опасен, за да му възразява човек.
	— Накъде? — попита шофьорът на таксито, когато се натоварихме вътре.
	— Брик Лейн — отговори Хоторн.
	Адресът на Деймиън Купър.
	Никога няма да забравя това таксиметрово пътуване. Беше няколко минути след пладне и всъщност движението не беше чак толкова оживено, но всяко забавяне и всеки червен светофар бяха истинско мъчение за Хоторн, който седеше до мен, присвил рамене, и едва не се гърчеше от нетърпение. Искаше ми се да го разпитам за какво ли не. Какво му бяха подсказали ключовете за колата? Защо се беше сетил за Деймиън Купър? В някаква опасност ли беше Деймиън? Но имах достатъчно здрав разум, за да не се обаждам. Не исках гневът на Хоторн да се обърне срещу мен, а освен това — не знам защо — някъде в дъното на главата ми нашепваше един глас, че каквото и да се случва в този момент, по някакъв начин то може да е по моя вина.
	Разстоянието от Фулъм до Брик Лейн е голямо. Налагаше се да прекосим целия Лондон, от западната до източната част и може би щяхме да стигнем по-бързо, ако бяхме хванали метрото. Дори минахме покрай няколко метростанции — „Саут Кенсингтън“, „Найтсбридж“, „Хайд Парк Корнър“ — и всеки път забелязвах как Хоторн пресмяташе наум, като се опитваше да предвиди колко натоварено е движението пред нас. Когато продължихме към „Пикадили“, той реши да изкара част от гнева си на шофьора.
	— Защо караш натам? Трябваше да минеш покрай двореца, по дяволите!
	Шофьорът не му обърна внимание. Наистина попаднахме в задръстване, когато доближихме площад „Пикадили Съркъс“, но реши ли човек да бърза в Лондон, всеки маршрут се оказва най-бавният. Погледнах часовника си. Бяха изминали двайсет и пет минути, докато стигнем дотук. Струваше ми се, че е било много по-дълго. Хоторн си мърмореше нещо под нос. Облегнах се назад и затворих очи. Все още не ми беше казал какво точно ставаше.
	Накрая все пак стигнахме до апартамента на Деймиън Купър. Хоторн изскочи от таксито, оставяйки ме да платя. Подадох на шофьора банкнота от петдесет паунда и без да чакам рестото, последвах Хоторн по тясната алея и стъпалата, които се изкачваха между витрините на два магазина. Така стигнахме до входната врата на първия етаж. Вратата беше злокобно открехната.
	Двамата влязохме в апартамента.
	Първото, което ме порази, беше миризмата на кръв. Бях описвал десетки убийства в романи и телевизионни сценарии, но никога не си бях представял нещо подобно.
	Деймиън Купър беше обезобразен. Лежеше проснат на едната си страна, в локва от тъмнокафява кръв, която се беше разтекла навсякъде около него и се просмукваше в паркета. Едната му ръка беше протегната настрани и първото, което забелязах, бяха двата му почти отсечени пръста — явно беше размахвал ръка в безполезен опит да се спаси от ножа, който го беше съсякъл на половин дузина различни места и най-сетне беше оставен забит в гърдите му. Един от ударите беше разсякъл лицето му и именно тази рана беше най-ужасна от всички останали — защото лицето е първото, което поглеждаме, когато се запознаваме с някого. Човек може да изгуби ръка или крак и ще си остане същият човек. Но ако изгуби лицето си, заедно с него си отиват почти всички неща, които хората знаят за него.
	Дълбокият разрез през лицето на Деймиън беше извадил едното му око и беше отворил огромна гънка от кожа, увиснала чак до устата му. Дрехите му сигурно скриваха най-страшните сред останалите му рани, но нищо не можеше да замаскира налудничавото насилие, което се беше стоварило върху него. Едната страна на лицето му беше притисната в пода и цялата му глава изглеждаше спихната, като спукана футболна топка. Вече изобщо не приличаше на себе си. В действителност го бях разпознал само по дрехите и по разбърканата черна коса.
	Миризмата на кръвта му изпълни обонянието ми. Беше плътна и силна, като на току-що изкопана пръст. Никога не бях подозирал, че кръвта мирише така, но и никога досега не бях виждал толкова много кръв, а в апартамента беше топло, прозорците бяха затворени и стените ме притискаха от всички страни…

	* * *

	— Тони? Хайде бе! За Бога!
	По някаква причина, вече гледах към тавана. Главата ме болеше на тила. Хоторн се беше надвесил над мен. Отворих уста, за да му отговоря нещо, но се спрях. Нямаше как да съм припаднал. Това беше невъзможно. Беше нелепо. Беше срамно.
	Но се беше случило.


>	Тринайсет: Обувките на мъртвеца

	— Тони? Добре ли си?
	Хоторн се беше надвесил над мен и изпълваше цялото ми полезрение. Не изглеждаше разтревожен. Изглеждаше по-скоро озадачен, като че ли имаше нещо странно в това да припаднеш, след като си видял ужасяващо обезобразен и все още кървящ труп.
	Не, не бях добре. Бях си ударил главата в твърдия паркет на пода в жилището на Деймиън Купър и ми беше лошо. Миризмата на кръв продължаваше да изпълва обонянието ми и се опасявах, че може да съм паднал право в локвата. Лицето ми се изкриви, докато опипвах около себе си. Паркетът беше сух.
	— Ще ми помогнеш ли да се изправя? — казах аз.
	— Естествено.
	Той се поколеба за миг, преди да протегне ръка надолу към мен и да ме хване над лакътя, за да ме издърпа на крака. Защо се поколеба? Изведнъж осъзнах нещо. През цялото време, откакто се познавахме, по време на това разследване и докато ми помагаше с проучването преди това, между нас двамата никога не беше имало физически контакт. Дори не си бяхме стискали ръцете. В действителност, когато се замислих за това, никога не го бях виждал да докосва друг човек. Дали страдаше от мания за микроби? Или просто беше асоциален? Още една мистерия, която трябваше да разгадая.
	Седнах в един от кожените фотьойли, по-далеч от трупа и кръвта.
	— Искаш ли малко вода? — попита ме той.
	— Не. Добре съм.
	— Нали няма да повърнеш? Не за друго, но не трябва да замърсяваме местопрестъплението.
	— Няма да повърна.
	Той кимна.
	— Не е много приятно да видиш умрял човек. А мога да ти кажа, че почти никога не е чак толкова зле!
	Той поклати глава.
	— Виждал съм обезглавени хора и хора с извадени очи, но…
	— Благодаря! — прекъснах го аз.
	Отново ми се повдигаше. Поех си дълбоко дъх.
	— Някой определено не е харесвал Деймиън Купър — отбеляза той.
	— Не разбирам — казах аз.
	Спомних си какво ни беше казала Грейс след погребението.
	— Това е било планирано, нали? Някой е сложил онзи будилник в ковчега, защото е знаел, че с това ще изкара Деймиън от равновесие. Искал е да го накара да си тръгне оттам, за да остане сам. Но защо точно него? Ако причината за всичко това е онази катастрофа в Дийл, той не е бил виновен за нея. Дори не е бил в колата!
	— Прав си.
	Опитах се да го осмисля. Една жена кара безразсъдно и убива дете. Десет години по-късно тя е наказана за това. Но защо наказанието застига и нейния син? Дали причината не беше от библейско естество: око за око? В това нямаше никаква логика. Даяна Купър вече беше мъртва. Ако някой беше искал да я накара да страда заради загубата на сина си, първо щяха да убият него.
	— Майка му не се е обърнала към полицията, защото е искала да го предпази — продължих да разсъждавам на глас. — Затова е избягала с колата. Може би това е достатъчна причина, за да бъде считан за виновен?
	Хоторн замислено се умълча — но явно не мислеше върху онова, което бях казал.
	— Ще трябва да те оставя за малко — каза ми той. — Вече се обадих в полицията. Но трябва да огледам апартамента.
	— Давай.
	Беше странно, но си спомнях за това от времето, когато работихме заедно по „Несправедливост“ Разговаряхме за една от сцените в първия епизод, когато намират защитника на правата на животните, убит в една ферма. Хоторн ми беше обяснил, че когато открие труп, всеки полицай или детектив първо ще се погрижи за собствената си безопасност. Дали има заплаха за тях? Дали нападателят все още не е в сградата? Първо ще се погрижат да се уверят, че са в безопасност. И едва тогава ще се заемат с издирване на евентуални свидетели — в класическия случай някое дете, което се крие в гардероба или под леглото. Хоторн сигурно се беше обадил в полицията, докато съм лежал в безсъзнание на пода. Предполагам, трябваше да съм му благодарен, че изобщо ми беше обърнал внимание.
	Той излезе от стаята и изчезна нагоре по витото стълбище. Останах на фотьойла, като се опитвах да не гледам трупа и дори да не мисля за ужасните му рани. Не ми беше лесно. Ако затворех очи, започвах да усещам по-ясно миризмата. Когато ги отварях, неволно поглеждах към кръвта и разперените му крайници. Налагаше се да извръщам глава, така че да не виждам Деймиън Купър.
	И тогава той простена.
	Рязко се обърнах към него, мислейки си, че сигурно ми се е сторило. Но тогава го чух отново — зловещ, дрезгав звук. Главата на Деймиън беше обърната на другата страна, но бях съвсем сигурен, че идва от него.
	— Хоторн! — провикнах се аз.
	В същото време усетих как жлъчката отново се надига в гърлото ми.
	— Хоторн!
	Той бързо слезе обратно по стълбите.
	— Какво има?
	— Деймиън. Той е жив.
	Хоторн ме изгледа със съмнение, после се доближи до трупа.
	— Не, не е — каза кратко той.
	— Току-що го чух.
	Деймиън отново простена, този път по-силно. Не си го бях въобразил. Той се опитваше да каже нещо.
	Но Хоторн само изсумтя.
	— Не мърдай оттам, Тони, и просто не мисли за това, става ли? Мускулите му се вкочаняват, включително и мускулатурата около гласните струни. А в стомаха му има газове, които напират да излязат навън. Това е, което чуваш. Всеки път става така.
	— О — казах аз.
	С цялото си сърце жадувах да не съм там. Не за пръв път ми се прииска изобщо да не се бях съгласявал да пиша тази проклета книга.
	Хоторн си запали цигара.
	— Намери ли нещо на горния етаж? — попитах го аз.
	— Няма никой друг — отговори той.
	— Ти знаеше, че ще го убият.
	— Знаех, че има такава вероятност.
	— Как?
	Той сви едната си шепа, за да изтръска в нея пепелта от цигарата си. Виждах, че не му се искаше да ми отговори.
	— Беше глупаво от моя страна — каза накрая той. — Но когато двамата с теб бяхме тук първия път, ти отклони вниманието ми.
	— Значи аз съм виновен, така ли?
	— Нали ти казах, че когато разговарям с някого, трябва да се съсредоточа, а когато ме прекъсваш, това нарушава… как се казва, хода на мислите ми.
	Той продължи по-меко:
	— Аз съм виновен. Признавам си го. Аз бях този, който пропусна да го забележи.
	— Какво си пропуснал?
	— Деймиън каза, че майка му идва да полива растенията на терасата. Каза, че му препраща пощата. Трябваше да се сетя за това. Когато бяхме в дома на Даяна Купър, в кухнята имаше пет кукички. Спомняш ли си?
	— Бяха на една дървена риба.
	— Точно така. И на тях имаше четири връзки с ключове. Ако Даяна Купър е идвала тук, докато той е бил в Лос Анджелис, значи е имала ключове от този апартамент, но аз не видях ключове с такава табелка.
	— Но имаше една празна кукичка.
	— Точно така. Значи някой я убива. И претърсва дома й. Вижда ключовете. И се възползва от тази възможност да ги открадне.
	Той замълча и аз видях как се замисли върху собствените си думи.
	— Или поне това е едно вероятно обяснение.
	Чух трополенето на крака по стъпалата, които водеха към входната врата, и миг по-късно в апартамента пристигнаха двама униформени полицаи. Двамата погледнаха първо тялото, после нас, в опит да разберат какво е станало тук.
	— Не мърдайте от местата си — каза първият. — Кой се обади?
	— Аз — отвърна Хоторн. — А вие доста се забавихте!
	— Кой сте вие, сър?
	— Казвам се Хоторн и преди работех като полицейски следовател в отдел „Убийства“ Вече уведомих инспектор Медоус от криминалната полиция. Имам причина да вярвам, че това убийство може да е свързано с едно отворено разследване. По-добре докарайте тук следователя от местния участък и екипа от лабораторията по криминология.
	Британските служители на реда се изразяват по един особен начин, когато общуват един с друг — със старомодни и малко завъртени фрази от типа на „имам причина да вярвам“ и „уведомих“ вместо „казах“ Това е една от причините винаги да ми е било толкова трудно да пиша за тях в телевизионните сериали. Трудно е да се вълнуваш за съдбата на един герой, който говори само с клишета. Освен това далеч не са толкова интересни, колкото американските си колеги — с тези бели ризи, бронирани жилетки и безнадеждните си тъмносини шлемове. Не носят пистолети. Нито огледални тъмни очила. Тези двамата бяха млади и изглеждаха посветени на работата си. Единият беше от азиатски произход, а другият — бял. След първите си думи почти не се обърнаха повече към нас.
	Единият взе радиостанцията си и се обади да докладва за ситуацията, докато Хоторн се зае лично да огледа стаята. Проследих го с поглед, когато отиде до вратата, която водеше навън към терасата. Внимаваше да не пипа бравата, затова я отвори с помощта на една носна кърпа, която извади от джоба си. Вратата не беше заключена. Той излезе навън и се изгуби от поглед, а аз се надигнах от фотьойла и го последвах, колкото и да ми беше зле. Полицаите вече се бяха обадили на когото трябва. Сякаш за момента нямаха друга работа. Двамата ми хвърлиха по един несигурен поглед, когато излязох. Дори не ме бяха попитали кой съм.
	Когато излязох на въздух в светлината на следобеда, веднага се почувствах по-добре. Подобно на самия апартамент, терасата — с шезлонгите, растенията в кашпи и барбекюто на газ — ми заприлича на декор. Напомняше на онзи балкон, където се събираха Джоуи, Чандлър и останалите в „Приятели“ — с изглед към задната стена на съседната сграда и металната аварийна стълба, която се спуска към уличката долу. Хоторн беше застанал на ръба и гледаше надолу. Пак пушеше. Броят на цигарите, които изпушваше всеки ден, беше самоубийствен: поне двайсет, а може би и повече. Когато го доближих, той се обърна към мен.
	— Чакал е тук — каза ми той. — Влязъл е в апартамента още преди Деймиън Купър да се върне от погребението, като си е отключил с ключовете, които е взел от Британия Роуд. После е излязъл тук и е зачакал. И накрая си е тръгнал пак оттук.
	— Чакай малко. Откъде знаеш всичко това? И защо говориш за него в мъжки род?
	— Даяна Купър е удушена с шнур за завеси. Нейният син е насечен на парчета. Ако не е мъж, убиецът трябва да е някоя наистина много, много разгневена жена.
	— А останалото? Откъде можеш да бъдеш сигурен, че убийството е извършено по този начин?
	Хоторн само сви рамене, вместо да ми отговори.
	— Ако искаш да пиша за това, ще трябва да ми обясниш. Иначе ще трябва да си го измисля.
	Тази заплаха вече ми беше вършила работа.
	— Добре де — каза той и хвърли цигарата си от ръба на терасата.
	Проследих я с поглед, докато се въртеше във въздуха, преди да падне долу.
	— Започни с това, че трябва да се поставиш на мястото на убиеца. Представи си какво му е минавало през ума.
	— Вече знаеш, че Деймиън ще се прибере у дома от погребението. Онази глупост с будилника и песничката за автобуса е направена нарочно, за да го докара тук. Или просто си бил на гробището, сред тълпата или скрит зад някой надгробен камък. И си го чул как казва на приятелката си: „Отивам си у дома.“ И тогава си решил да го направиш.
	Единственият проблем е в това, че няма как да си сигурен дали ще бъде сам. Може би Грейс все пак ще отиде с него. Или ще го придружи викарият. Затова се налага да го изчакаш някъде, откъдето ще можеш да го виждаш, и ако не ти се удаде подходяща възможност, просто ще си биеш камшика.
	Той посочи с палец зад гърба си.
	— Там има стълбище, което се спуска до нивото на улицата.
	— Може би се е изкачил по него?
	— Няма начин. Вратата на дневната се заключва с резе от вътрешната страна.
	Хоторн поклати глава.
	— Не, той е имал ключ. Влязъл е през входната врата. Потърсил е къде да се скрие и е излязъл тук. Перфектното място. Оттук е можел да гледа навътре през прозореца, за да види дали с Деймиън има още някого. Но както се е оказало, Деймиън е бил сам — точно това, което е искал убиецът. Той е влязъл обратно в дневната и…
	Хоторн не довърши това изречение.
	— Каза, че освен това накрая си е тръгнал оттук — напомних му аз.
	— Има отпечатък от стъпка — каза Хоторн, като ми посочи натам.
	Видях червения полумесец до аварийното стълбище — оставен от тока на нечия обувка, след като човекът е стъпил в кръвта на Деймиън. Приличаше ми на отпечатъка, който бяхме открили в дома на Даяна Купър — и сигурно беше оставен от същия крак.
	— Така или иначе, не е имало как да си тръгне през входната врата — продължи Хоторн. — Нали видя раните? Трябва да е имало много кръв. Убиецът сигурно е бил целият окървавен. Мислиш ли, че би могъл да си тръгне по Брик Лейн, без да го забележат? Предполагам, че си е облякъл някакво палто или нещо подобно, спуснал се е оттук и е изчезнал по задната уличка.
	— А разбра ли как онзи будилник се е озовал в ковчега?
	— Още не. Ще трябва да говорим с Корнуолис.
	Той завъртя цигарата между пръстите си.
	— Но скоро няма да можем да си тръгнем оттук. Може да се наложи да дадеш показания пред Медоус, когато най-сетне се появи. Не говори много. Просто се прави на тъп.
	Хоторн ми хвърли един поглед и добави:
	— Не би трябвало да ти е много трудно.

	* * *

	През следващите няколко часа в апартамента на Деймиън Купър идваха нови и нови хора, а ние двамата седяхме и бездействахме. Униформените полицаи, които бяха пристигнали първи на местопрестъплението, бяха повикали следователя от тяхното управление, който на свой ред беше повикал екипа от отдел „Убийства“. Бяха петима или шестима, облечени с онези предпазни костюми от хартия с полимерно покритие с качулки, маски и ръкавици, в които почти не се различаваха един от друг. В крайна сметка в апартамента се събра цяла тълпа — която сякаш замръзваше на място на всеки няколко секунди, докато полицейският фотограф правеше поредната снимка на някоя част от стаята с ослепителната си светкавица. Един мъж и една жена от лабораторията по криминология се бяха надвесили над тялото на Деймиън и внимателно попиваха ръцете и шията му с клечки за почистване на уши. Знаех какво търсят. Ако между нападателя и Деймиън по време на нападението с ножа беше имало физически контакт, може би щяха да успеят да открият ДНК от убиеца. И двете ръце на Деймиън вече бяха запечатани в непрозрачни найлонови пликчета. Беше забележително колко бързо му бяха отнели човешкото достойнство и бяха започнали да се отнасят с него като с предмет — и щеше да става все по-зле. Когато най-сетне се приготвиха да го изнесат, двама мъже приклекнаха до него и го увиха в полиетилен, който запечатаха с гафер. В резултат на тази процедура Деймиън вече приличаше на нещо средно между египетска мумия и пратка на „Федерал Експрес“.
	Полицаите бяха използвали синьо-бяла лента, за да очертаят кордон, който започваше от входната врата и запречваше стълбището. Не бях сигурен какво смятаха да правят със съседите на горния и долния етаж. Колкото до мен, въпреки че никой не ме беше разпитал, една жена с предпазен костюм ме накара да си сваля обувките и ги отнесе. Това ме озадачи.
	— За какво са им? — попитах Хоторн.
	— На местопрестъплението има твои отпечатъци — отвърна той. — Трябва да ги изключат от разследването.
	— Кога ще ми ги върнат?
	Хоторн сви рамене.
	— Още колко ще стоим тук?
	Той отново не отговори. Искаше да изпуши още една цигара, но не му даваха да пуши вътре и това го правеше раздразнителен.
	Тогава пристигна и Медоус, като се записа при дежурния полицай на вратата. Беше поел контрол над разследването — убийството на Деймиън Купър беше включено в собственото му настоящо разследване — и този път го видях в различна светлина. Беше хладнокръвен и властен, докато изслушваше доклада на дежурния полицай, разговаряше със служителите от лабораторията по криминология и си водеше бележки. Накрая дойде при нас и премина направо на въпроса:
	— Какво правите тук?
	— Искахме да поднесем съболезнованията си.
	— Престани, Хоторн. Сериозно ти говоря. Той ли ти се обади? Знаеше ли, че може да е в опасност?
	Медоус не беше толкова глупав, колкото твърдеше Хоторн. Беше прав. Хоторн наистина знаеше. Но дали щеше да си го признае?
	— Не — каза той. — Не ми се е обаждал.
	— Тогава защо дойдохте тук?
	— А ти как мислиш? След онази история на погребението беше очевидно, че се случва нещо нередно — и ако не беше толкова зает да гониш несъществуващия си крадец, и ти щеше да го видиш. Исках да го разпитам какво е станало. Просто закъснях.
	Не беше споменал нищо за ключовете. Хоторн никога нямаше да си признае, че е допуснал грешка. Беше забравил, че някой ден Медоус ще прочете за това в моята книга.
	— Вече е бил мъртъв, когато сте пристигнали.
	— Да.
	— Не видяхте ли някого да излиза?
	— На терасата има кървав отпечатък от стъпка, ако решиш да погледнеш навън. Може би ще разберете кой номер обувки носи. Според мен убиецът е избягал по аварийното стълбище към задната уличка, така че има шанс да го е записала някоя охранителна камера. Но ние не видяхме нищо. Пристигнахме твърде късно.
	— Е, добре. Можеш да изчезваш оттук. И вземи със себе си Агата Кристи.
	Говореше за мен. Агата Кристи ми е нещо като идол, но въпреки това се обидих.
	Хоторн се изправи и аз го последвах до вратата, като шляпах по чорапи по паркета. Тъкмо се канех да привлека вниманието му към това, когато той взе един чифт черни кожени обувки от шкафчето в стил ар деко и ми ги подаде. Не бях забелязал кога ги беше оставил там.
	— За теб са — каза ми той.
	— Откъде ги взе?
	— Отмъкнах ги от гардероба, когато се качих горе. Били са негови.
	Той кимна към Деймиън Купър.
	— Би трябвало да са ти по мярка.
	Явно не съм изглеждал много убеден, защото той добави:
	— На него няма да му трябват.
	Обух ги. Бяха италиански, скъпи обувки. Бяха ми точно по мярка.
	Излязохме навън, като се разминахме с още униформени полицаи и слязохме по стълбището към Брик Лейн. Навън бяха паркирани три полицейски коли, а до тях още една кола с надпис „Частна линейка“. Надписът изобщо не отговаряше на истината. Колата беше обикновен черен микробус, с който щяха да превозят Деймиън Купър до моргата. Други полицаи бяха заети да издигат подвижна преграда, която стигаше от стената на къщата до края на тротоара, така че никой да не може да види тялото, докато го изнасят. На отсрещната страна на улицата вече се беше събрала голяма тълпа, удържана от полицаите. Движението по улицата беше спряно. Не за пръв път се усетих, че неволно се замислям за всички телевизионни сериали, по които бях работил. Никога нямаше да можем да си позволим толкова много статисти и превозни средства, да не говорим за тази централна лондонска локация.
	Точно пред нас спря едно такси и аз побутнах Хоторн с лакът, когато от него слезе Грейс Лъвъл. Беше облечена с дрехите от погребението и носеше същата дамска чанта — но вече водеше и облечената с розова рокля Ашли, която я стискаше за ръката. Грейс спря и се огледа, шокирана да види толкова много хора пред къщата. После ни видя и забърза към нас.
	— Какво става? — попита тя. — Защо има полиция?
	— Боя се, че не бива да влизате — отговори Хоторн. — Имам лоши новини за вас.
	— Деймиън…?
	— Убит е.
	Помислих си, че би могъл да се изрази по-меко. Пред него имаше тригодишно момиченце. Ами ако го беше чула и беше разбрала думите му? Грейс явно си беше помислила същото. Тя придърпа дъщеря си по-близо, като я прегърна през раменете, сякаш искаше да я защити.
	— Как така? — прошепна тя.
	— Някой го е нападнал след погребението.
	— Мъртъв ли е?
	— Боя се, че да.
	— Не. Това е невъзможно. Той беше разстроен. Каза, че се прибира у дома. Заради онзи отвратителен номер.
	Тя погледна от Хоторн към вратата и обратно към него. В този момент явно осъзна, че двамата излизахме оттам.
	— Къде отивате?
	— В апартамента има един детектив от полицията, който се казва Медоус. Той води разследването и ще иска да говори с вас. Но ако мога да ви дам един съвет, не влизайте там. Не е много приятно. При баща си ли бяхте досега?
	— Да. Отидох да взема Ашли.
	— Тогава се качете обратно в таксито и се върнете при него. Медоус сам ще ви открие съвсем скоро.
	— Може ли да го направя? Няма ли да си помислят, че…?
	— Никой няма да си помисли, че имате нещо общо с това. Вие бяхте в онази кръчма заедно с нас.
	— Нямах това предвид.
	Грейс явно взе решение и кимна.
	— Прав сте. Не мога да вляза вътре. Не и докато Ашли е с мен.
	— Къде е татко? — обади се за пръв път Ашли.
	Изглеждаше объркана и изплашена от полицаите и от присъствието на толкова много хора около себе си.
	— Татко не е тук — отговори Грейс. — Връщаме се при дядо.
	— Искате ли някой да дойде с вас? — предложих аз. — Нямам нищо против да ви придружа, ако искате.
	— Не. Нямам нужда от никого.
	Не знаех какво да мисля за Грейс Лъвъл. Никога не съм се чувствал много удобно в присъствието на актьори, защото не мога да разбера дали говорят искрено или… ами, изнасят представление. Така беше и сега. Грейс изглеждаше разстроена. Очите й бяха насълзени. Вероятно беше в шок. Но въпреки това нещо у мен настояваше, че всичко това е представление и тя беше репетирала репликите си още в таксито.
	Проследихме я с поглед, когато се качи обратно в колата и затвори вратата след себе си. Видяхме как се наведе напред, за да каже на шофьора накъде да кара. Миг по-късно таксито потегли.
	— Скърбящата вдовица — промърмори Хоторн.
	— Така ли мислиш?
	— Не, Тони. Виждал съм по-скърбящи хора на турска сватба. Мен ако питаш, тя не ни казва много неща.
	Таксито мина през светофара в края на Брик Лейн и се изгуби от поглед. Хоторн се усмихна.
	— И дори не ни попита как е умрял.


>	Четиринайсет: „Уилсдън грийн“
	Къщата беше от петдесетте години на двайсети век, с червени тухли на първия етаж, мръснобяла мазилка нагоре и покрив с фронтон. Сякаш трима архитекти бяха работили едновременно по нея, без дори да се запознаят един с друг, но трябва да са били доволни от произведението си, защото бяха направили още една къща по абсолютно същия начин, точно копие на първата, с дървена ограда, която разделяше алеите за коли, и един-единствен комин, който двата имота си поделяха. Всяка от къщите имаше еркерен прозорец, който гледаше към една част на градината, настлана с плочи, които водеха до ниска стена, а от другата страна беше Снейд Роуд. Предположих, че вероятно има четири спални. Един плакат на прозореца на фасадата на къщата рекламираше някакво благотворително състезание по бягане в полза на приюта „Норт Лондон“. Едната врата на гаража зееше отворена, а вътре се бореха за място един яркозелен автомобил „Воксхол Астра“, триколка и мотор.
	Входната врата беше във формата на арка, в имитация на средновековен стил, с дебели матови стъкла. Имаше изтривалка с шеговит текст: „Внимание, добро куче — пази се от стопанина!“ Когато Хоторн натисна звънеца, прозвучаха началните акорди от музиката от „Междузвездни войни“. „Траурен марш“ на Шопен може би щеше да бъде по-подходящо. Защото тук живееше Робърт Корнуолис.
	Жената, която ни отвори вратата, беше едва ли не агресивно жизнерадостна, сякаш цяла седмица беше очаквала нашето посещение.
	„Ето ви и вас, най-сетне!“, сякаш казваше тя с грейналия си поглед. „Защо се забавихте толкова?“
	Беше около четирийсетгодишна и се беше запътила бясно и напълно безотговорно към средната възраст, като дори я приветстваше със своите торбести, безформени дрехи, възшироки дънки (с избродирано цвете на едното коляно), бухнала коса и евтини, големи бижута. Беше с наднормено тегло — земна майка, както вероятно би нарекла сама себе си.
	Под едната си мишница носеше огромна купчина пране, а в другата ръка — безжичен телефон, но сякаш не забелязваше нито едно от двете. Представях си я как прикрепя прането с вдигнат крак, притиснала телефона между ухото и рамото си, докато се опитва да отвори вратата.
	— Господин Хоторн? — попита тя, гледайки мен.
	Имаше приятен, култивиран глас.
	— Не — казах аз. — Това е той.
	— Аз съм Барбара. Моля, влезте. Опасявам се, че ще трябва да извините вида на къщата. Шест часът е и тъкмо приготвяме децата да си лягат. Робърт е в другата стая. Сигурна съм, че ще проявите разбиране, какъв ден имахме само! Айрин ни разказа какво се е случило на погребението. Такъв шок. Вие сте от полицията. Нали така?
	— Помагам на полицията с разследването.
	— Оттук! Пазете се от ролковата кънка. Казала съм на децата да не ги оставят в коридора. Някой ден някой ще си счупи врата!
	Тя сведе поглед и едва сега забеляза прането.
	— Вижте ме само! Толкова съжалявам. Тъкмо щях да пера, когато на вратата се позвъни. Кой знае какво си мислите за мен!
	Прескочихме една изоставена ролкова кънка и минахме през коридор, претъпкан с палта, гумени ботуши и обувки в различни размери. На един стол беше сложена каска за мотор. Две деца се гонеха из къщата. Чухме ги, преди да ги видим — крещяха пискливо и гръмогласно. Миг по-късно те изхвърчаха от една врата — две момчета, и двете със светли коси, на около пет и седем години. Погледнаха ни, обърнаха се и побягнаха в обратната посока, все така с крясъци.
	— Това са Тоби и Себастиан — каза Барбара. — След минутка ще се качват да се къпят и може би тогава ще имаме малко спокойствие. Имате ли деца? Честно казано, това място понякога прилича на бойно поле.
	Децата бяха превзели къщата. По радиаторите имаше дрехи, играчки навсякъде… футболни топки, пластмасови мечове, плюшени животни, стари ракети за тенис, разпилени карти за игра и части от „Лего“ Беше трудно да се прецени заради цялата бъркотия наоколо, но когато ни въведоха през един свод в дневната, останах с впечатлението за уютен, старовремски дом, със сухи цветя в камината, бежов тъкан мокет, пиано, което почти със сигурност не беше акордирано, декоративни възглавници по диваните и онези кръгли хартиени абажури, които сякаш винаги са на мода. Картините по стената бяха абстрактни и ярки — от онези, които човек може да си купи в някой универсален магазин.
	— Заедно със съпруга си ли работите, госпожо Корнуолис? — попита Хоторн, докато влизахме след нея в кухнята.
	— Слава Богу, не! Казвайте ми Барбара — тя стовари прането върху един стол. — И така сме предостатъчно време заедно. Аз съм фармацевт — на половин ден, в местния клон на „Буутс“. Не мога да кажа, че и това ми харесва чак толкова, но сметките си вървят. Внимавайте! Ето я и другата кънка. Робърт е вътре…
	Една врата водеше към светла, претрупана кухня, с плот за закуска и бяла дървена маса в стил рустик. Мивката беше препълнена с мръсни съдове, а до тях бяха подредени чисти. Зачудих се как Барбара ги различава. Френски прозорци гледаха към градината, която представляваше всичко на всичко един зелен правоъгълник с храсти от едната страна, отвсякъде с ограда. Дори тя беше колонизирана от децата с трамплин и катерушка, които заемаха — и унищожаваха — по-голямата част от моравата.
	Робърт Корнуолис — в същия костюм, с който беше облечен в църквата „Бромптън“, но без вратовръзката — седеше на масата и преглеждаше някакви сметки. Беше ми странно да го видя тук: един погребален агент извън своя погребален дом. Най-малкото беше странно, защото знаех, че е погребален агент. Зачудих се какво ли е да се прибираш в този уютен семеен дом, след като си прекарал деня в зашиване на трупове в моргата. Дали той или жена му имаха чувството, че това хвърля по някакъв начин сянка върху тях? Дали децата знаеха с какво се занимава баща им? Всъщност никога не бях имал погребален агент за герой в книгите си, и доста се надявах Хоторн да му зададе повече въпроси, свързани с неговата работа. Съхранявам всякаква подобна информация. Човек никога не знае кога може да му влезе в работа.
	Кухнята беше окупирана, точно както и останалата част от къщата. Имаше още пластмасови играчки, пастели и хартия по масата, драсканици в ярки цветове, залепени с тиксо върху всички стени. Спомних си за къщата в Хароу-он-дъ-Хил и живота на Джудит Годуин, опустошен от загубата на едно дете. Тази къща също беше белязана от деца, но по един съвсем различен начин.
	— Ето го и Робърт — обяви тя и след това го сгълча. — Още ли се занимаваш с това? Имаме да направим вечеря и да сложим децата да си легнат, а сега в къщата дойде и полиция!
	— Тъкмо приключих, скъпа.
	Корнуолис затвори счетоводните си книги и махна с ръка към празните места срещу него:
	— Господин Хоторн. Моля, седнете.
	— Искате ли по един чай? — попита Барбара. — Мога да ви предложа „Инглиш Брекфасг“, „Ърл Грей“ или „Лапсанг Сучонг“.
	— Нищо, благодаря.
	— Тогава може би нещо по-силничко? Робърт — имаме малко от онова вино в хладилника.
	Аз поклатих глава.
	— Аз бих пийнала една чашка, ако нямате нищо против. Все пак е началото на уикенда… почти. Робърт, ти искаш ли?
	— Не, скъпа, благодаря ти.
	Хоторн и аз седнахме от другата страна на масата. Хоторн се канеше да започне разпита, когато внезапно двете деца нахлуха вътре, започнаха да се гонят около масата и настояваха да им прочетат приказка за лека нощ. Робърт Корнуолис вдигна ръце във въздуха, в опит да въдвори някакъв ред.
	— Вие двамата, стига толкова!
	Децата не му обърнаха никакво внимание.
	— Защо не излезете за малко в градината? Този път може да подскачате десет минути на трамплина преди лягане.
	Децата възторжено се развикаха. Баща им стана и отвори френския прозорец. Те изтичаха навън и ние ги загледахме как се качват на трамплина.
	— Чудесни деца — измърмори Хоторн, с цялата злоба на света.
	— По това време на деня на човек може да му дойдат в повечко — каза Корнуолис и отново седна.
	После се обърна към съпругата си, която стоеше до хладилника с една наполовина пълна бутилка бяло вино.
	— Къде е Андрю?
	— Горе, пише си домашното.
	— Или си играе на компютъра — каза Корнуолис. — Не мога да го откъсна от него — но все пак е на десет години.
	— Всичките му приятели са така — съгласи се Барбара и си наля вино. — Не разбирам днешните деца. Нямат никакъв интерес към реалния живот.
	Последва мълчание. В тази къща един миг тишина беше своеобразен лукс.
	— Айрин ми разказа всичко за погребението — започна Корнуолис, сякаш като ехо на онова, което беше казала Барбара в коридора. — Не мога да ви опиша колко съм озадачен. Почти петнайсет години се занимавам с този бизнес. Преди мен фирмата ръководеше баща ми, а преди него — моят дядо. Мога да ви уверя, че никога досега не се е случвало нещо подобно. — Хоторн щеше да го попита за нещо, но той продължи: — Особено съжалявам, че ме нямаше там. Старая се да присъствам на всички погребения, но както Барбара спомена преди малко, синът ми участваше в училищна пиеса.
	— Седмици наред си учи репликите — възкликна Барбара. — Всяка вечер, преди да си легне. Отнесе се много сериозно.
	Беше си напълнила една голяма чаша с вино и дойде да седне при нас.
	— Никога нямаше да ни прости, ако не бяхме отишли да го гледаме. Актьорската игра е в кръвта му — само за това говори. И беше просто чудесен. Е, вярно, че го казвам аз. Но така си беше!
	— Не трябваше да си тръгвам. През цялото време го знаех. Имах някакво предчувствие, че нещо ще се обърка.
	— Каква беше причината за това, господин Корнуолис?
	Той се замисли.
	— Ами всичко около смъртта на госпожа Купър беше необичайно. Може и да се изненадате, но не за първи път се сблъсквам с жертва на престъпление, господин Хоторн. Имаме още един клон в Южен Лондон и често са ни привиквали от полицията… намушквания, спречквания между улични банди. Но подобно нещо, госпожа Купър да подготви погребението си в деня, в който то ще й потрябва…
	— Ти ми беше казал, че си разтревожен — съгласи се Барбара. — Още днес сутринта, докато се обличаше, не спираше да го повтаряш.
	Тя го огледа от глава до пети.
	— Защо още си с този костюм? Мислех, че щеше да се преоблечеш.
	Барбара Корнуолис беше мила, дружелюбна жена, но явно никога не спираше да говори и аз бих се побъркал, ако бях женен за нея. Съпругът й пренебрегна последния й въпрос.
	— Затова и помолих Айрин да присъства — обясни той. — Знаех, че ще има полиция и журналисти, все пак Деймиън Купър е доста известен. Не можех да се доверя на Алфред сам да се погрижи за всичко. И въпреки това трябваше да остана.
	— Ти дори не успя да поговориш с Деймиън Купър.
	На масата имаше купа с чипс. Барбара я придърпа към себе си и си взе една шепа. В градината момчетата подскачаха нагоре-надолу. Веселият им смях нахлуваше в кухнята.
	— Освен това е един от любимите ти актьори.
	— Така е.
	— Гледали сме всичко, в което е участвал. Как се казваше телевизионният сериал с него? Онзи за журналистите?
	— Не си спомням, скъпа.
	— Разбира се, че си спомняш. Купи си го, като излезе на диск. Гледал си го толкова много пъти.
	— „Игри на властта“.
	— Точно този. Мен не ме увлече чак толкова. Но мисля, че той игра много добре. Гледахме го и на театър, нали, по Оскар Уайлд. „Колко е важно да бъдеш сериозен“. Заведох Робърт за годишнината ни.
	Тя се обърна към съпруга си.
	— На теб не ти се ходеше, но той игра прекрасно.
	— Беше много добър — съгласи се Корнуолис. — Но никога не бих си позволил да говоря с него на погребението на майка му, дори да ми се беше удала възможност.
	Той си позволи една дребна шега:
	— Едва ли бих го помолил да ми даде автограф!
	— Е, аз имам една новина, която може да ви учуди — каза Хоторн. Той си взе едно парченце чипс и го задържа в ръката си, като някаква улика. — Деймиън Купър също е мъртъв.
	— Моля? — Корнуолис впери поглед в него.
	— Бил е убит днес следобед. Около час след погребението.
	— За какво говорите? Това е невъзможно! — Корнуолис изглеждаше напълно шокиран.
	Мислех си, че новината вече е стигнала до телевизията и интернет, но двамата вероятно са били твърде заети с децата си, за да обърнат внимание.
	— Как е бил убит? — попита Барбара.
	Тя също изглеждаше шокирана.
	— Бил е намушкан. В апартамента си на Брик Лейн.
	— Знаете ли кой го е извършил?
	— Все още не. Изненадан съм, че инспектор Медоус от криминалната полиция не се е свързал с вас.
	— Не сме чули нищо — Корнуолис ни погледна, чудейки се какво да каже. — Онова, което се е случило на погребението… има ли някаква връзка? Искам да кажа, не може да няма! Когато Айрин ми разказа, реших, че е просто някаква груба шега…
	— Някой със сметки за уреждане. Така каза ти — напомни му Барбара.
	— Струваше ми се очевидно, но както споменах, нямам никакъв опит с подобни неща. Но щом и Деймиън е бил убит… Предполагам, че това поставя всичко в съвсем различна светлина.
	Хоторн беше размислил за чипса. Пусна го обратно в купата.
	— Някой е сложил в ковчега електронен будилник с предварително записана мелодия. Той се включи в единайсет и половина и изсвири една детска песничка. Според мен спокойно може да се твърди, че има някаква връзка между двете събития. Така че искам да разбера как се е озовал вътре.
	— Нямам никаква представа.
	— Защо не помислите мъничко?
	Хоторн беше напрегнат. Мисля, че бъркотията в къщата, подскачащите нагоре-надолу деца, Барбара с нейното вино и чипс и всичко в „Уилсдън Грийн“ започваше да му лази по нервите.
	Корнуолис погледна съпругата си, сякаш имаше нужда от подкрепа.
	— Мога да ви уверя, че не е бил поставен вътре от никой от моите служители. Всички в „Корнуолис и синове“ работят за мен от повече от пет години и много от тях са членове на семейството. Сигурен съм, че Айрин ви е казала за това. Госпожа Купър е била закарана от болницата право в нашата централна морга в „Хамърсмит“, за да я измият и да затворят очите й. Госпожа Купър не желаеше да бъде балсамирана. Никой не пожела да види тялото — а дори някой да го беше направил, не би имал възможност да стори нещо нередно.
	Беше положена в естествен ковчег, изплетен от върбови клонки, който сама беше избрала. Това би трябвало да се е случило около девет и половина тази сутрин. Аз не бях там, но и четиримата носачи би трябвало да са присъствали. След това е била отнесена в катафалката. Разполагаме с частен двор с електрически портал, за да не може никой да влезе откъм улицата. Оттам е била откарана право в гробището „Бромптън“
	— Значи по всяко време с нея е имало човек?
	— Да. Доколкото ми е известно, вероятно е имало три или четири минути, през които ковчегът е бил оставен без надзор. Когато се е намирал на паркинга зад църквата — и впрочем, ще се постарая това никога повече да не се повтаря.
	— Будилникът може да е бил поставен в ковчега точно тогава.
	— Предполагам, че е така.
	— Колко лесно би могъл да бъде отворен ковчегът?
	Корнуолис се замисли.
	— Би отнело съвсем кратко време. Ако ставаше въпрос за традиционен ковчег, изработен от солидно дърво, капакът щеше да бъде затворен с винтове. Но ковчегът от върбови клонки се затваря само с две каишки.
	Барбара допи виното си.
	— Сигурни ли сте, че няма да пийнете малко вино? — попита ни тя.
	— Не, благодаря — казах аз.
	— Е, аз ще си сипя още едно. Всичките тези приказки за убийства и смърт! Обикновено, вкъщи никога не обсъждаме работата на Робърт. Децата изобщо не обичат да говорим за това. Веднъж в училище Андрю трябваше да разкаже за работата на баща си пред целия клас, и си съчинил всичко. Казал, че Робърт е счетоводител.
	Тя избухна в смях.
	— Не знам откъде си набави информация. Той не разбира нищо от счетоводство.
	Тя отиде до хладилника и си наля втора чаша вино.
	Когато затвори вратата на хладилника, в кухнята влезе някакво друго момче, облечено с долнище на анцуг и тениска. Беше по-високо от другите две и с по-тъмна коса, която се спускаше пред лицето му. Беше на около десет.
	— Защо Тобс и Себ са в градината? — попита то. — Вие кои сте?
	— Това е Андрю — каза Барбара. — Тези хора са от полицията.
	— Защо? Какво се е случило?
	— Нищо, за което да се безпокоиш, Андрю. Написа ли си домашното?
	Момчето кимна.
	— Тогава ако искаш, може да погледаш телевизия.
	Тя го погледна и се усмихна с гордост.
	— Тъкмо разказвах на тези господа за училищната ти пиеса. „Господин Пинокио“!
	— Не беше много добър — каза Корнуолис. После изимитира как носът му се удължава. — Чакай малко. Това е лъжа. Беше чудесен!
	Андрю се изпъчи, доволен от себе си.
	— Когато порасна, ще стана актьор — заяви той.
	— Нека не говорим сега за това, Андрю — прекъсна го Корнуолис. Ако искаш да помогнеш, може да излезеш и да кажеш на братята си, че е време за лягане.
	Навън в градината, Тоби и Себастиан се бяха преместили на катерушката. Крещяха си един на друг, преуморени, на път да преминат в онова състояние, в което губят почти всяка прилика с разумни човешки същества. Помнех добре този момент от времето, когато моите деца бяха малки. Андрю кимна и направи, както му заръчаха.
	— Мога ли да ви задам един въпрос? — знаех, че рискувам Хоторн да се разгневи, но ми беше любопитно. — Не е точно във връзка със случая, но бих искал да разбера защо сте избрал тази професия.
	— На погребален агент? — Корнуолис като че ли нямаше нищо против въпроса ми. — В известен смисъл тя избра мен. Видели сте табелата на вратата в офиса ни в Саут Кенсигнтън. Това е семеен бизнес. Ръководил го е баща ми, а преди него — моят дядо. При нас работят и двама мои братовчеди.
	— Запознахте се в Айрин. Братовчед ми, Джордж, се занимава със счетоводството. Може би един ден някой от синовете ми ще поеме бизнеса вместо мен.
	— Ще ти се — присмя се Барбара.
	— Може да си променят мнението.
	— Както направи ти?
	— На младите хора не им е никак лесно в днешно време. За тях ще е добре да знаят, че ако я искат, работата ще ги чака.
	Той погледна към нас.
	— След университета се занимавах с други неща. Попътувах и в известен смисъл, донякъде си поживях. Нещо в мен се противеше на идеята да стана погребален агент — но ако не бях започнал работа във фирмата, животът ми щеше да бъде коренно различен.
	Той се пресегна и хвана съпругата си за ръката.
	— Двамата така се запознахме.
	— На погребението на чичо ми!
	— Едно от първите, които ръководих аз — усмихна се Корнуолис. — Сигурно не е най-романтичният начин да се запознаеш с половинката си, но това е най-хубавото, което произлезе от онзи ден.
	— И без друго никога не съм харесвала особено чичо Дейвид — каза Барбара.
	Навън се стъмваше и двете деца бяха започнали да спорят с по-големия си брат, който се опитваше да ги прибере вътре.
	— Опасявам се, че ако нямате повече въпроси, ще се наложи да ви помолим да си тръгвате — каза Корнуолис. — Трябва да слагаме момчетата да си лягат.
	Хоторн се изправи.
	— Много ни помогнахте — каза той.
	Не бях сигурен, че това е вярно.
	— Може ли да ни кажете, ако откриете нещо? — попита Барбара. — Трудно ми е да повярвам, че Деймиън Купър е бил убит. Първо майка му, после и него. Човек се пита кой ли ще е следващият!
	Тя излезе навън, за да прибере децата си, а Корнуолис ни изпрати до входната врата.
	— Имаше и още нещо, което си мислех, че може би трябва да спомена — каза той, докато стоеше върху каменните плочи на сивата светлина отвън. — Не съм сигурен, дали има отношение или не…
	— Кажете — каза Хоторн.
	— Ами преди два дни получих едно телефонно обаждане. От някой, който искаше да разбере къде и кога ще се проведе погребението. Гласът в слушалката беше мъжки. Каза, че е приятел на Даяна Купър и че иска да присъства, но отказа да ми даде името си. Всъщност, цялото му поведение беше — как да кажа? — леко подозрително. Не бих казал, че говореше като побъркан, но несъмнено беше под напрежение. Беше изнервен. Дори не пожела да ми каже от къде се обажда.
	— Как е разбрал, че вашата фирма ще извърши погребението?
	— И аз се запитах за това, господин Хоторн. Предполагам, че е прозвънил всички погребални агенции в западната част на Лондон със същия въпрос, макар че ние сме една от най-големите и уважаваните, така че може и да е започнал с нас. Така или иначе, по онова време не ми направи особено впечатление. Просто му дадох информацията, която искаше. Но когато Айрин ми разказа за днешната ужасна случка — е, разбира се, аз си спомних за него.
	— Предполагам, нямате телефонния му номер?
	— О, напротив. Имам го. Записваме номерата на всички входящи обаждания, а той позвъни от мобилния си телефон, така че го имаме в системата си.
	Корнуолис извади един сгънат лист хартия и го подаде на Хоторн.
	— Честно казано, колебаех се дали да ви го давам. Не искам да навличам неприятности на никого.
	— Ще проучим въпроса, господин Корнуолис.
	— Сигурно не е нищо. Загуба на време.
	— Аз разполагам с много време.
	Корнуолис влезе обратно вътре и затвори вратата. Хоторн разгъна листа хартия и го погледна. Усмихна се.
	— Знам този номер — каза той.
	— Как така?
	— Това е същият номер, който Джудит Годуин ми даде в дома си в Хароу-он-дъ-Хил. Номерът е на нейния съпруг, Алан Годуин.
	Хоторн сгъна листа и го пъхна в джоба си. Усмихваше се, сякаш през цялото време беше очаквал това да се случи.


>	Петнайсет: Обяд с Хилда

	— Купил си си нови обувки — отбеляза съпругата ми, когато излизах от вкъщи следващия понеделник.
	— Не, не съм — отговорих аз.
	Погледнах надолу и видях, че все още носех обувките, които Хоторн ми беше дал — онези, които бяха принадлежали на Деймиън Купър. Бяха удобни, италиански — но ги бях обул, без да се замисля.
	— О, тези ли…! — измърморих аз.
	Съпругата ми е телевизионен продуцент. Има толкова набито око, че спокойно би могла да бъде детектив или шпионин. Стоях там, сконфузен. Не й бях разказал нищо за Хоторн.
	— Имам ги от известно време — казах аз. — Просто не ги нося често.
	Ние не се лъжем. И двете неща, поне донякъде, отговаряха на истината.
	— Къде отиваш? — попита тя.
	— На обяд с Хилда — казах аз.
	Хилда Старк беше литературният ми агент. И на нея не бях разказал нищо за Хоторн. Излязох възможно най-бързо.
	Отношенията между писателите и техните агенти са нещо особено и аз самият не съм сигурен, че ги разбирам напълно. Поначало писателите се нуждаят от агенти. Повечето писатели си нямат и понятие от договори, сделки, фактури — всъщност от нищо, свързано с бизнес или здрав разум. Агентите се занимават с всичко това, в замяна на десет процента от приходите ви: една сума, която всъщност е съвсем разумна, докато не започнете да продавате много книги — но когато това се случи, за вас вече няма никакво значение. И не правят почти нищо друго. Не е като да ви намират работа. Ако успеят да ви увеличат аванса, то би било с много по-малко от онова, което прибират за себе си.
	Агентът не ви е точно приятел — или ако е, той все пак непрестанно флиртува с десетки други свои клиенти, които също толкова силно се радва да види. Може колебливо да ви попита как са съпругата или децата ви, но всъщност най-много се интересува как върви новата ви книга. Може да се каже, че агентите мислят само за едно нещо, и то забележително съвпада с предмета на дейност на „Нилсен“ — компанията за маркетингови проучвания, която следи всички продажби на книги във Великобритания. Една седмица след публикуването на моя книга Хилда ми се обажда и ми казва на кое място се намира в класациите, макар да знае, че много мразя да го прави. „Продажбите на книгите не са всичко“, казвам й аз. И това, накратко, е разликата между нас двамата.
	Помня как се срещнахме веднъж на летище „Лъндън Сити“, малко след като бях подписал договор с нея. Щяхме да пътуваме за Единбург, трябваше да водя някаква беседа и вече бях изненадан, че се е съгласила да дойде. Нямаше ли си дом, в който да се прибере, свое семейство? Така и не узнах. Тя не ме покани в дома си и никога не съм се запознавал със семейството й. Когато я видях, от другата страна на гишето за проверка на багажа, тя крещеше на някого по мобилния си телефон и ми направи знак да не я прекъсвам. Отне ми десетина секунди да установя, че от другата страна на линията беше някакъв издател, и още десетина, че това беше моят издател. Беше си сложила обувките, колана и сакото и с бодра стъпка беше влязла в книжарницата на летището, където беше установила, че нямат в наличност новата ми книга. И сега искаше да разбере защо.
	Това беше Хилда. Преди да подпиша с нея, вече я бях срещал по панаири на книгата в Дубай, Хонконг, Кейп Таун, Единбург и Сидни. Тя винаги знаеше всичко за мен: колко добре върви най-новата ми книга, защо редакторката ми току-що е напуснала, кой щеше да я замести. Ако аз бях Аладин, тя наистина беше моят дух, въпреки че нямах спомен някога да съм потърквал вълшебната лампа. Между другото, аз съвсем не бях най-успешният й автор. Нейният талант се изразяваше в това да ме кара да вярвам, че всъщност съм.
	Вечно ми се налагаше да припомням сам на себе си, че поне теоретично погледнато, тя работи за мен, а не обратното. И въпреки това всеки път се притеснявах, когато знаех, че ще се срещам с нея. Беше ниска, елегантно облечена жена със ситно накъдрена коса и много напрегнат, проницателен поглед. Всичко у нея излъчваше увереност: начинът, по който сочеше с пръст, картечната реч, липсата на емоции, облеклото й. Тя ругаеше почти колкото Хоторн. Колкото я харесвах, толкова и се страхувах от нея.
	Знаех, че ще се наложи да й разкажа за книгата, която пиша. Тя трябваше да я продаде. Тя трябваше да договори сделката. И също така знаех, че щеше да се подразни, задето съм се заел с това, без да я попитам предварително, поради което отлагах темата възможно най-дълго, като говорех за всевъзможни други неща: маркетингът на „Домът на коприната“, възможността за нов роман от поредицата за Алекс Райдър (имах идея за отделна книга за Ясен Григорович — наемният убиец, който беше участвал в някои от приключенията), „Ай Ти Ви“ и датите за излъчване на епизодите от „Несправедливост“, както и следващия сезон на „Войната на Фойл“, ако изобщо щеше да има такъв. Хилда беше необичайно напрегната, дори по нейните стандарти, и докато сервитьорът отнасяше чиниите, аз я попитах какво не е наред.
	— Нямаше да отворя дума за това — каза тя. — Но вероятно така или иначе ще го прочетеш във вестниците. Един от клиентите ми е бил арестуван.
	— Кой?
	— Реймънд Клунс.
	— Театралният продуцент?
	Тя кимна.
	— Миналата година е набирал средства за един мюзикъл. „Марокански нощи“. Не е бил толкова сполучлив, колкото се е надявал.
	Хилда никога не би нарекла нещо пълен провал. Ако критиците разкъсат някоя книга, тя ще успее да открие една-единствена дума, заради която да може да твърди, че мненията им за книгата са били смесени.
	— Сега някои от инвеститорите твърдят, че той ги е подвел. Разследват го за измама.
	Значи историята, която Бруно Уанг ми беше разказал на погребението, беше вярна. Бях изненадан. Дори не знаех, че Хилда работи с театрални продуценти, и се зачудих дали самата тя не беше загубила пари. Не смеех да попитам. Но това беше пролуката, която бях очаквал. Започнах с това, че наскоро съм се запознал с Клунс, че е бил на погребението на Даяна Купър. Така заговорих за Хоторн и най-сетне й разказах за книгата, която се бях съгласил да напиша.
	Тя не беше ядосана. Хилда никога не крещеше на своите клиенти. По-точно би било да се каже, че не можеше да повярва на ушите си.
	— Наистина не мога да те разбера — каза тя. — Говорихме как ще се пренасочиш от детските книги към нещо, което да те утвърди като автор за възрастни…
	— Това е книга за възрастни.
	— Това е книга за реални престъпления! Ти не си писател на книги за реални престъпления. А така или иначе те не се продават добре.
	Тя протегна ръка към чашата си с вино.
	— Не мисля, че това е добра идея. След няколко месеца ти предстои излизането на „Домът на коприната“ и ти знаеш колко много ми харесва тази книга. Мислех, че сме постигнали съгласие, че е добра идея да напишеш продължение.
	— Ще го направя!
	— Значи сега би трябвало да работиш по него. Това е книгата, която хората биха искали да прочетат. Защо някой би се интересувал от този… как се казва?
	— Хоторн. Даниъл Хоторн, но той не използва малкото си име.
	— Нормално. Той е детектив.
	— Бил е детектив.
	— Значи е безработен детектив! „Безработният детектив“ Така ли ще наречеш книгата? Имаш ли вече заглавие?
	— Не.
	Тя изпи виното си до дъно.
	— Наистина не разбирам какво те е привлякло към това. Ти харесваш ли го?
	— Не особено — признах си аз.
	— Защо тогава би го харесал някой друг?
	— Той е много умен.
	Осъзнавах колко несериозно прозвуча това.
	— Той не е разрешил случая.
	— Е, все още работи по него.
	Сервитьорът пристигна с основните ястия и аз й разказах за някои от разпитите, на които бях присъствал. Проблемът беше там, че освен записките, които си бях направил, все още не бях написал нищо, и докато го разказвах, всичко звучеше много неясно и несвързано… дори скучно. Представете си, че се опитвате да разкажете в подробности сюжета на някоя книга на Агата Кристи. Точно така се чувствах аз.
	Накрая тя ме прекъсна.
	— Какъв е този човек, Хоторн? — попита тя. — Кое го прави интересен? Малцово уиски ли пие? Ретро кола ли кара? Джаз ли харесва или опера? Има ли куче?
	— Не знам нищо за него — казах жално аз. — Бил е женен и има единайсетгодишен син. Може и да е блъснал надолу по стълбите някого в „Скотланд Ярд“ Не харесва гей хора — не знам защо.
	— Гей ли е?
	— Не. Мрази да говори за себе си. Не ме допуска близо до него.
	— Тогава как ще пишеш за него?
	— Ако разреши случая…
	— Разрешаването на някои случаи може да отнеме години. Какво смяташ да правиш, да обикаляш след него през целия Лондон до края на живота си?
	Хилда си беше поръчала телешки шницел. Разряза го така, сякаш я беше обидил с нещо.
	— Ще трябва да променяш имена — добави тя. — Не може просто да нахлуваш в домовете на хората и да пишеш за тях в книгата си.
	Тя ме изгледа.
	— Не забравяй да промениш и моето име! Не искам и аз да участвам.
	— Виж, в крайна сметка случаят е интересен — настоях аз. — И смятам, че Хоторн е интересен човек. Ще се опитам да науча повече за него.
	— Как?
	— Запознах се с един детектив. Ще започна с него.
	Имах предвид Чарли Медоус. Може би щеше да поговори с мен, ако го почерпех едно питие.
	— Говорил ли си с господин Хоторн за пари? — попита Хилда, докато дъвчеше телешкото си.
	Това беше въпросът, от който се бях страхувал най-много.
	— Предложих петдесет на петдесет.
	— Моля? — тя едва не изпусна ножа и вилицата си.
	После заяви:
	— Това е смехотворно. Ти си написал четирийсет романа. Ти си утвърден писател. Той е безработен детектив. Би трябвало той да ти плаща да пишеш за него — и в никакъв случай не би следвало да получи повече от двайсет процента.
	— Това е неговата история!
	— Но ти си този, който ще я напише.
	Тя въздъхна.
	— Наистина ли възнамеряваш да се захванеш с това?
	— Малко е късно да се отказвам — казах аз. — А и не съм сигурен, че бих искал да го правя. Аз бях в онази стая, Хилда. С очите си видях трупа, насечен на парчета, окървавен.
	Погледнах котлета си и оставих ножа и вилицата.
	— Искам да разбера кой го е извършил.
	— Добре.
	Тя ме изгледа така, сякаш искаше да каже, че нищо добро няма да излезе от всичко това, но не и по нейна вина.
	— Дай ми номера му. Ще говоря с него. Но трябва да те предупредя, че по договор все още имаш да напишеш две книги и действието поне в едната от тях трябва да се развива през деветнайсети век. Не съм сигурна, че издателите ти ще проявят интерес към тази история.
	— Петдесет на петдесет — казах аз.
	— Само през трупа ми.

	* * *

	След обяда се запътих към Виктория с усещането, че съм ученик, избягал от час. Защо внезапно бях започнал да крия всичко от всички? Не бях разказал на съпругата си нищо за Хоторн и ето ме сега, отново се бях измъкнал, за да се срещна с него, без да спомена нито дума за това на Хилда. Хоторн се промъкваше крадешком в живота ми по начин, който определено не беше здравословен. А най-лошото беше, че всъщност очаквах срещата ни с нетърпение, за да разбера какво ще стане. Онова, което току-що бях казал на Хилда, беше вярно. Изгарях от любопитство.
	Не обичам Виктория и почти никога не ходя там. Защо да го правя? Това е една особена част от Лондон, от безинтересната страна на Бъкингамския дворец. Доколкото знам, тук няма прилични ресторанти, няма магазини, в които да се продава нещо, което човек би поискал да си купи, нито киносалони, и има само два театъра, които сякаш са откъснати от естествения си дом на Шафтсбъри Авеню. Гара „Виктория“ е толкова старомодна, че очаквате едва ли не да пристигне някой парен влак — а в мига, в който излезете от нея, се озовавате в лабиринт от занемарени, долнопробни улици, които изглеждат напълно еднакво. През последните години пуснаха някакви жизнерадостни гидове, които стоят на площадката пред изхода на станцията със своите бомбета и упътват туристите. Единственият съвет, който бих им дал аз, щеше да е да отидат някъде другаде.
	Тук работеше Алан Годуин — ръководеше компания, която организираше конференции и социални събития за бизнесмени. Офисът му се намираше на втория етаж в една сграда от шейсетте години, която не беше понесла добре напредването на възрастта си, в края на тясна уличка, осеяна с неапетитни кафенета, недалеч от автогарата. Когато пристигнах, валеше — цял ден беше облачно — и сред грохота на автобусите, които преминаваха през локвите по настилката и опръскваха всичко с вода, трудно можех да си представя друго място, от което толкова силно да искам да си тръгна. На табелата над вратата пишеше: „Събития Мило момче“ и ми отне няколко секунди, преди да се сетя откъде беше този израз. Бяха думи на Харолд Макмилан, когото веднъж попитали какво трябва да всява страх у политиците. Отговорът му бил: „Събитията, мило момче, събитията.“
	Въведоха ме в малка рецепция с неправилна форма; не се налагаше да бъда детектив, за да разбера накъде вървеше този бизнес. Мебелите бяха скъпи, но бяха започнали да се износват, а специализираните списания, подредени върху масата, бяха стари. Цветята в саксиите вехнеха. Рецепционистката се отегчаваше и не правеше никакви опити да го прикрие. Телефонът й не звънеше. На един рафт бяха изложени няколко награди, връчени от организации, за които никога не бях чувал.
	Хоторн вече беше там и седеше на един диван, излъчващ онази енергия на навита пружина, която започвах да разпознавам доста добре.
	— Закъсня — каза той.
	Погледнах часовника си. Беше три и пет.
	— Как си? — попитах аз. — Как прекара уикенда?
	— Добре.
	— Прави ли нещо? Гледа ли някой филм?
	Той ме погледна с любопитство.
	— Какво ти става?
	— Нищо.
	Мислех си за обяда с Хилда. Седнах срещу него.
	— Знаеш ли, че Реймънд Клунс е бил арестуван?
	Той кимна.
	— Прочетох във вестника. Когато е взел онези петдесет хиляди от Даяна, явно я е завлякъл.
	— Може би е знаела нещо, свързано с него. Може това да е било повод да я убие.
	Хоторн обмисли предположението ми по начин, който ми подсказа, че вече го е отхвърлил.
	— Така ли мислиш?
	— Възможно е.
	Едно младо момиче влезе в рецепцията и ни каза, с нотки на безнадеждност в гласа, че господин Годуин ще ни приеме. Поведе ни по един къс коридор, така че минахме покрай два кабинета — и двата празни, забелязах аз. В дъното на коридора имаше врата. Момичето я отвори.
	— Вашите посетители, господин Годуин.
	Влязохме вътре.
	Веднага познах Алан Годуин. Бях го видял на погребението. Беше високият мъж с разрошената коса и бялата кърпичка. Сега той седеше зад бюрото си, пред един прозорец, от който зад рамото му се разкриваше гледка към автогарата.
	Беше облечен със спортно сако и тънък пуловер под него. Той също ни разпозна, щом влязохме. Знаеше, че сме го видели на гробището. Лицето му помръкна.
	Пред бюрото имаше два стола. Ние седнахме.
	— Вие сте полицай, така ли? — попита той и огледа притеснено Хоторн.
	— Работя към полицията, точно така.
	— Питам се дали бих могъл да видя някакъв документ за самоличност.
	— Питам се дали бихте могли да ми кажете какво правехте на гробището „Бромптън“, а също така и какво направихте, след като си тръгнахте — Годуин не каза нищо, затова Хоторн продължи. — От полицията не знаят, че сте били там, и ако им кажа, със сигурност много ще им се прииска да поговорят с вас. Честно казано, според мен ще ви бъде много по-лесно да поговорите с мен.
	Годуин сякаш потъна в стола си. Погледнат отблизо, той приличаше на човек, съсипан от провала. Това далеч не беше учудващо. Злополуката, отнела единия му син и осакатила другия, беше дала началото на един цялостен развой, в процеса на който беше изгубил дома си, брака си и своя бизнес. Не се съмнявах, че щеше да отговори на въпросите на Хоторн. У него почти не бяха останали сили да се бори.
	— Присъствието ми на погребението не беше престъпление — каза той.
	— Може и да е така, а може и да не е така. Сам чухте онази музика. „Колелата на автобуса…“. Ако не ме лъже паметта, това влиза в разпоредбата за погребенията: размирно, буйно или непристойно поведение по време на погребение. Но предполагам, че също така бихме могли да сведем обвинението до нахлуване с взлом. Някой е отворил ковчега и е сложил вътре една музикална кутия. Знаете ли нещо за това?
	— Не.
	— Но видяхте какво се случи.
	— Да. Разбира се.
	— Тази песен означаваше ли нещо за вас?
	Годуин замълча и за момент видях как в очите му зейнаха две дълбоки ями от отчаяние.
	— Пуснахме я на погребението на Тими — отвърна той с пресипнал глас. — Това беше любимата му песничка.
	Дори Хоторн се сепна при тези думи, но само за кратко. Веднага след това отново премина в атака.
	— Защо бяхте там? — настоя той. — Защо отидохте на погребението на една жена, която сте имали безброй причини да мразите?
	— Точно защото я мразех! — страните на Годуин бяха почервенели. Имаше плътни черни вежди, които подчертаваха гнева му. — Тази жена със своето безразсъдство уби сина ми, едно осемгодишно момче, и превърна брат му, който беше толкова жизнен и можеше да разсмее когото и да било — превърна го, образно казано, в зеленчук. Същевременно съсипа и моя живот. Отидох на погребението, защото исках да видя как я заравят в земята. Мислех си, че това ще ми помогне да постигна вътрешен мир.
	— И помогна ли?
	— Не.
	— Ами смъртта на Деймиън Купър?
	Хоторн сякаш беше играч на тенис, който запраща топката обратно към мрежата. Притежаваше същата енергия, същия устрем.
	Годуин се усмихна подигравателно.
	— Господин Хоторн, да не би да смятате, че аз съм го убил? Затова ли ме питате какво съм направил след погребението? Отидох на дълга разходка, надолу по Кингс Роуд и след това край Темза. Да, знам. Колко удобно, нали. Без свидетели. Няма никой, който да може да потвърди къде съм бил. Но защо бих пожелал да му сторя нещо лошо? Не той е карал колата. Той си е бил у дома.
	— Майка му не е спряла, може би за да го предпази.
	— Това е нейна постъпка. Беше малодушна и егоистична, но той нямаше нищо общо със случилото се.
	Това се припокриваше със собствените ми мисли. Алан Годуин може и да имаше основателна причина да убие Даяна Купър, но не виждах как това можеше да се отнесе към нейния син.
	И двамата спряха за малко, сякаш се намираха на боксов ринг и беше дошъл краят на рунда. Сетне Хоторн нанесе следващия си удар.
	— Отишли сте да говорите с госпожа Купър.
	Годуин се поколеба.
	— Не.
	— Не ме лъжете, господин Годуин. Знам, че сте бил в дома й.
	— Откъде знаете?
	— Госпожа Купър е казала на сина си. Страхувала се е от вас. По неговите думи, вие сте я заплашили.
	— Не съм направил нищо подобно — той спря и си пое дъх. — Добре. Отидох да я видя. Не виждам защо трябва да отричам. Беше преди около три или четири седмици.
	— Две седмици, преди да умре.
	— Ще ви кажа кога беше. Беше две седмици, след като Джудит ми каза да се изнеса от вкъщи, когато най-сетне си дадохме сметка, че бракът ни не може да бъде спасен. Тогава отидох да се видя с нея, защото ми хрумна, че може би има някаква нищожна вероятност да може да ми помогне. Реших, че може би дори би поискала да го направи.
	— Да ви помогне? По какъв начин?
	— С пари! Вие какво си помислихте?
	Той си пое дъх, преди да продължи:
	— Просто ще ви кажа всичко, което искате да знаете, защото… знаете ли защо? Защото вече за нищо не ми пука. Нищо не ми остана. Фирмата ми отиде на кино. Компаниите вече не харчат пари — не и за корпоративни събития. Гордън Браун завлече тази проклета държава на бунището, а тези след него и представа си нямат какво правят. Така че всички затягат коланите, а хората като мен първи изхвърчат на улицата.
	Между Джудит и мен също всичко е свършено. Двайсет и четири години брак, и един ден внезапно се събуждаш и осъзнаваш, че повече не можете да понасяте дори да бъдете заедно в една стая. Поне тя така се изрази — той посочи към тавана. — На горния етаж има едностаен апартамент — там живея в момента. На петдесет и пет години съм, а си варя яйца на едно газово котлонче или се прибирам с кафява хартиена торбичка с „Биг Мак“. До тук го докарах. Това мога да го понеса. Не ми пука. Но знаете ли от кое наистина ме боли — защо отидох да се срещна с онази проклета жена? Ще загубим дома си, къщата в Хароу-он-дъ-Хил. Вече не можем да си плащаме вноските по ипотеката. И дори това нямаше да е от значение, ако не ставаше въпрос за къщата на Джеръми. Там е неговият дом. Това е единственото място, на което се чувства в безопасност — в очите му припламваха гневни искрици. — Ако можех да намеря начин да го предпазя от това, бих направил всичко. Точно затова преглътнах гордостта си и отидох да се срещна с госпожа Купър. Казах си, че може би, ако у нея има дори капчица благоприличие, сигурно би поискала да изкупи греха си и всъщност да помогне на семейството ми, като ми даде малко пари.
	— И тя направи ли го?
	— А вие как мислите?
	Подигравателната усмивка се завърна на лицето му.
	— Опита се да ми затръшне вратата под носа, а когато влязох насила вътре, тя заплаши, че ще се обади в полицията.
	— Насила? Какво точно имате предвид? — попита Хоторн.
	— Имам предвид, че я убедих да ме изслуша. Не съм я заплашвал. Не съм използвал насилие. Едва не паднах на колене, за да я помоля да ми отдели десет проклети минути от времето си — той замълча за миг, преди да продължи: — Исках просто един заем, нищо повече. Толкова много ли беше това? Предстояха ми няколко презентации. Може би щях да успея да закрепя нещата. Просто имах нужда да си поема дъх. Но тя не искаше и да чуе. Не знам как е възможно у едно човешко същество да има такава студенина, такова отчуждение. Каза ми да напусна къщата и аз точно така и направих. Даже ми стана противно, задето изобщо бях отишъл. Това просто показва колко бях отчаян.
	— Господин Годуин, в коя стая се случи това?
	— В дневната. Защо?
	— По кое време?
	— По обяд. Около дванайсет.
	— Значи завесите са били дръпнати.
	— Да — той изглеждаше объркан от въпроса.
	— Откъде знаехте, че ще си бъде вкъщи?
	— Не знаех. Отидох наслуки.
	— И няколко седмици по-късно сте й изпратили писмо.
	Годуин се поколеба съвсем за кратко, преди да отговори.
	— Да.
	Хоторн бръкна в джоба си и извади писмото, което му беше дала Андреа Клуванек. През последните дни се бяха случили толкова много неща, че почти бях забравил за него. Той го разгъна и зачете:
	— „Наблюдавах ви и знам кое е скъпо за вас“ Казвате, че не сте я заплашвали, но на мен това ми звучи доста заплашително.
	— Бях ядосан. Нямах нищо конкретно предвид.
	— Кога го изпратихте?
	— Не съм го изпращал. Сам го занесох.
	— Кога?
	— В понеделник, на девети.
	— В деня, когато е умряла!
	— Не съм влизал в къщата. Просто го пуснах в кутията на вратата.
	— По кое време?
	— Не помня. След обяд. Може би в два часа.
	— Какво имахте предвид с това „Знам кое е скъпо за вас“?
	— Нищо нямах предвид! — Годуин удари с юмрук по бюрото. — Бяха просто думи. Поставете се на мое място! Беше глупаво от моя страна да ходя при нея. Беше глупаво да пиша това писмо. Но когато човек е притиснат в ъгъла, понякога прави глупости.
	— Госпожа Купър е имала котка — каза Хоторн. — Сива персийска. Случайно да сте я виждал?
	— Не. Не съм виждал никаква шибана котка — и всъщност нямам повече какво да ви кажа. По никакъв начин не удостоверихте самоличността си. Не знам кой сте. Искам да си вървите.
	Някакъв телефон звънна в съседния офис. Това беше единственият звук, който бяхме чули, откакто влязохме в сградата.
	— След колко време трябва да се изнесете оттук? — попита Хоторн.
	— Договорът ми изтича след три месеца.
	— Значи знаем къде да ви открием.
	Прекосихме почти празния офис и излязохме обратно на дъжда. Хоторн веднага си запали цигара.
	— Утре отивам в Кентърбъри — внезапно заяви той. — Искаш ли да дойдеш с мен?
	— Защо в Кентърбъри?
	— Намерих къде живее Найджъл Уестън.
	Бях забравил кой е той.
	— Найджъл Уестън, съдията — припомни ми Хоторн. — Съдията, който е пуснал на свобода Даяна Купър. След това мислех да прескоча до Дийл. Може и да ти хареса, Тони. Да глътнеш малко морски въздух.
	— Добре — казах аз, макар да нямах никакво желание да напускам Лондон.
	Хоторн ме влачеше през напълно непозната територия, във всеки възможен смисъл на този израз, и аз не се чувствах никак спокойно с водач като него.
	— Доскоро.
	Всеки от нас тръгна по пътя си и едва когато стигнах до края на уличката, си спомних единствения въпрос, който бях искал да задам. Алан Годуин твърдеше, че се зарадвал, когато разбрал за смъртта й. Но когато го видях на погребението, той се беше разплакал. Постоянно държеше кърпичката до очите си. Защо?
	Спомних си и още нещо, което каза, докато говореше за Даяна Купър. Беше отишъл на процеса срещу нея…
	И в този миг видях нещо, което Хоторн беше пропуснал. Нещо, което присъстваше през цялото време, точно пред очите ни: причината, която налагаше и майката, и синът да умрат. И разбрах точно кой ги беше убил. Всъщност беше очевидно.
	Внезапно вече изгарях от нетърпение да се качим на влака за Кентърбъри. За първи път аз бях в по-изгодната позиция.


>	Шестнайсет: Инспектор Медоус

	Сега, когато краят на книгата се виждаше, аз си дадох сметка, че се нуждая от повече информация. Беше време да се свържа с инспектор Чарлс Медоус.
	Всъщност това не се оказа никак трудно. Обадих се в лондонската полиция, дадох името му и веднага ме свързаха с него — мисля, че на мобилния му телефон. Докато говорехме, на фона бръмчеше някаква бормашина. Отначало, когато му казах кой съм и защо искам да се срещнем, той реагира подозрително. Започна да си измисля извинения и щеше да затвори, ако, честно казано, не го бях подкупил. Тоест, предложих му 50 паунда срещу един час от времето му и предложих да се срещнем в някоя кръчма, където да го почерпя с нещо за пиене. Той се съгласи след известно колебание, но все пак останах с чувството, че така или иначе щеше да дойде. Не харесваше Хоторн и със сигурност би се възползвал от всеки удобен случай да му навреди.
	Същата вечер се срещнахме в клуб „Граучо“ в Сохо. Беше пожелал да избера място в центъра на Лондон и си помислих, че един частен клуб, прочут с известните си посетители, ще го впечатли. Също така знаех, че ще успея да намеря места там. Той пристигна с десет минути закъснение и аз вече бях успял да уредя едно тихо ъгълче на горния етаж. Той си поръча водка мартини, което ме изненада. Триъгълната чаша изглеждаше абсурдно във възголемите му ръце и му бяха достатъчни точно три глътки, преди да му потрябва — и да поиска — още една.
	Исках да му задам много въпроси, но първо той държеше да разбере някои неща за мен. Как се бях запознал с Хоторн? Защо пишех книга за него? Колко ми беше платил? Казах му как сме се запознали и защо се бях съгласил да се заема с книгата (без заплащане), и дадох ясно да се разбере, че аз също имах някои опасения относно Хоторн, както и че той не ми е приятел.
	Тогава Медоус се усмихна.
	— Човек като Хоторн няма много приятели — каза той. — Арестувал съм крадци и изнасилвачи, които имат повече приятели от него.
	След това му разказах за „Несправедливост“, как бяхме работили заедно с Хоторн и как той беше изразил в прав текст желанието си да напиша книга за последния му случай. Не споменах случката на фестивала в Хей-он-Уай, която ме беше накарала да си променя решението.
	— Просто ми се стори интересно — казах аз. — Често пиша за убийства, но никога не съм срещал човек като Хоторн.
	Той отново се усмихна.
	— Не са много хората като Хоторн, слава Богу.
	— Каква точно е причината да не го харесвате?
	— Кое те кара да мислиш, че не го харесвам? Хич не ми дреме за него, честно казано. Просто си мисля, че не е правилно да се плаща на хора като него, за да вършат полицейска работа, без да са полицаи.
	— Бих искал да разбера какво се е случило. Защо са го уволнили?
	— Ти каза ли му, че ще се срещаш с мен?
	— Не, но той знае, че пиша за него. Той самият пожела да го направя. И аз му казах, че ще се постарая да науча колкото може повече за него.
	— Малко като детектив, а?
	— Така изглежда.
	Зачудих се какво ли би си казал някой, ако ни погледне отстрани. С фигурата си на ръгбист, със своя счупен нос, рядка коса и евтин костюм, Медоус не изглеждаше точно като хората, които обикновено идваха да пийнат в клуб „Граучо“ Както и у Хоторн, у него имаше нещо неопределимо заплашително. Сервитьорът донесе една купичка с гризини „Туиглетс“ и той пъхна ръка в нея. Когато отново я извади, купичката беше наполовина празна.
	— Какво ти разказа за отдел „Убийства“?
	_Хрус-хрус-хрус_. Останала част от разговора премина под звуците на тези проклети гризини, които механично смилаше между зъбите си.
	— Не ми каза нищо. Почти нищо не знам за него. Дори не съм сигурен къде живее.
	— На Ривър Корт, в Блекфрайърс.
	Това беше едва на километър и половина от моя собствен апартамент в Кларкънуел.
	— Доста шикозно местенце. С изглед към Темза. Не знам как се е уредил там. Не е негово.
	— Знаете ли на кой номер?
	Той поклати глава.
	— Не.
	— На мен ми каза, че има жилище в Гантс Хил.
	— Загуби го, когато се раздели с жена си.
	— И аз така си помислих.
	Замълчах.
	— Познавате ли я?
	— Веднъж. Дойде в офиса. Около един и осемдесет, бяла — описваше я така, сякаш беше заподозряна по някакво разследване. — Доста красива, светлокоса, няколко години по-млада от него. Леко притеснена. Поиска да го види и аз я заведох до бюрото му.
	— За какво си говориха?
	— Нямам никаква представа. Никой никога не се мотаеше около Хоторн. Веднага се разкарах.
	— А как се работеше с него?
	— С него не можеше да се работи. Там беше проблемът.
	_Хрус-хрус-хрус_. Той не се наслаждаваше на гризините. Просто ги ядеше.
	— Може ли още едно такова?
	Той вдигна чашата си. Аз направих знак на сервитьора.
	— Хоторн дойде при нас през 2005 година — каза той. — Беше работил в други подразделения — в Сътън и Хендън, но вече не го искаха там и не след дълго разбрахме защо. Казват, че има голяма конкуренция, като работиш по убийства. Вярно е, екипите понякога може да се хванат за гушата. Но в същото време се спогаждаме. Пием заедно след работа. Стараем се да си помагаме.
	— Но той не беше такъв човек. Беше единак и ако искаш истината, никой не обича единаците. Не казвам, че хората не го уважаваха. Той беше адски добър в работата си и постигаше резултати. Имаме едно нещо, което се казва наръчник по убийствата. Чувал ли си го?
	— Не бих казал.
	— Е, не е някаква тайна. Може целия да си го свалиш от интернет, ако искаш да го разгледаш. Излезе преди около двайсет години и е най-пълното ръководство по водене на разследвания за убийство. Пише си го на първа страница. Общо взето, това е наръчник за всичко — от пристигането на първите патрули, до стратегия за обработване на местопрестъплението, до търсене на свидетели от къща на къща и посмъртните процедури. Някои следователи даже си го носят навсякъде с тях, както правят евангелистите с Библията. Това е нашата работа. Процедурите са всичко. Проблемът е, че човек може да се увлече. Познавах един, разследваше някакъв скелет, изровен от криптата в една църква, станал, жертва на убийство още през петдесетте. Той се опитваше да измисли как да прегледа записите от охранителните камери, защото така пише да направиш в наръчника — въпреки че охранителните камери са изобретени двайсет и пет години след престъплението.
	— Виж сега, проблемът с Хоторн беше следният — той винаги правеше всичко по негов си начин. Просто изчезваше, без дори да се обади, защото имал някакво предчувствие или защото извадил късмет, или един Господ знае защо. Но почти всеки път се оказваше прав. Точно това вбесяваше хората. Никой не можеше дори да се приближи до рекордния му брой арести.
	— Тогава какво не им харесваше?
	— Всичко. В ежедневието беше истински кошмар да се работи с него. Държеше се грубо с шефа. Не се разбираше с никого. И не пиеше. Не че го виня, но това не му помагаше. Станеше ли седем вечерта, той изчезваше. Може би се прибираше вкъщи при жена си, макар да се носеха слухове, че кръшкал. Няма значение. Ако се беше сприятелил поне с няколко души, може би някой щеше да се застъпи за него, когато ножът опря до кокала.
	— Казахте ми да не се приближавам до стълби.
	— Всъщност не трябваше да го казвам. Не можах да се стърпя да не му се подиграя.
	Третото водка мартини пристигна. Той го изпи на един дъх.
	— Имаше един човек на име Дерек Абът — шейсет и две годишен пенсиониран учител от Брентфорд, който беше арестуван по време на голямата операция за борба с педофилията. Беше международна и включваше петдесет страни, целта й беше трафикът на детска порнография по пощата и интернет. Беше започнала в Канада и в крайна сметка бяха извършени над триста ареста. Абът беше заподозрян като главен дистрибутор за Великобритания и го бяха довели за разпит. Даже не знам какво правеше точно в управлението в „Пътни“, но беше там.
	Както и да е, намираше се в стаята за арести на втория етаж. Беше вписан, обискиран, всичко както си му е редът, и някой трябваше да го заведе до стаята за разпит, която се намираше в подземието. Обикновено това го върши някой полицай, но наоколо нямаше такъв, и до ден-днешен не помня как точно се случи, но Хоторн изяви желание той да го заведе. Тръгнали по коридора към стълбите — забравих да спомена, че беше счел за нужно да сложи белезници на Абът. Това не беше наложително. Той беше над шейсетгодишен. Не ни беше известно да проявява склонност към насилие. Е, сигурно вече си отгатнал какво се случи след това, а човек можеше само да гадае, защото охранителните камери в тази част на сградата не работеха. Абът се кълнеше, че Хоторн го е спънал. Хоторн отрече. Мога само да ти кажа, че Абът падна с главата напред по четиринайсет стъпала и понеже ръцете му бяха с белезници, не беше успял да се предпази по никакъв начин от удара.
	— Умря ли?
	Медоус поклати глава.
	— Прецака си врата, счупи няколко кости. Ако беше умрял, Хоторн вероятно щеше да е в затвора. Нещата стояха така, че Абът не беше в позиция да вдига много шум около случката и общо взето, цялата история беше потулена. И все пак нямаше как всичко да се замете под килима. Твърде много хора знаеха за това и както вече казах, твърде много хора му бяха набрали доста. И Хоторн го изритаха.
	В тази история нямаше нищо кой знае колко учудващо. Винаги бях знаел, че у Хоторн тлее някаква склонност към насилие, някакво чувство на възмущение, дори — колкото и иронично да звучи — усещане за несправедливост. Ако трябваше да ритне някого надолу по стълбите, то със сигурност щеше да е някой педофил. Напомни ми на поведението му, след като бяхме посетили Реймънд Клунс.
	— Беше ли хомофоб? — попитах аз.
	— Откъде да знам?
	— Трябва да е казвал някакви неща. Дори да не е бил особено социален тип, трябва да е изразявал някакви мнения — може би когато е чел нещо във вестника или като е гледал нещо по телевизията?
	— Не.
	Медоус гледаше купичката от гризините. Беше празна.
	— Хората в полицията вече не изразяват мнението си. Ако започнеш да злобееш по адрес на гейовете или черните, ще те изритат още преди да успееш да си кажеш името. Вече дори не казваме неща като „На работа, момчета“. Трябва да се съобразяваш с равенството между половете. Преди десет години можеше да кажеш нещо нередно и само да те смъмрят. Вече не. В днешно време политическата коректност стои над всичко.
	— Какво се случи с Абът?
	— Нямам представа. Закараха го в болница и повече не го видяхме.
	— Някакъв главен инспектор помага на Хоторн — казах аз.
	— Това е Ръдърфорд.
	Медоус замълча.
	— Нямам какво да кажа за него. А и той няма да говори с теб, така че на твое място не бих си губил времето.
	Той погледна часовника си.
	— Има ли нещо друго?
	— Не знам. Има ли нещо друго, което можете да ми кажете?
	— Не. Но може би има нещо, което ти можеш да кажеш на мен. От известно време обикаляш заедно с Хоторн. Разговарял ли е с човек на име Алан Годуин?
	Внезапно усетих как стомахът ми се свива. Не ми беше минало през ума, че Медоус може да се опита да ме използва, за да изпревари Хоторн в разследването. Едва сега ми хрумна, че може би това е била истинската причина да се съгласи да се срещнем. Веднага си помислих, че не бива да му казвам нищо. Ако Медоус изведнъж обявеше самоличността на убиеца, това щеше да бъде истинско бедствие. Нямаше да има никаква книга!
	В същото време, неочаквано, долових у себе си едно чувство на лоялност към Хоторн, което вероятно се беше зародило през последните няколко дни, защото определено не го бях забелязвал преди. Ние бяхме екип. Ние двамата — а не Медоус или някой друг — щяхме да разрешим престъплението.
	— Не съм присъствал на всички разпити — казах аз, доста вяло.
	— Не съм сигурен, че ти вярвам.
	— Вижте… съжалявам. Наистина не мога да говоря за това, което прави Хоторн. Имаме уговорка. Поверително е.
	Медоус ме изгледа така, както сигурно би погледнал човек, пребил пенсионер, или някой убиец на дете. Бях се срещал с него три пъти и го бях преценил като бавен, посредствен, дори глуповат. Предполагам, че мислено му бях отредил ролята на герой от рода на Джап, Лестрад или Бърдън: онзи, който никога не разрешава случая. Сега виждах, че съм го подценил. Той също можеше да бъде опасен.
	— Явно не знаеш много неща, Антъни — каза той. — Но предполагам, че си чувал за възпрепятстване на правосъдието.
	— Да.
	— Възпрепятстване на полицейски служител по време на изпълнение на задълженията му, съгласно наредбата за полицията от 1991 година. Може да бъдеш глобен хиляда паунда или да влезеш в затвора.
	— Това е абсурдно — казах аз.
	И наистина беше така. Все пак това не беше „Скотланд Ярд“ — бяхме в клуб „Граучо“. И аз го бях поканил!
	— Задавам ти най-обикновен въпрос.
	— Задайте го на него — казах аз, без да отмествам очи от неговите.
	Нямах никаква представа какво щеше да направи. Но сетне, съвсем неочаквано, той се отпусна. Бурята беше преминала. Сякаш тази малка неприятна ситуация изобщо не се беше случвала.
	— Забравих да спомена — каза той. — Синът ми много се развълнува, когато разбра, че ще се срещам с теб.
	— Така ли?
	Бях си поръчал джин с тоник. Отпих една глътка.
	— Да. Той е голям почитател на Алекс Райдър.
	— Много се радвам да го чуя.
	— Всъщност… — Медоус изведнъж се смути.
	Носеше кожено куфарче и сега бръкна в него. Знаех какво щеше да последва. През годините съм се научил добре да разпознавам езика на тялото. Медоус извади един екземпляр от „Шперцът“, третия роман за Алекс Райдър. Беше чисто нов. Сигурно беше минал през някоя книжарница на път за клуба.
	— Ще му я надпишеш ли? — попита той.
	— С удоволствие — отговорих аз и извадих химикалка. — Как се казва?
	— Брайън.
	Отворих книгата и написах на първата страница:
C>
	_На Брайън. Срещнах се с баща ти и той едва не ме арестува. Всичко най-добро_.
C$
	Подписах се и му върнах книгата.
	— За мен беше удоволствие да се срещнем — казах аз. — Благодаря ви за помощта.
	— Май спомена, че ще ми платиш за отделеното време.
	— О, да — казах аз и бръкнах в портфейла си. — Ето петдесет паунда.
	Той погледна часовника си.
	— Всъщност седим тук от един час и десет минути.
	— Толкова дълго?
	— И ми отне трийсет минути да дойда до тук.
	Той си тръгна със сто паунда. Освен това платих за трите коктейла и му надписах книгата. И какво получих в замяна? Не бях сигурен, че сделката си струваше.


>	Седемнайсет: Кентърбъри

	За разлика от друг път очаквах с нетърпение срещата с Хоторн и когато на следващия ден се видяхме на гара „Сейнт Панкрас“, до „Кингс Крос“, видях, че той е в добро настроение. Вече беше купил билетите и ме накара да платя само своя.
	Настанихме се един срещу друг, от двете страни на масичката, докато влакът излизаше от гарата, но преди да успея да започна разговор, той неочаквано извади бележник, химикалка и една книга с меки корици. Погледнах заглавието от обратната страна. Книгата беше „Чужденецът“ на Албер Камю, в превод от френски. Беше втора ръка, класическо издание на „Пенгуин“, с откъснати страници и почти се разпадаше. Останах много изненадан. Никога не ми беше хрумвало, че Хоторн би чел нещо — освен може би някой жълт вестник. Съвсем не ми приличаше на човек, който би проявил интерес към художествена литература, и със сигурност не към някакъв млад човек, лутащ се в дълбините на екзистенциализма в Алжир през 40-те години на двайсети век. Ако някой ме беше попитал, може би щях да си го представя как разгръща някой роман на Дан Браун, или даже нещо с малко повече насилие: Харлан Коубън или Джеймс Патерсън. Дори това би ми се сторило прекалено. Хоторн беше умен и добре образован, но не ми приличаше на човек, който притежава какъвто и да било вътрешен свят, основаващ се на въображението.
	Не исках да го прекъсвам, но в същото време изгарях от нетърпение да му разкажа теорията си за разгадаването на убийствата на Даяна Купър и нейния син, и след петнайсет минути, през които мълчаливо изчаквах Лондон да се изплъзне покрай мен, не можех да издържам повече. През това време той прочете три страници, като между другото ги обръщаше с една решителност, която издаваше, че всяка от тях му е коствала усилие, и че с радост никога повече нямаше да се върне към нея.
	— Харесва ли ти? — попитах аз.
	— Моля?
	— _„L etranger“_.
	Той ме изгледа с празен поглед, затова му преведох заглавието.
	— „Чужденецът“.
	— Става.
	Той разбра, че ровя за информация, и за миг се подразни. Но за разлика от друг път, сам прояви желание да сподели.
	— Не съм я избрал аз.
	— Така ли?
	— Трябва да я прочета за литературния ми клуб.
	Хоторн посещаваше литературен клуб! Ако ми беше казал, че ходи на курсове по плетене, нямаше да ми се стори по-нелепо.
	— Прочетох я, когато бях на осемнайсет — казах аз. — Доста ми се отрази. Идентифицирах се с Мьорсо.
	Мьорсо е главният герой. Той се рее безцелно през романа — „Мама умряла днес. Или може би вчера…“*1 — убива един арабин, влиза в затвора, умира. Цялата студенина на характера му, липсата на връзка с останалия свят ме привличаше. Като тийнейджър донякъде ми се искаше да приличам на него.
	[*1 Превод: Георги Панов. — Б. пр.]
	— Повярвай ми, приятел, нямаш нищо общо с Мьорсо — отговори Хоторн и затвори книгата. — Постоянно срещам хора като него. Те са мъртви отвътре. Излизат, вършат разни глупости и после си мислят, че светът е длъжен да ги търпи. Не бих писал за такива хора. Не бих и чел за тях, но пък тази книга не я избрах сам.
	— И кой друг участва в този литературен клуб? — попитах аз.
	— Просто разни хора.
	Почаках да ми разкаже още.
	— Познаваме се от библиотеката.
	— Кога се срещате?
	Той не каза нищо. Аз погледнах през прозореца към редиците долепени една до друга къщи, обърнати с гръб към железопътните линии — с малки дворчета, които ги отделяха от тропота на влаковете. Навсякъде имаше боклуци. Всичко беше покрито със сив прах.
	— Какви други книги си чел? — попитах аз.
	— Защо ме разпитваш?
	— Бих искал да знам.
	Той се замисли. Виждах, че започва да се дразни.
	— Лайънъл Шрайвър. Един роман за момче, което убива свой съученик. Този беше последният.
	— „Трябва да поговорим за Кевин“. Хареса ли ти?
	— Писателката е умна. Кара те да мислиш.
	Той замълча. Беше забелязал опасността това да се превърне в разговор.
	— Трябва да мислиш за случая — каза той.
	— Всъщност го правя — Хоторн ми беше предоставил точно онази възможност, на която се бях надявал, и аз я сграбчих. — Знам кой е убиецът.
	Той затвори книгата си, вдигна глава и впери в мен поглед, в който присъстваха поравно предизвикателство и убеждението, че ще се издъня.
	— И кой е той? — попита той.
	— Алан Годуин — казах аз.
	Хоторн кимна бавно, но не в знак на съгласие.
	— Имал е основателна причина да убие Даяна Купър — съгласи се той. — Но беше на погребението по същото време, по което там бяхме и ние. Мислиш, че е имал време да прекоси Лондон и да стигне до апартамента на Деймиън?
	— Той си тръгна от гробището веднага, щом засвири музиката — и кой, ако не той, би сложил електронния будилник в ковчега? Ти чу какво ни каза. Това е била любимата песничка на умрелия му син.
	Продължих да говоря, преди да успее да ме спре.
	— Това не може да няма нещо общо с Тимъти Годуин. Точно това е причината да сме в този влак и просто е ясно, че никой друг не е имал причина да убие Даяна Купър. Да не би да е била чистачката, защото е крала пари от нея? Или Реймънд Клунс с глупавия си мюзикъл? Стига де! Учудвам се, че изобщо спорим.
	— Аз не споря — каза Хоторн равнодушно — той обмисли онова, което бях казал току-що, и след това тъжно поклати глава. — Деймиън Купър си е бил вкъщи по време на инцидента. Той не е имал нищо общо със случилото се. Какъв тогава е бил мотивът за неговото убийство?
	— Мисля, че го разгадах — отвърнах аз и изиграх най-силната си карта. — Представи си, че не Даяна Купър е била зад волана на колата. Представи си, че зад волана е бил Деймиън Купър. Може да е бил пиян или не знам — надрусан с кокаин. Мери О’Брайън всъщност не е видяла лицето й. Доколкото ни е известно, установили са самоличността й само въз основа на регистрационния номер на колата.
	— Тя сама се е предала.
	— Може да го е направила, за да предпази Деймиън. Той й е бил син. Тъкмо е започвал да става известен. Може да е бил пиян или надрусан с кокаин и нещо такова. Това би съсипало кариерата му, затова тя го е отнесла! И си е съчинила цялата история, че си е била забравила очилата, за да се отърве.
	— Няма никакви доказателства за това.
	— Всъщност имам — казах аз и изиграх следващия си коз. — Докато говорихме с Реймънд Клунс, той спомена, че когато обядвал с нея, в деня на смъртта й, я видял как излиза от спирката на метрото. _„Тя ми помаха от отсрещния тротоар.“_ Това бяха думите му. Ако е можела да го види от отсрещния тротоар, значи е имала отлично зрение. Съчинила си е цялата история.
	Хоторн ме награди с необичайна усмивка. Тя озари лицето му, но изчезна в миг.
	— Виждам, че си бил наблюдателен — каза той.
	— Слушах внимателно — казах предпазливо аз.
	— Работата е там, че когато е излизала от спирката на метрото, може да е носила очилата си — продължи Хоторн — изглеждаше искрено натъжен, сякаш му беше мъчно, задето се налага да направи теорията ми на пух и прах. — Клунс не каза нищо по този въпрос. И ако не е карала самата тя, защо никога вече не е седнала зад волана? Защо се е преместила в друга къща? Струва ми се, че е била прекалено разстроена от нещо, което не е направила.
	— Може да е била толкова разстроена заради онова, което е направил Деймиън. И тя е била съучастник! Алан Годуин по някакъв начин е разбрал истината и затова ги е убил и двамата. Били са еднакво виновни.
	Влакът беше набрал скорост. Сградите в източната част на Лондон отстъпваха на малко по-зелени и широки пространства.
	— Теорията ти не ми се връзва — каза Хоторн. — От полицията сигурно са проверили зрението й след инцидента, а освен това забравяш и много други неща.
	— Като например?
	Хоторн вдигна рамене, сякаш не искаше да продължава разговора. Но после може би се смили над мен.
	— В какво състояние на духа е била Даяна Купър, когато е отишла в погребалния дом? — попита той. — И кое е било първото, което е видяла, когато е стигнала там?
	— Ти ми кажи.
	— Не е нужно, приятел. Ясно е още в онази безсмислена първа глава, която ми даде да прочета. Но според мен ще видиш, че то е и най-важното. Всичко се върти около него.
	Кое беше първото, което Даяна Купър беше видяла, пристигайки в погребалния дом?
	Опитвах се да се поставя на нейно място: слизам от автобуса, тръгвам надолу по тротоара. Очевидно ставаше дума за името „Корнуолис и синове“, изписано неведнъж, а два пъти. А може пък да е видяла часовника, спрял една минута преди полунощ. Но какво общо би могло да има това с каквото и да било? На витрината е имало и една мраморна книга — традиционна декорация, каквато може да се види в почти всеки погребален дом. Ами състоянието на духа й? По думите на Хоторн Даяна Купър е знаела, че ще умре. Някой я е заплашвал, но тя не е отишла в полицията. Но защо?
	Внезапно се ядосах.
	— За Бога, Хоторн — казах аз. — Повлякъл си ме през половин Англия, чак до брега на морето. Поне можеш да ми кажеш какво ще правим.
	— Вече ти казах. Ще се срещнем със съдията. След това ще отидем на мястото на злополуката.
	— Значи все пак мислиш, че е от значение.
	Той се усмихна. Виждах отражението на лицето му в прозореца, заедно с провинциалните пейзажи, които се редуваха от външната страна.
	— Когато ти плащат на ден, всичко е от значение — каза той.
	После се върна към книгата си и не каза нищо повече.

	* * *

	Найджъл Уестън — съдията, който беше водил делото „Короната срещу Даяна Купър“, но беше отсъдил в полза на втората — живееше в самия център на Кентърбъри, с изглед към катедралата от едната страна и колежа „Сейнт Огъстин“ от другата. Сякаш, след като цял живот се беше занимавал с право, беше решил да се заобиколи с история и религия: древни стени, островърхи кули, семинаристи на велосипеди. Къщата му беше квадратна, масивна и пропорционална, с изглед към една морава. Беше комфортен дом в едно комфортно градче, където един човек вече се наслаждаваше на комфортен живот.
	Хоторн беше уговорил да се срещнем в единайсет часа и докато плащах на таксито, Уестън вече ни чакаше на прага. Приличаше по-скоро на музикант, отколкото на пенсиониран юрист, може би на диригент: строен и слаб, с дълги пръсти, посребряла коса, любознателни очи. Беше прехвърлил седемдесетте, започнал беше да се смалява с възрастта, сякаш чезнещ в жилетката с едра плетка и панталоните от рипсено кадифе, с които беше облечен. Носеше пантофи, а не обувки. Очите му бяха хлътнали, вперени в нас над строгите скули, като съдии на своя президиум.
	— Заповядайте. Надявам се, че сте пътували добре. Влаковете бяха наред, нали?
	Зачудих се защо е толкова сърдечен. Предположих, че Хоторн не му е казал защо сме тук.
	Последвахме го в един коридор с дебели килими, старинни мебели и скъпи произведения на изкуството. Разпознах една рисунка на Ерик Гил и акварел на Ерик Равилиус — и двете оригинали. Той ни покани в малка дневна, с изглед към градината. Гореше огън — също истински. На масата вече бяха поднесени кафе и бисквити.
	— Много се радвам да се запознаем, господин Хоторн — започна той, след като седнахме. — Имате доста добра репутация. Онази история с руския посланик. Случаят „Безруков“. Отлична полицейска работа.
	— Не го осъдиха — припомни му Хоторн.
	— Той имаше чудесна защита и съдебните заседатели, по мое мнение, бяха погрешно напътствани. Но нямаше съмнение, че беше виновен за извършените престъпления. Ще желаете ли кафе?
	Не бях очаквал съдията да е запознат с работата на Хоторн и се зачудих дали случаят „Безруков“ датира от времето, когато е работил в полицията, или след това. Самото име звучеше неправдоподобно. Какво би могла лондонската полиция да има вземане-даване с посолството на Русия?
	Съдията наля кафе и на трима ни. Огледах стаята, която беше почти изцяло заета от малък роял „Блютнер“ с половин дузина снимки в старовремски рамки, подредени върху капака. На четири от тях се виждаше Уестън с някакъв друг мъж. На едната бяха облечени с хавайски ризи и къси панталони, хванати за ръка. Не се съмнявах, че и Хоторн вече ги беше забелязал.
	— И така, какво ви води в Кентърбъри? — попита той. Разследвам двойно убийство — обясни Хоторн. — Даяна Купър и нейният син.
	— Да. Прочетох за случилото се. Потресаващо. Вие сте консултант към лондонската полиция.
	— Да, сър.
	— Много мъдро от тяхна страна да не ви изпускат! Мислите, че пътният инцидент в Дийл и злощастната смърт на малкото дете по някакъв начин е свързан с убийствата?
	— Не изключвам нищо, сър.
	— Така и трябва. Всъщност при подобни случаи емоциите често надделяват и забелязвам, че наближава десетата годишнина от самия инцидент, така че може би има някаква връзка. От друга страна, вие несъмнено имате достъп до пълните преписи от съда, така че не виждам как бих могъл да ви помогна.
	Той все още говореше като съдия. Нито една дума не излизаше от устата му, преди да бъде внимателно обмислена.
	— Винаги е от полза да разговарям директно с хората, които са били замесени.
	— Съгласен съм. Това е разликата между показания и писмени изявления. Срещали ли сте се с роднините? Със семейство Годуин?
	— Да, сър.
	— Изпитвам голямо съжаление към тях. И тогава изпитвах голямо съжаление към тях и не го скрих. Според тях решението не беше справедливо, но — сигурен съм, че няма нужда да ви казвам това, господин Хоторн — гледната точка на семейството на жертвата, особено в случай като този, не може да бъде взета под внимание.
	— Разбирам.
	Точно тогава вратата се отвори и един друг мъж надникна вътре. Разпознах го от снимките. Беше нисък, доста набит и с около десет години по-млад от Уестън, и носеше една пазарска чанта за многократна употреба.
	— Тъкмо излизам — каза той. — Искаш ли нещо?
	— Оставих списъка за пазаруване в кухнята.
	— Взех го. Просто се чудех дали не си забравил нещо?
	— Трябват ни таблетки за миялната.
	— Има ги в списъка.
	— Мисля, че няма друго.
	— До скоро.
	Мъжът отново изчезна.
	— Това е Колин — каза Уестън.
	Беше много жалко, че Колин избра точно този момент да се представи. Погледнах към Хоторн. Нищо в поведението му не се беше променило, но ясно долавях в стаята известно напрежение, което липсваше преди, и съм сигурен, че краткото прекъсване повлия на разговора и на посоката, в която той пое след това.
	— Вестниците не бяха особено доволни от вашата присъда — каза Хоторн и аз долових едно злостно пламъче в очите му.
	Уестън бегло се усмихна.
	— Никога не съм си поставял за цел да чета публикациите по вестниците — каза той. — Тяхното задоволство или недоволство нямат нищо общо с фактите.
	— Фактите говорят, че тя е убила едно осемгодишно дете, осакатила е брат му и се е отървала само с леко мъмрене.
	Усмивката на Уестън избледня още повече.
	— Задачата на прокуратурата беше да докаже че съгласно Закона за движение по пътищата, параграф 2 от 1988 година, смъртта е била вследствие от безразсъдно шофиране — каза той. — Това не стана — и с основание. Госпожа Купър не беше нарушила правилата за движение и с нищо не беше допринесла за създаването на значителен риск. Не беше употребила алкохол или наркотици. Има ли нужда да продължавам? Не е имала намерение да убива никого.
	— Не е носела очилата си — каза Хоторн и ме погледна предупредително, за да не го прекъсвам.
	— За жалост, това беше така, съгласен съм — но трябва да сте наясно, господин Хоторн, че инцидентът се случи през 2001 година. Оттогава насам, законът беше изменен по-стриктно в тази конкретна част, и според мен с пълно право. Но така или иначе, даже ако разглеждах делото днес, дори вземайки предвид новите разпоредби, мисля, че бих взел същото решение.
	— Каква е причината за това?
	— Обърнете внимание на преписа. Както защитата успешно демонстрира, отговорността не е лежала единствено върху обвиняемата. Двете деца са изтичали на пътя. Видели са едно магазинче за сладолед на отсрещния тротоар. Бавачката за кратко е изгубила контрол над тях. Тя по никакъв начин не е била виновна, но дори госпожа Купър да беше носила очилата си, твърде вероятно е, че все пак е нямало да успее да спре навреме.
	— Затова ли сте казали на съдебните заседатели да я пуснат.
	Уестън изглеждаше засегнат. Отговори едва след няколко секунди.
	— Не съм направил нищо подобно и честно казано, намирам изказа ви за донякъде обиден. Ако трябва да бъдем точни, би било напълно в правомощията ми да посъветвам съдебните заседатели да не я обявят за виновна, а те на свой ред биха имали правото да пренебрегнат мнението ми. Съгласен съм, че преценката ми клонеше в полза на госпожа Купър, но отново трябва да вземете предвид фактите. Става дума за една многоуважавана личност, без каквото и да било криминално досие. Тя не беше извършила никакво престъпление съгласно тогавашния закон. Колкото и трагично да беше всичко от гледната точка на семейството на двете деца, лишаване от свобода щеше да бъде напълно неуместно.
	Хоторн се наведе напред и аз отново си представих животно от джунглата, готово да убие своята жертва.
	— Вие сте я познавали.
	Четири прости думи, а бяха последвани от едно мълчание, което се прояви почти физически, като затръшването на вратичка в моргата. Това беше моментът, в който всичко се промени — когато Найджъл Уестън разбра, че в стаята има някаква опасност. Ясно чух пукането на огъня и почувствах как топлината му пари лицето ми.
	— Моля? — каза Уестън.
	— Просто ми е интересно, че сте я познавали. Запитах се дали това по някакъв начин не се е отразило върху случая.
	— Грешите. Аз не я познавах.
	Хоторн изглеждаше объркан.
	— Вие сте били близък приятел с Реймънд Клунс — каза той.
	— Не мисля, че…
	— Реймънд Клунс, театралният продуцент. Не е име, което лесно се забравя, поне по мое мнение. А и ви е изкарал доста пари.
	Уестън с трудност съумяваше да запази самообладание.
	— Наистина познавам Реймънд Клунс, при това доста добре. Той е и сред социалните, и сред деловите ми контакти.
	— Инвестирали сте в една постановка.
	— По-точно, инвестирах в две постановки. „Клетка за птици“ и „Колко е важно да бъдеш сериозен“.
	— Деймиън Купър е изпълнявал главна роля във второто. Запознахте ли се с него и с майка му на празненството след премиерата?
	— Не.
	— Но сте обсъждали делото с Клунс.
	— Кой ви каза това?
	— Той самият.
	Търпението на Уестън се беше изчерпило.
	— Как смеете да седите в дома ми и да отправяте подобни обвинения! — каза той.
	Не беше повишил глас, но беше разярен. Ръката му беше стиснала края на креслото. Виждах издутите му вени под кожата.
	— Имах много далечно, повърхностно познанство с госпожа Купър. Всеки човек с капка интелект би осъзнал, че който и да е съдия в тази страна би могъл да се окаже в подобна ситуация, и според вашата логика би бил принуден да се оттегли от делото. Сигурно сте чувал за теорията на шестте степени на разделение. По една случайност аз наистина бях на празненството след премиерата на „Колко е важно да бъдеш сериозен“, но ако Деймиън Купър или майка му са били там, то аз нито съм ги виждал, нито съм разговарял с тях.
	— И госпожа Купър не е помолила Реймънд Клунс да поговори с вас по време на процеса?
	— Защо би направила подобно нещо?
	— За да ви убеди да погледнете нещата от нейната гледна точка. Може да сте били склонен да го послушате, защото и двамата сте били… как се казва?
	— Вие ми кажете!
	— Покровители! И вие, и госпожа Купър сте инвестирали в постановките му.
	— Чух достатъчно — Уестън се изправи. — Съгласих се да се срещнем, защото мислех, че мога да помогна, а и знаех за вашата репутация. Вместо това вие дойдохте тук с всевъзможни неприятни инсинуации и не виждам абсолютно никакъв смисъл да продължавам този разговор.
	Но Хоторн не беше приключил.
	— Знаете ли, че Реймънд Клунс ще влезе в затвора?
	— Помолих ви да си вървите! — извика гръмогласно Уестън.
	Така и направихме.

	* * *

	Когато се озовахме обратно на улицата, на път към гарата, аз се обърнах към него.
	— Какво точно се надяваше да постигнеш с това? — попитах аз.
	Хоторн съвсем не изглеждаше смутен. Запали си цигара.
	— Просто опипвах почвата.
	— Наистина ли мислиш, че става въпрос за някаква гей конспирация? Че Реймънд Клунс и Найджъл Уестън са „се наговорили“, както сам се изрази, само защото по някаква случайност имат една и съща сексуална ориентация? Защото ако мислиш така — трябва да бъда честен с теб — според мен имаш проблем.
	— Може би имам много проблеми — отговори Хоторн. Крачеше по-бързо и не ме поглеждаше. — Но не съм споменал нищо за секс. Говорех за пари. Защо дойдохме чак тук? Защото искаме да разберем повече за злополуката, за връзката между Даяна Купър и семейство Годуин. Съдия Найджъл Уестън беше част от тази връзка и това е всичко, което исках да проуча.
	— Мислиш, че може да е имал нещо общо с нейното убийство?
	— Всеки, с когото се срещнахме, е имал нещо общо с нейното убийство. Може да умреш в леглото си. Може да умреш от рак. Може да умреш от старост. Но когато някой те накълца на парчета или те удуши, тогава има някаква схема, някаква мрежа — и точно това се опитваме да разкрием. — Той поклати глава. — Не знам! Може би не си човек за тази работа, Тони. Може би трябваше да избера някой от другите писатели.
	— Моля? — бях ужасен. — Говорил си с други писатели?
	— Разбира се, приятел. Те ми отказаха.


>	Осемнайсет: Дийл

	Не разговарях с Хоторн във влака към Дийл. Седнахме от двете страни на пътеката, по-отдалечени един от друг от когато и да било. Хоторн четеше своята книга, като решително обръщаше страниците. Аз зяпах навъсено през прозореца и си мислех за онова, което беше казал. Може би нямаше причина да се сърдя и се зачудих с какви ли други писатели беше разговарял, но докато пристигнахме, вече бях успял да се отърся от цялата случка. Нямаше значение как беше стигнал до мен. Това беше моята книга и изпитвах още по-голяма решимост да се уверя, че аз съм онзи, който контролира нещата.
	Никога преди не бях идвал в Дийл, но винаги бях искал да го направя. В гимназията четях книгите на Сесил Форестър, а приключенията на Хорнблоуър започваха оттук. Тук се развива и действието в третия роман за Джеймс Бонд, „Мунрейкър“: Хуго Дракс възнамерява да разруши Лондон с някаква новоизобретена ракета Фау–2, която да изстреля от своята бърлога недалеч оттук. Тук се развива част от действието и в един мой много любим роман, „Големите надежди“. Героят, Ричард Карстоун, е назначен на служба в този град.
	Всъщност винаги съм обичал крайбрежните градчета, особено извън сезона, когато улиците са пусти, а небето е посивяло и ръми. По времето, когато четях книгите за Хорнблоуър, родителите ми често пътуваха до Южна Франция, но пращаха мен, сестра ми и бавачката в Инстоу, в Девъншир, и животът по английското крайбрежие остана запечатан дълбоко в ума ми. Обичам пясъчните дюни, ротативките, кейовете, чайките, ментовите пръчки с онзи надпис, който незнайно как е запечатан вътре. Имам слабост към кафенетата и чайните с възрастните дами, които си наливат мътен чай, към дебелите парчета маслен сладкиш с шоколад и магазинчетата, където продават рибарски мрежи, рейки за палатки и шапки със смешни надписи. Предполагам, че е от възрастта. В днешно време, когато на някого му се прииска да отиде на евтина почивка, се качва на самолета. Но това също е част от очарованието на тези малки крайбрежни градчета: фактът, че вече са забравени.
	Дийл ми се стори учудващо лишен от очарование, когато излязохме от гарата и тръгнахме надолу по главната улица, а чайките врещяха подир нас от покривите. Беше май, но сезонът все още не беше започнал и времето беше просто ужасно. Запитах се какво ли е да живееш тук, уловен в капана на триъгълника между възголемия магазин за хранителни стоки от веригата „Сейнсбърис“ и неизбежните супермаркети „За 1 паунд“ и „Айсленд“. Едно питие в кръчмата „Сър Норман Уиздъм“, вечеря в китайския ресторант „Лун Хин“, а после към нощния клуб и бар „Оушън Румс“ (входа откъм КООП-а).
	Стигнахме до морето, толкова студено и неприветливо, колкото може да бъде само Ламаншът. Дийл има кей, но той е един от най-депресиращите на света — пуста дълга бетонна алея в стила на бруталистката архитектура, без каквито и да било забавления: нито игрални зали, нито трамплини, нито въртележки. Зачудих се защо семейство Годуин бяха пратили децата си тук. Несъмнено би могло ла се намери някое по-забавно място?
	Но градчето постепенно ме спечели. Имаше онази особена борбеност на всички крайбрежни градчета, онова усещане, че съвсем буквално се намира отвъд границите на обичайното, че е на ръба. Много от къщите и вилите, обърнати с лице към морето, бяха боядисани в ярки цветове и имаха преливащи от цветя сандъчета по прозорците. Каменният плаж, който се спускаше към водата, в далечината преминаваше в широка пешеходна алея с десетки пейки. Имаше цветни лехи, морави, парк, стари рибарски лодки, полегнали на една страна, тичащи кучета, кръжащи чайки. Стигнахме до един миниатюрен замък и започнах да осъзнавам, че под лъчите на слънцето, Дийл може да се окаже изпълнен с приключения. Бях прекалено скептичен. Трябваше да го видя през очите на дете.
	Не отидохме първо на мястото на инцидента. Хоторн искаше да види къде е живяла Даяна Купър и затова, когато стигнахме до морето, свихме надясно — в посока на съседния Уолмър. Все още не си говорехме, но докато крачехме край брега, минахме покрай един стар антикварен магазин и Хоторн внезапно спря и се загледа във витрината. Нямаше кой знае колко неща: един корабен компас, глобус, шевна машина, няколко плесенясали книги и снимки. Но сякаш за да сложи край на мълчанието, той посочи с пръст и каза:
	— Това е „Фоке Вулф“ 190.
	Гледаше някакъв немски изтребител с три черни кръста и цифрата 1 на корпуса, висящ на една връвчица. В пилотската кабина се виждаше мъничък пилот. Беше един от онези пластмасови комплекти на „Ревъл“, „Мачбокс“ или „Еърфикс“ — които децата едно време сглобяваха, но честно казано, този беше направен толкова добре, че се съмнявах да са взели участие каквито и да било деца.
	— Едноместен едномоторен изтребител, разработен през трийсетте — продължи той. — Луфтвафе са го използвали по време на войната. Бил е любимият им самолет.
	Говореше един доста по-различен Хоторн и аз разбирах, че ми предоставя тази частица информация като опит за примирие, за да компенсира онова, което ми беше казал във влака. Аз не се интересувах от историята на изтребителя. Интересувах се от факта, че Хоторн ми беше издал едно от своите увлечения. Всъщност той беше разкрил две неща за себе си в рамките на един ден. Първо литературния клуб, а сега и това. Не виждах каква точно беше връзката между двете и неговия характер, но беше някакво начало, и аз му бях благодарен за това.
	Повървяхме петнайсетина минути и в някакъв момент Дийл премина в Уолмър, а ние пристигнахме в „Стонор хаус“, където Даяна Купър беше живяла преди злополуката, принудила я да се премести. И от двете страни на къщата имаше по една улица — Ливърпул Роуд отзад и Бийч отпред — свързани от частна алея за коли с пищни железни порти в двата края. От малкото, което знаех за Даяна Купър, бих казал, че къщата й беше прилягала доста добре. Със сигурност можех да си представя как живее тук. Беше бледосиня, масивна, добре поддържана, на два етажа, с няколко комина и един гараж. Два каменни лъва пазеха пред вратата. Беше заобиколена от жив плет и изкусно подрязани полутропически растения, спретнато подредени в тесни лехи. Цялата къща бе заобиколена от каменна ограда, така че беше едновременно закътана и впечатляваща. Разбира се, някои от нещата може да са били добавени от новите собственици, но имах усещането, че по-скоро са си били така.
	— Ще натиснем ли звънеца? — попитах аз.
	Стояхме откъм Ливърпул Роуд. Доколкото можех да видя, в къщата нямаше никого.
	— Не. Няма нужда.
	Хоторн извади от джоба си един ключ и видях от него да виси табелка с името на къщата. За миг се почувствах объркан. След това си спомних. Беше го взел от кухнята на Даяна Купър, макар да не бях сигурен точно кога. Не мислех, че от полицията му бяха позволили да взема веществени доказателства, така че вероятно не подозираха за съществуването на ключа.
	Той беше масивен, грубоват, старомоден. Не беше модерен секретен ключ. Сега видях, че нямаше как да отключва входната врата. Беше много по-вероятно да е за желязната порта. Хоторн го пробва няколко пъти, но после поклати глава.
	— Не е за тук.
	Заобиколихме от другата страна на къщата и пробвахме портата, което водеше към улица Бийч, но ключът не стана и там.
	— Жалко — измърмори Хоторн.
	— Защо е запазила ключа? — попитах аз.
	— Точно това исках да разбера.
	Хоторн се озърна и аз си помислих, че ще тръгнем обратно към Дийл — но тогава той забеляза още една желязна порта от другата страна на улицата. Към „Стонор хаус“ имаше съвсем отделна, частна градина, точно до плажа. Като се усмихна на себе си, той пресече улицата и за трети път пробва ключа. Този път той се завъртя.
	Влязохме в малко, квадратно пространство с храсти от четирите страни. Не беше точно градина; по-скоро дворче с миниатюрни тисови дръвчета и розови лехи, които ограждаха един пищно украсен фонтан с две дървени пейки, поставени една срещу друга. Земята беше настлана с каменни плочи. Имаше театрален ефект — като сцена от детска приказка. Още докато крачехме към фонтана, който беше пресъхнал и не беше използван от доста време, аз изпитах някакво чувство на тъга и имах доста ясна представа какво щяхме да открием.
	Ето го и него — надписът беше гравиран върху каменния фонтан.
C>
	Лорънс Купър.
	10 юни 1946 година 3 август 1990 година.
	„Заспиваш и сънуваш може би“*
	[* превод: Валери Петров. — Б. пр.]
C$
	— Нейният съпруг — казах аз.
	— Да. Умрял е от рак и тя е направила това място в негова памет. Не е могла да остане в къщата, но е знаела, че винаги ще иска да се връща. Затова е запазила ключа.
	— Сигурно много го е обичала — казах аз.
	Той кимна. Този път и на двамата ни беше еднакво неудобно да стоим тук.
	— Хайде да си тръгваме — каза той.

	* * *

	Злополуката, променила живота на Даяна Купър, беше станала близо до хотел „Роял“ в центъра на Дийл. „Роял“ беше красивата сграда в джорджиански стил, където Мери О’Брайън е била отседнала с Джеръми и Тимъти Годуин.
	Оставали само няколко минути до времето за вечеря и лягане, когато колата ги беше прегазила.
	Спомних си какво ни беше разказала Мери. Децата си бяха тръгнали от каменистия плаж, който се намираше зад нас, с каменистия наклон, водещ надолу към морето. Кеят беше наблизо. Тук пътят беше по-широк отвсякъде другаде в Дийл и съответно колите се движеха по-бързо. Виждах Кръстовището с Кинг Стрийт. Имаше едно магазинче, в което се продаваха сувенирни камъчета от Диил, и една зала за аркадни игри на ъгъла. Оттам беше дошла Даяна Купър. Пред мен имаше още магазинчета, подредени нагъсто едно до друго: кръчма, хотел, аптека — представяше се като „АПТЕКАТА НА КЕЯ“. И най-сетне, до нея, се намираше магазинчето за сладолед с витрина от горе до долу и ярък раиран навес.
	Беше толкова лесно да си представя как се е случило: колата профучава откъм ъгъла, като се движи твърде бързо, за да се включи пред идващите автомобили. Двете деца решават точно в този момент да се отскубнат от бавачката си, затичват се по тротоара и излизат на улицата, забързани да стигнат до магазинчето за сладолед срещу тях. Найджъл Уестън може би имаше право. Дори с очила на Даяна Купър щеше да й бъде твърде трудно да спре навреме. Нещастието се бе случило точно по това време на годината, почти на същия ден. Пешеходната алея трябва да е била също толкова безлюдна, небето вероятно точно толкова сиво.
	— Откъде ще започнем? — попитах аз.
	Хоторн кимна към отсрещната страна на улицата:
	— Магазинчето за сладолед.
	Виждаше се, че е отворено. Пресякохме и влязохме вътре.
	Казваше се „СЛАДОЛЕДИТЕ НА ГЕЙЛ“ и беше ведро, старомодно магазинче с пластмасови столове и ламиниран под. Сладоледът, който се продаваше, беше домашно приготвен, подреден в дузина различни канти в хладилна витрина, която беше виждала и по-добри времена. Фунийките бяха подредени една върху друга на витрината и изглеждаха така, сякаш бяха стояли там известно време. При Гейл се продаваха и газирани напитки, шоколад, чипс и пакетчета с предварително подбрани различни видове бонбони — още едно от изделията, типични за крайбрежните градчета. В менюто на стената се предлагаха яйца, бекон, наденички, гъби и пържени картофи: „НЯМА МЯСТО ЗА ДИЙЛЕМА, ИЗБЕРЕТЕ ПЪЛНАТА ЗАКУСКА“ Бях се чудил колко ли време ще мине, преди да срещна очевидната шега, свързана с името на градчето.
	Само две от масите бяха заети. На едната седеше възрастна двойка. Две млади майки с детски колички и бебета бяха на другата. Приближихме се до щанда, зад който стоеше едра, усмихната жена на около петдесет години, облечена с рокля и престилка със същите райета като на навеса, готова да ни обслужи.
	— Какво ще желаете? — попита тя.
	— Надявам се, че можете да ни помогнете — каза Хоторн. — От полицията съм.
	— Така ли?
	— Проучвам инцидента, който преди време се е случил тук. Две деца са били ударени от кола.
	— Но това беше преди десет години!
	— Даяна Купър — жената, което е шофирала… е мъртва. Не прочетохте ли за това във вестниците?
	— Май ми се мерна нещо. Но не виждам…
	— Може да са се появили нови доказателства — каза Хоторн, като явно искаше да сложи точка на този въпрос.
	— Така ли? — повтори тя и ни погледна притеснено, по начин, който ме накара да се зачудя дали не крие нещо. — Опасявам се, че не мога да ви разкажа много.
	— Вие тук ли бяхте?
	— Аз съм Гейл Харкорт. Това е моят магазин. И бях тук в деня, когато се случи. Прилошава ми, като си спомня за онези бедни дечица. Те просто искаха да си купят сладолед и затова изтичаха на улицата. Но нямаше никакъв смисъл. Бяхме затворили.
	— В края на май? По каква причина?
	Тя посочи към тавана.
	— Имахме спукана тръба. Цялото заведение се наводни, всичката храна беше съсипана и спря токът. Нямахме и застраховка, разбира се. Е, да бяхте видели вноските. Едва не се разорихме — въздъхна тя. — Ако само бяха спрели, за да се огледат! Те просто изтичаха на улицата в най-неподходящия момент. Аз чух удара. Не го видях. Излязох на улицата и ги видях и двамата как лежат на земята. Бавачката не знаеше какво да направи. Беше в шок — но си беше и доста младичка. Едва на двайсетина години. Обърнах глава и видях колата. Беше спряла точно от другата страна на кея. Остана там около минута и после потегли.
	— Видяхте ли шофьора? — попитах аз.
	Хоторн ме изгледа лошо, но на мен не ми пукаше.
	— Само тила й.
	— Значи може да е бил всеки?
	— Беше онази жена! После я съдиха!
	Тя отново се обърна към Хоторн.
	— Не знам как някой би могъл да стори такова нещо — да си тръгне, след като е причинил подобен инцидент. И тези две дечица, проснати на земята! Каква кучка! Не си е носела очилата, както знаете. Но що за човек сяда зад волана на кола при положение, че не може да вижда? Трябваше да я пъхнат зад решетките до живот, а съдията — онзи, дето я пусна на свобода — трябваше да го уволнят. Просто отвратително. Вече няма никаква справедливост.
	Бях доста отблъснат от нейната разпаленост. За миг дори ми се стори някак зловеща.
	— Оттогава станах друг човек — продължи тя. — Това отне цялото удоволствие от работата ми, но нямам какво друго да правя.
	Влязоха още двама клиенти и тя подръпна нагоре връзките на престилката си и се подготви да ги посрещне.
	— Трябва да говорите с господин Травъртън до нас. Той беше тук. Видя много повече от мен.
	Жената загуби интерес към нас и внезапно пълничката, усмихната дама — любимата леля на всички — се завърна на нейното място.
	— Да, мила. Какво ще обичате?

	* * *

	— Помня го, сякаш беше вчера. Четири и петнайсет. Беше чудесен ден. Не като днешния. Ярко слънце и достатъчно топло, за да излезеш с лодка в морето. Тъкмо бях обслужил един клиент — онзи, от когото по-късно всички се интересуваха. Мистериозният мъж. Той излезе оттук около пет секунди, преди да се случи, и благодарение на него чух толкова ясно всичко. Нали разбирате, входната врата се отвори, за да го пропусне. Аз даже чух как колата удари двете деца. Беше потресаващ звук. Човек не би си помислил, че ще е толкова силен. Веднага разбрах, че е станало нещо ужасно. Грабнах мобилния си телефон и веднага излязох отвън. Между другото, тук нямаше никой друг, освен госпожица Пресли, която се занимаваше с хомеопатия, но тя се омъжи и мисля, че вече не живее в Дийл. Преди да изляза, се уверих, че тя ще остане вътре. Имаме много лекарства и медикаменти и нямаме право да оставяме помещението без надзор, дори в изключителни обстоятелства като тези.
	„Аптеката на кея“ беше едно от онези странни, старомодни магазинчета, които изглеждат съвсем на място в един английски крайбрежен курорт. Когато влязохме, вратите се отвориха автоматично и пред нас се разкри етажерка с дузина различни термофори. До тях, на една метална закачалка, окаяно висяха разнообразни шалове в ярки цветове. В магазинчето явно се предлагаше по малко от всичко. Огледах се наоколо и видях плюшени играчки, сладка, шоколади, зърнени закуски, тоалетна хартия и кучешки каишки. Приличаше на една от онези смахнати игри за упражняване на паметта, които едно време играех с децата си. В единия ъгъл имаше канцеларски материали и ужасни пощенски картички — от онези, които можеш да откриеш в нечий гараж. Едно цяло крило беше отредено за хомеопатичните лекарства. Несъмнено най-голямата търговска част се намираше в дъното на аптеката, където се съхраняваха истинските лекарства. В Дийл може и да имаше немалко възрастни пенсионери, но каквато и болест да ги споходеше през годините, нямах съмнение, че тук ще открият лек за нея. Персоналът беше облечен с бели престилки. На една ръка разстояние от тях имаше стотици различни опаковки, блистери и шишенца.
	Разговаряхме с единия от аптекарите — Греъм Травъртън — който беше собственик и управител на „Аптеката на кея“ Беше едър мъж на около петдесет, плешив и червенобузест, с отблъскващо разстояние между предните два зъба. Имаше голямо желание да разговаря с нас и бях изумен от подробностите, които беше запомнил. Изглежда си спомняше перфектно всичко, което се беше случило през онзи ден — дотолкова, че се зачудих дали не си измисляше някои неща. Но от друга страна, бяха го разпитвали и преди — и полицията, и журналистите. Беше имал предостатъчно възможности да преговори своя разказ. И предполагам, че когато се случи нещо ужасно, човек запечатва в паметта си подробностите около събитието.
	— Излязох през ето тези врати и едва не се блъснах в клиента, който беше застанал на тротоара — продължи Травъртън. — Отидох право при него. „Какво стана?“ — попитах аз. Той не ми отговори. Не каза нищо.
	Казвам ви, все още ми е пред очите. Всеки ден, когато се прибирам вкъщи, виждам картината, сякаш е запечатана в ума ми. Децата бяха на улицата, и двете облечени със сини къси панталонки и тениски с къси ръкави. Разбрах, че едното от тях е мъртво от начина, по който лежеше, с разкривени ръце и крака. Очите му бяха затворени и не помръдваше. Бавачката името й беше Мери О’Брайън беше коленичила до момченцето. Очевидно беше в шок беше пребледняла като призрак. Аз стоях там, а тя вдигна поглед към мен и цяла минута се взираше в очите ми. Сякаш ме умоляваше да й помогна, но какво можех да сторя? Обадих се на полицията. Предполагам, много хора трябва да са направили същото. Имаше един син „Фолксваген“, спрял малко по-нагоре по пътя. Забелязах, че вътре седи някой и няколко секунди по-късно колата отби от бордюра и потегли на скорост. Кълна се, от ауспуха излизаше пушек и чух как гумите свиреха по асфалта. Разбира се, в онзи момент не знаех, че колата е на жената, която беше отговорна за инцидента, но записах номера, който по-късно дадох на полицията. В този момент забелязах мъжа, когото бях обслужил. Той внезапно се обърна и си тръгна. Зави покрай ъгъла на Кинг Стрийт и се изгуби от поглед.
	— Това стори ли ви се странно? — попита Хоторн.
	— Несъмнено. Държеше се така, сякаш не искаше да бъде видян. В смисъл, какво прави човек, когато стане свидетел на подобен инцидент? Или остава и гледа — това е в природата на човека. Или решава, че не го засяга, и си тръгва. Но той бързаше да се махне, сякаш не искаше да бъде видян. А работата е там, че той беше видял всичко. Трябва да го е видял.
	— Беше се случило точно пред него. Но когато от полицията помолиха за свидетелски показания, той така и не се появи.
	— Какво друго можете да ни кажете за него?
	— Не много, защото има и друго — той носеше слънчеви очила. А защо би го правил? Беше четири и половина следобед и слънцето беше ниско в небето. Всъщност започваше леко да се заоблачава. Той нямаше нужда от тях — освен ако не е бил известен и е искал да не го разпознаят. Честно казано, не помня почти нищо повече за него. Носеше и шапка с козирка. Но мога да ви кажа какво си купи.
	— Какво?
	— Бурканче мед и чай от джинджифил. Медът беше местно производство, от Фингълшам. Аз му го препоръчах.
	— И какво се случи след това?
	Травъртън въздъхна.
	— Няма още много, което бих могъл да ви разкажа. Бавачката беше коленичила на улицата. Поне едно от децата беше живо. Видях го как отваря очи. Извика за баща си. „Тате!“ Беше жална гледка, наистина. Тогава дойдоха полицията и линейката. Не им отне много време да пристигнат. Аз се върнах обратно в аптеката. Всъщност се качих на горния етаж и си направих един чай. Не се чувствах никак добре и сега също не се чувствам добре, като си припомням всичко това. Разбрах, че жената в колата е била убита. Затова ли сте тук? Ужасно нещо, но не мога да кажа, че си го е заслужавала. Но пък да си тръгне така? Какви нещастия само причини! Мисля, че съдията я пусна твърде лесно — и не се учудвам, че и някой друг е бил на същото мнение.
	От аптеката изминахме пеша краткото разстояние до хотел „Роял“ Хоторн не говореше. Той самият имаше син, разбира се, на единайсет години, така беше казал. Това бяха само три години повече от възрастта, на която беше загинал Тимъти Годуин, и е възможно разказът, който беше чул току-що, да му беше повлиял. Но трябва да кажа, че не изглеждаше особено натъжен. По-скоро сякаш нямаше търпение да си тръгне.
	Влязохме в едно фоайе, в което човек може да попадне само по английското крайбрежие: ниски тавани, дървени подове с постлани навсякъде килимчета и уютни, кожени мебели. Беше учудващо препълнено, главно с възрастни двойки, които похапваха сандвичи и пиеха бира. В помещението беше почти непоносимо горещо, радиаторите бяха включени на максимум и в единия край гореше камина на газ. Проправихме си път към рецепцията. Дружелюбното местно момиче, което работеше там, не можеше да ни помогне, но се обади по телефона на управителката, която се качи от бара на долния етаж.
	Името й беше госпожа Рендъл („като авторката на криминалета“, каза тя). Работеше в хотел „Роял“ от дванайсет години, но не била на работа в деня на инцидента. Но се беше запознала с Мери О’Брайън и двете деца.
	— Бяха едни чудесни дечица, много възпитани. Бяха настанени в семейната стая на втория етаж. Има голяма спалня и двуетажно легло. Искате ли да ви я покажа?
	— Всъщност не — каза Хоторн.
	— О! — отказът му я засегна, но тя продължи въпреки това. — Те пристигнаха в сряда, а нещастието се случи на следващия ден. В интерес на истината, Мери О’Брайън не беше доволна от стаята. Няма гледка към морето. Беше поискала стая с две легла с преход към стая със спалня, но ние нямаме такава в хотела и нямаше как да оставим две малки деца да спят самички.
	Госпожа Рендъл беше дребна, слаба жена. Лицето й беше от онези, които много лесно могат да изразяват възмущение.
	— Не бих казала, че ми допадаше кой знае колко — отбеляза тя. — Нямах й доверие и макар да ми е изключително неприятно да го кажа, се оказах права. Тя трябваше да държи здраво двете момчета. Вместо това им е позволила да изтичат на улицата и това е станало причина за смъртта им. Наистина не смятам, че госпожа Купър е била виновна за инцидента.
	— Вие познавахте ли я?
	— Разбира се, че я познавах. Тя често идваше в хотела да обядва или да вечеря. Беше доста чаровна — и имаше известен син. Дийл се слави със своите знаменитости. Лорд Нелсън и лейди Хамилтън са най-прочутите, но Норман Уиздъм също идваше тук. И Чарлс Хотри обичаше да идва и да сяда на бара. Дойде да живее в Дийл, след като се пенсионира.
	Чарлс Хоутри. Още го помня: хилавият актьор с тъмна, чуплива коса и кръгли очила. Той беше онзи хомосексуален, самотен, алкохолизиран главен герой от филмите „Давай“ — възможно най-сбърканият английски хумор. Като деветгодишен, докато бях в пансиона, го гледах в онези черно-бели филми. Прожектираха ни ги във физкултурния салон: „Давай, сестро“, „Давай, учителю“, „Давай, стражарю“. Бяха единственото голямо забавление за седмицата — малко почивка от побоищата, лошата храна и тормоза, които запълваха останалата част от ежедневието ми там. За някои деца порастването започва в момента, когато разберат, че Дядо Коледа не съществува. За мен това беше осъзнаването, че Чарлс Хоутри не е и никога не е бил смешен. И той беше седял тук, в този хотел, беше си пийвал джин и беше гледал момчетата, които минават по улицата навън.
	Изведнъж и на мен ми се прииска да се махна оттук. И бях доволен, когато Хоторн благодари на жената, каза, че няма повече въпроси, и двамата си тръгнахме.


>	Деветнайсет: Господин Тибс

	Не очаквах да видя Хоторн на следващия ден, затова се изненадах, когато малко след закуска той ми се обади по телефона.
	— Какво ще правиш довечера?
	— Ще работя — казах аз.
	— Трябва да дойда.
	— Тук?
	— Да.
	— Защо?
	Хоторн никога не беше идвал в лондонския ми апартамент и аз с радост бих оставил нещата така. Аз бях този, който се опитваше да се промъкне в неговия живот, а не обратното. А до този момент той дори не ми беше казал адреса си. Всъщност, умишлено ме беше подвел. Беше казал, че домът му се намира в Гантс Хил, а в действителност живееше в апартамент на Ривър Корт в Блекфрайърс, от другата страна на реката. Не ми допадаше идеята детективските му очи да оглеждат дома ми, вещите ми и вероятно да стигнат до заключения, които евентуално след това да използва срещу мен.
	Трябва да беше доловил колебанието ми по линията.
	— Имам нужда да уредя една среща — обясни той. — Искам да бъде на неутрална територия.
	— Защо не в твоя апартамент?
	— Там няма да стане.
	Той замълча.
	— Разгадах какво точно се е случило в Дийл — каза той. — Мисля, че си съгласен — това е важно за разследването.
	— С кого ще се срещаш?
	— Ще разбереш, когато пристигнат.
	Той се примоли още веднъж.
	— Важно е.
	По една случайност тази вечер щях да бъда сам. Тогава ми хрумна, че ако позволя на Хоторн да види къде живея, може би щях да успея да го убедя и той да направи за мен същото. Все още ми се искаше да разбера как така можеше да си позволи апартамент с изглед към реката и макар Медоус да беше казал, че не е негова собственост, на мен ми беше любопитно да надникна вътре.
	— В колко часа? — попитах аз.
	— В пет.
	— Добре — казах аз, като вече съжалявах. — Може да дойдеш за един час — но само толкова.
	— Чудесно.
	Той затвори.
	През остатъка от сутринта набирах на компютъра бележките си от разследването до момента: Британия Роуд, „Корнуолис и синове“, жилищния блок в Саут Актън. Имах записани няколко часа на айфона си и като го свързах с компютъра, слушах равния, придумващ глас на Хоторн в слушалките. Освен това бях направил и десетки снимки, и като ги преглеждах, си припомнях какво бях видял. Вече имах много повече материал, отколкото ми трябваше, и бях сигурен, че деветдесет процента от него нямаше връзка с книгата. Например Андреа Клуванек беше разказвала обстойно за детството си в област Банска Щявница в Словакия и колко щастлива била, докато баща й не загинал в селскостопански инцидент. Но още тогава се съмнявах, че каквото и да било от този разказ ще влезе в първата чернова.
	Никога преди не бях работил по този начин. Обикновено, когато планирам роман или телевизионен сериал, знам точно какво ми трябва и не губя време с излишни подробности. Но как можех да разбера кое е излишно и кое не, без да знам какво се случваше в главата на Хоторн? Точно за това ме беше предупредил, когато беше прочел първата глава. Едно звънче с пружина на вратата или неговото отсъствие можеше да повлияе значително на заключението — и да пропусна нещо можеше да се окаже също толкова пагубно, колкото и да си го измисля. В резултат на това се налагаше да си записвам всичко, което виждах във всяка стая, в която влизахме — без значение дали беше романът на Стиг Ларшон в спалнята на Даяна Купър, закачалката за ключове във формата на риба в нейната кухня или лепящите бележки в кухнята на Джудит Годуин — и стремглаво растящата купчина информация ме подлудяваше.
	Все още бях убеден, че убиецът е Алан Годуин. Ако не беше той, кой друг би могъл да бъде? Този въпрос си задавах, докато седях на бюрото си, сякаш заобиколен от цяла пустиня от бели листове.
	Е, можеше да е Джудит Годуин, например. Тя имаше съвсем същия мотив. Замислих се за онова, което Хоторн беше казал за убиеца, когато бяхме на местопрестъплението, после се разрових из страниците и го открих. „Почти със сигурност е бил мъж. Чувал съм за жени, които са удушили някого, но — от мен да го знаеш — това е необичайно.“ Това бяха точните му думи, първо на запис и после набрани на компютъра. В резултат на това не бях взел предвид никоя от жените, с които се бяхме срещали. Но „почти със сигурност“ не беше сто процента сигурно, а „необичайно“ не беше невъзможно. Можеше да е била Джудит. Можеше да е била Мери О’Брайън — така предана на семейството, че беше останала да работи при тях цели десет години. Ами Джеръми Годуин? Не беше напълно изключено да не е толкова безпомощен, колкото предполагаха всички.
	Да не забравяме и Грейс Лъвъл — актрисата, омъжена за Деймиън Купър. Макар да не го беше казала в прав текст, двете със свекърва й не са се обичали кой знае колко, и Даяна Купър се беше интересувала предимно от първата си внучка, Ашли. Бебето беше сложило край на актьорската кариера на Грейс и ако на историите във вестниците можеше да се вярва, Деймиън се беше оказал далеч не най-чудесният съпруг. Наркотици, купони, танцьорки… всичко това лесно можеше да означава мотив за убийство. От друга страна, тя е била в Америка, когато Даяна е била убита.
	А може би не?
	Отново прехвърлих бележките си и открих точно онова, което търсех — едно изречение на Деймиън Купър, което в онзи момент не ми беше направило впечатление, но сега виждах, че беше от огромно значение. Грейс се беше оплакала, че не иска да се връща в Лос Анджелис. Искала да прекара повече време с родителите си. И Деймиън й беше казал: „От една седмица си с тях, бейби.“ Засиях от задоволство.
	Наистина не бях пропуснал нищо! Може би този път дори бях изпреварил Хоторн. „Една седмица“ можеше да бъде и приблизително казано. Грейс можеше да е пристигнала девет или десет дни преди съпруга си. В такъв случай тя спокойно можеше да е била в Лондон в деня на убийството на Даяна. От друга страна, след погребението я бяхме оставили в кръчмата на Фулъм Роуд, и като си спомних колко натоварено беше движението, не мислех, че би могла да е стигнала преди нас на Брик Лейн.
	Тогава кой оставаше? Бях прекарал доста време с Робърт Корнуолис — а всъщност и с неговата братовчедка, Айрин Лоус. Всеки един от тях би могъл да пъхне електронния будилник в ковчега, но защо биха го сторили? Те се бяха запознали с Даяна Купър едва в деня на смъртта й. Никой от двамата не би спечелил нищо от нейната смърт или от тази на сина й.
	До края на деня работих върху бележките си и почти не забелязвах как минава времето, докато в пет без петнайсет на вратата не се позвъни. Работя на петия етаж в една сграда с домофон, който е моята връзка с улицата, макар понякога да не се чувствам никак свързан с нищо друго, затворен в своята кула от слонова кост. Натиснах копчето, за да отворя вратата, и после слязох на долния етаж да посрещна своя гостенин.
	— Приятно местенце — каза Хоторн, когато влезе. — Но не мисля, че ще имаме нужда от напитките.
	Бях извадил чаши и бях осигурил възможността за избор между минерална вода и портокалов сок, защото ми се беше сторило възпитано да го направя. Когато ги прибрах обратно в хладилника, забелязах как оглежда дневната. Основният етаж в апартамента ми е, общо взето, едно голямо помещение. Има лавици с книги — в къщата има около петстотин книги, но тук държа само любимите си — кухненска част, маса за хранене и старото пиано на майка ми, на което се старая да свиря всеки ден. Има и една обособена част с телевизор и два дивана, подредени около масичка за кафе. Хоторн седна там. Изглеждаше напълно спокоен.
	— Значи знаеш какво се е случило в Дийл? — казах аз. — Ще науча ли кой е убил Даяна Купър?
	Хоторн поклати глава.
	— Не още. Но мисля, че ще научиш нещо интересно. Между другото, имам една добра новина — добави той.
	— Каква?
	— Господин Тибс се намери.
	— Господин Тибс? — отне ми няколко секунди да си припомня кой беше това. — Котката?
	— Сивият персийки котарак на Даяна Купър.
	— Къде е бил?
	— Вмъкнал се в къщата на съседите — през една капандура. След това не могъл да излезе. Собствениците го намерили, когато се върнали от Южна Франция, и ми се обадиха.
	— Предполагам, че това е добре — казах аз, като се чудех какво общо имаше котката на Даяна Купър със случая. В следващия миг ми хрумна нещо. — Чакай малко. В съседната къща живееше някакъв адвокат.
	— Господин Гросман.
	— Защо се е свързал с теб? Как изобщо е знаел как да те открие?
	— Пъхнах една бележка под вратата. Всъщност пъхнах по една бележка във всички къщи по Британия Роуд. Исках да разбера, ако котката се появи.
	— Защо?
	— Господин Тибс е причината за всичко, което се е случило, Тони. Ако не беше той, госпожа Купър може би никога нямаше да бъде убита. Както и нейният син.
	Бях убеден, че се шегува. Но той си седеше там и излъчваше онази особена енергия, нещо средно между злоба и съсредоточеност, заради която беше толкова трудно да разбереш какво точно си мисли — и преди да успея да настоя за разяснения, на вратата се позвъни повторно.
	— Да отворя ли? — попитах аз.
	Хоторн махна с ръка.
	— Къщата е твоя.
	Отидох до домофона и взех слушалката.
	— Да?
	— Алан Годуин е.
	Изпитах прилив на вълнение. Значи това беше първият ми гост. Казах му да се качи на четвъртия етаж и натиснах бутона.
	Не след дълго той се появи, облечен с шлифер, на вид с един размер по-голям от неговия — същият, с който беше дошъл и на погребението. Влезе в стаята подобно на човек, който се е запътил към ешафода, и аз бях убеден, че въпреки онова, което ми беше казал на път за Кентърбъри, Хоторн го беше привикал тук, за да го обвини в убийствата, и че всичко щеше да ми се изясни. Тогава си спомних, че трябваше да дойдат двама души. Възможно ли беше Годуин да е имал съучастник?
	— Какво искате? — попита той, вперил поглед право в Хоторн. — Казахте, че имате да ми казвате нещо. Защо не можеше просто да го направите по телефона?
	Той се озърна и сякаш едва сега забеляза къде се намира.
	— Вие ли живеете тук?
	— Не аз — Хоторн посочи към мен. — Той.
	Годуин си даде сметка, че макар да се бяхме срещали, той не знаеше нищо за мен.
	— Кой сте вие? — попита настоятелно той. — Така и не ми казахте името си.
	За щастие на вратата отново се позвъни и аз побързах да отговоря. Този път от улицата долетя мълчание.
	— С Хоторн ли имате среща? — попитах аз.
	— Да — гласът беше женски.
	— Отварям вратата. Просто се качете до горе.
	— Кой е това? — попита настоятелно Годуин, но от страха в гласа му ми се стори, че вече знаеше отговора.
	— Защо не седнете, господин Годуин — каза Хоторн. — Макар да не ви се вярва, аз всъщност се опитвам да ви помогна. Имате ли нужда от нещо?
	— Има сок — казах аз.
	— Ще пийна малко вода.
	Годуин седна от другата страна на масичката, с лице към Хоторн, но без да го поглежда в очите.
	Отидох и донесох водата, която Хоторн ми беше казал да прибера. Тъкмо се бях върнал с нея, когато чух нечии други стъпки и в стаята влезе Мери О’Брайън. Тя беше последният човек, когото бях очаквал да видя, и същевременно внезапно ми се стори напълно очевидно, че трябваше да е тя. Жената направи две крачки към нас и после застина на мястото си. Ако миг по-рано беше нервна и неуверена, то сега беше просто поразена. Беше забелязала Алан Годуин и стоеше, вперила поглед в него. Той, също толкова шокиран, беше вперил поглед в нея.
	Хоторн скочи на крака. В поведението му се долавяше нещо почти дяволито едно задоволство, което виждах за първи път.
	— Мисля, че двамата се познавате — каза той.
	Алан Годуин пръв се съвзе.
	— Разбира се, че се познаваме. Какво целите с всичко това?
	— Мисля, че прекрасно знаеш какво става, Алан. Защо не седнеш, Мери? Мисля, че мога да те наричам така. Тук сме само приятели.
	— Не разбирам! — Мери О’Брайън се опитваше да запази самообладание, но беше на път да заплаче. Тя погледна Годуин. — Какво правиш тук?
	— Той ми каза да дойда.
	Двамата изглеждаха виновни, гневни, тревожни. Годуин се изправи.
	— Няма да стоя тук — каза той. — Не ми пука за вашите игрички, господин Хоторн. Няма да търпя това.
	— Добре, Алан. Но ако излезеш от тази стая, властите ще научат всичко. Съпругата ти също.
	Годуин замръзна. Мери също не помръдваше. Хоторн държеше всички под контрол.
	— Седнете — каза той. — Двамата се криете и лъжете от десет години. Но всичко свърши. Затова сте тук.
	Годуин седна. Мери се присъедини към него на дивана, като запази известно разстояние. Когато тя седна, го видях да изговаря безгласно думата „Съжалявам“, и точно в този миг разбрах, че двамата са били любовници и че Джудит Годуин също ги беше подозирала. Това беше причината за напрежението между двете жени.
	Аз седнах на столчето пред пианото. Единствено Хоторн все още стоеше прав.
	— Трябва да стигнем до дъното на случилото се в Дийл — започна той. — Защото съм слушал историята поне пет пъти, дори съм ходил на проклетото място и пак нищо не ми стана ясно. В това няма нищо чудно. Всичко, което и двамата ми казахте, бяха пълни лъжи. Един Господ знае какво ви е било на вас, но работата е там, че не сте имали избор. Били сте толкова затънали, че не сте могли да се измъкнете. Почти бих могъл да ви съчувствам. Но не ви съчувствам.
	Той извади една кутия цигари и запали. Отидох до кухнята, намерих някакъв пепелник и го сложих на масата пред него.
	— Кога започна връзката ви? — попита Хоторн.
	Последва дълго мълчание. Мери беше започнала да плаче. Алан Годуин протегна ръка, за да хване нейната, но тя се отдръпна.
	Алан Годуин трябва да беше разбрал, че няма никакъв смисъл да се преструва.
	— Много скоро след като Мери започна да работи при нас — отговори той. — Аз бях онзи, който пое инициативата. Аз поемам пълна отговорност.
	— Всичко вече приключи — каза тихо Мери. — Приключи преди много дълго време.
	— Честно казано, отношенията ви изобщо не ме интересуват — каза Хоторн. — Трябват ми само фактите, а фактът е, че вие сте отговорни за случилото се в Дийл — и двамата. Даяна Купър може и да си е забравила очилата, но онези две дечица са били прегазени и заради и вас — и вие го знаете. И сте живели с тази мисъл през цялото това време.
	Мери кимна. Сълзите се стичаха по бузите й.
	Хоторн се обърна към мен.
	— Ще бъда честен с теб, Тони. Когато бяхме в Дийл, имаше куп неща, които не разбирах. Дори не знам откъде да започна. Децата източват през улицата към едно магазинче за сладолед. Само че то е затворено. И не просто е затворено, а е наводнено и няма ток. Вътре е тъмно. Знам, че са били само на осем, но трябва да са виждали, че няма как да получат желаната фунийка. И тогава колата ги удря и едното от тях умира, а другото остава да лежи на улицата — и по думите на господин Травъртън от аптеката, то повикало баща си. Но децата не правят така. Когато едно дете се нарани, то търси майка си. Защо тогава би го направило?
	Той замълча за момент. Всички мълчаха и аз изведнъж осъзнах, че той държеше цялата ситуация под контрол, че това съвсем спокойно можеше да бъде неговият апартамент, а не моят. Хоторн притежаваше магнетичен характер. Макар че, разбира се, магнитите могат както да привличат, така и да отблъскват.
	— Нека се върнем в самото начало — продължи той. — Мери завежда децата в Дийл. Таткото е заминал по работа в Манчестър. Тя запазва стая в хотел „Роял“, но не иска да ги настаняват в семеен апартамент. Иска двойна стая за децата, с преход към друга двойна стая. Каква според теб е причината за това?
	— От хотела казаха, че семейният апартамент нямал изглед към морето — казах аз.
	— Не е имало нищо общо с изгледа. Мери, защо ти не му разкажеш?
	Мери не ме погледна. Когато заговори, гласът й звучеше почти автоматично.
	— Щяхме да се срещнем в Дийл. Щяхме да бъдем заедно.
	— Точно така. Бавачката и нейният работодател. Малко да се позабавляват. Но е нямало как това да се случи в Хароу-он-дъ-Хил, не и в семейното ложе. Затова сте се измъкнали за един уикенд край морето. Момчетата си лягат в шест часа, което означава, че цялата нощ е била на ваше разположение.
	— Вие сте отвратителен — каза Годуин. — Карате това да изглежда толкова… долно.
	— А не е ли било? — Хоторн издиша дим. — Ти си бил мистериозният мъж в аптеката. И какво си правил там? Не си отишъл да си купиш дъвки. Причината да бъдеш там е била същата, поради която си изплака очите на погребението на Даяна Купър.
	Бях се чудил защо беше толкова разстроен.
	— Заради сенна хрема! — обясни Хоторн.
	Отново се беше обърнал към мен.
	— Когато бяхме на гробището „Бромптън“, забеляза ли чинарите?
	— Да — казах аз. — И си го записах. Намираха се точно до гроба.
	— Чинарите са най-ужасното нещо за човек със сенна хрема. Цветният им прашец ти се завира право в носа. А искаш ли да ти кажа кои са двата най-известни лека за сенна хрема?
	— Мед — казах аз. — И джинджифилов чай.
	— И точно това си е купувал Алан от „Аптеката на кея“.
	Той отново се обърна към Годуин.
	— Това е била и причината да носиш слънчеви очила, въпреки че слънцето е залязвало. Отишъл си в Дийл, за да се срещнеш с любовницата си. Но тогава си получил пристъп на сенна хрема и затова си минал през аптеката да си вземеш нещо, което да я облекчи. Травъртън ти е дал някакви хомеопатични лекарства и ти си излязъл на улицата броени секунди преди инцидента.
	— И точно ти си причинил инцидента. Двете деца са били на пешеходната алея край плажа. Казвали са им никога да не тичат и да не пресичат сами улицата, а и те прекрасно са виждали, че магазинчето за сладолед е било затворено. Но внезапно, точно пред очите им, баща им излиза от аптеката до него и въпреки шапката с козирка и слънчевите очила, те са те разпознали и понеже са се развълнували, са изтичали към теб. В този миг Даяна Купър е завивала зад ъгъла и всичко се е случило пред очите ти. И двете ти деца са били премазани.
	Годуин изстена и отпусна глава в ръцете си. До него Мери тихо ридаеше.
	— Тимъти е бил убит. Джеръми е лежал на улицата и разбира се, е повикал баща си, защото го е видял миг по-рано. Не мога да си представя какво ти е било в онзи момент, Алан. Току-що си бил видял как една кола удря двете ти деца, но не си можел да отидеш при тях, защото се е предполагало, че си в Манчестър. Как си щял да обясниш на съпругата си какво всъщност си правел в Дийл?
	— Не си давах сметка, че положението им е толкова сериозно — каза рязко Годуин. — С нищо не можех да им помогна…
	— Знаеш ли какво? Според мен това са пълни глупости. Мисля, че си могъл да изтичаш на улицата и да се погрижиш за децата си, майната им на твоите увъртания.
	Хоторн смачка цигарата си, а пепелта просветваше в червено.
	— Но в същия този момент двамата с Мери сте успели да се споразумеете. Травъртън ни каза как Мери го е гледала в очите, но той е сбъркал. Ти си гледала Алан, който е стоял точно до него. Казвала си му да се разкара. Нали така?
	— Той нямаше какво да направи.
	Мери каза същото, което Алан беше изрекъл преди малко. Лицето й беше смъртно бледо, а сълзите проблясваха по двете й бузи. Взираше се сякаш в нищото пред себе си. По-късно щеше да ми призлява при мисълта, че всичко това се беше случило в моя дом. Щеше да ми се иска никога да не бяха идвали.
	— Донякъде разбирам защо си останала със семейството през всичките тези години, Мери — заключи Хоторн. — Защото си знаела, че си отговорна за случилото се. Нали така? Или защото още си се чукала с Алан?
	— За Бога! — Годуин беше бесен. — Това приключи преди години. Мери остана заради Джеръми. Само заради Джеръми!
	— Аха. А Джеръми е бил там заради Мери. Вие двамата наистина сте били направени един за друг.
	— Какво искате от нас? — попита Годуин. — Да не мислите, че не сме се измъчвали достатъчно заради случилото се през онзи ден?
	Той затвори очи за миг и после продължи.
	— Беше просто лош късмет. Ако не бях излязъл от аптеката в онзи момент, ако момчетата не ме бяха видели… — той говореше много бавно, с почти равнодушен тон. — Единственото, което имаше значение за мен, беше Джудит никога да не узнае истината. Достатъчно лошо беше, че загубихме Тимъти. И Джеръми. Но ако разбереше за мен и Мери…
	Той изведнъж замълча, преди да попита:
	— Ще й кажете ли?
	— Нищо няма да й казвам. Не ми влиза в работата.
	— Тогава защо ни доведохте тук?
	— Защото трябваше да знам дали съм бил прав за вас двамата. И да ви дам ли един съвет? Аз бих казал на съпругата си какво се е случило. Тя вече те е изритала. С брака ви е свършено. Но това нещо, тази тайна между вас, е един тумор. Той те разяжда. Аз бих го изрязал.
	Алан Годуин бавно кимна и после се изправи. Мери О’Брайън направи същото. Те тръгнаха към вратата, но в последния момент Годуин се обърна.
	— Вие сте умен човек, господин Хоторн — каза той. — Но нямате никаква представа какво ни беше на нас. Вие нямате чувства. Ние направихме една ужасна грешка и всеки ден живеем с нея. Но не сме чудовища. Не сме престъпници. Ние бяхме влюбени.
	Но на Хоторн тези не му минаваха. Стори ми се, че лицето му беше по-бледо, а очите му по-отмъстителни от всякога.
	— Искал си секс. Изневерявал си на жена си. И заради това едно дете е умряло.
	Алан Годуин го изгледа почти с отвращение. Мери вече беше излязла. Той се завъртя на пети и я последва. Останахме сами.
	— Трябваше ли да си толкова зъл с тях? — попитах го накрая аз.
	Хоторн вдигна рамене.
	— Жал ли ти стана?
	— Не знам. Да. Може би.
	Опитах се да събера мислите си.
	— Алан Годуин не е убил Даяна Купър.
	— Точно така. Той не я обвинява за инцидента в Дийл. Обвинява себе си. Затова не е имал причина да я убива. Тя е била просто средството, причинило нещастието, а не причината.
	— А шофьорът на колата…
	— Няма значение кой е карал колата. Деймиън, майка му, съседката. Това няма нищо общо.
	Във въздуха се носеше цигарен дим. По-късно щеше да се наложи да обясня причината за това на съпругата си. Все още седях на столчето пред пианото. Основната ми теория за убийството току-що беше станала на пух и прах.
	— Щом Алан Годуин не е убиецът, тогава кой е? — попитах аз. — Каква е следващата ни стъпка?
	— Грейс Лъвъл — отговори Хоторн. — Утре ще се срещнем с нея.


>	Двайсет: Актьорски живот

	Грейс Лъвъл не се беше върнала в апартамента на Брик Лейн и не мога да твърдя, че я винях за това. Щеше да отнеме дълго време да се отмие всичката кръв, която беше пролята там, и още по-дълго време, докато се изличат спомените от толкова много насилие.
	Двете с Ашли бяха отишли в дома на родителите й в „Хаунслоу“, близо до летище „Хийтроу“, където баща й работеше като старши търговски управител. Мартин Лъвъл си беше взел почивен ден. Беше едър, внушителен мъж, облечен с риза с къси ръкави, която му беше твърде малка — раменете му опъваха плата, а ръцете му на касапин издуваха ръкавите. Беше си обръснал главата, поради което беше трудно да се отгатне възрастта му, но трябва да наближаваше шейсетте. Грейс изобщо не приличаше на него. Той беше гушнал Ашли и се налагаше да внимава какво прави. Лесно можех да си представя как неволно задушава момиченцето в огромната си прегръдка. Както обикновено, тя не проявяваше никакъв интерес към случващото се около нея, погълната от страниците на една платнена книжка.
	Къщата беше чиста и модерна — част от жилищен комплекс, който сигурно се простираше точно по протежение на главната писта, тъй като на всеки няколко минути ни оглушаваше ревът на излитащи самолети. Грейс и баща й сякаш не забелязваха шума. Ашли искрено му се наслаждаваше и се кискаше доволно всеки път, щом минеше някой самолет. Грейс ни беше казала, че Роузмари Лъвъл, нейната майка, е на работа, била учителка по математика в местната гимназия. Останалите петима седяхме неудобно близо един до друг на дивани и кресла, твърде големи за помещението. Мартин ни беше предложил кафе и ние бяхме отказали. Той седеше мълчаливо, а през повечето време говореше Грейс. От време на време забелязвах как баща й ни гледаше с един особен, тлеещ гняв в очите.
	През следващите двайсет минути Грейс описа живота си с Деймиън Купър — как се бяха запознали, за брака им, как бяха отишли в Америка. Тя беше доста различна от последните няколко пъти, когато се бяхме срещали с нея, сякаш смъртта на Деймиън я беше освободила от някакво задължение. Докато говореше, аз си дадох сметка, че отдавна беше спряла да го обича, и си спомних как Хоторн саркастично я беше нарекъл „скърбящата вдовица“. Е, беше се оказал прав. През цялото време се беше държала като актриса и това беше нейният миг под светлините на прожекторите. Не искам това да прозвучи злонамерено. Аз я харесвах. Тя беше млада и харизматична, и беше позволила да й откраднат живота. Макар и никога да не се изрази по този начин, беше ясно, че смъртта на Деймиън щеше да й даде възможност да започне отначало.
	Ето какво каза тя.
	— Винаги съм искала да бъда актриса, откакто се помня. Обожавах театралния кръжок в гимназията и ходех на театър винаги, щом можех да си го позволя. Първата ми работа сутрин беше да отида до Националния и да се наредя на опашка за местата от десет паунда или да си купя билет най-отзад на последния балкон. През ваканциите работех като фризьорка на половин работен ден, така че можех да си го позволя, а и мама и татко бяха чудесни. Винаги са ме подкрепяли. Когато им казах, че искам да кандидатствам в Академията, те застанаха зад мен стопроцентово.
	— Аз се опитах да те разубедя — изръмжа Мартин Лъвъл.
	— Ти дойде с мен в града, татко. На първото ми прослушване седя в кръчмата зад ъгъла.
	Тя отново се обърна към нас.
	— Бях осемнайсетгодишна и току-що си бях взела матурите. Татко искаше да следвам в университет и да кандидатствам, след като се дипломирам, но аз не можех да чакам. Имах четири прослушвания и с всяко следващо ставаха все по-трудни. Последното беше най-ужасното. Бяхме трийсет човека и стояхме там цял ден. Трябваше да правим всевъзможни упражнения и през цялото време знаехме, че ни наблюдават всякакви хора, и че поне половината от нас няма да се върнат повече тук. Бях се побъркала от нерви, но разбира се, ако се бях издала, с мен щеше да е свършено. И тогава, няколко дни по-късно, получих телефонно обаждане от директора на Академията — всъщност, той се обажда лично на всеки — за да ми каже, че са ме приели, и аз си казах: „Господи Боже! Това е невъзможно!“ Всичките ми мечти се бяха сбъднали.
	После, разбира се, трябваше да намеря начин да си платя таксата. Татко каза, че ще ми даде половината пари, което беше прекрасно…
	— Направих го, защото вярвах в теб — измърмори Мартин, в противоречие на онова, което беше казал миг по-рано.
	— … но все пак трябваше да си набавя другата половина. По онова време от пет години бяха спрели местните субсидии и не можех да взема парите на заем, така че имаше един период, в който наистина се тревожех, че няма да успея да се запиша. В крайна сметка от Академията ми помогнаха. Имаше един известен актьор — така и не ми казаха името му — и той искаше да помогне на някого, който едва сега започваше. Може би помогна фактът, че съм чернокожа. Чух, че много държат на разнообразния етнически състав във всеки випуск, така че половината ми такса беше покрита и следващия септември започнах.
	Обожавах ученето в Академията. Обожавах всяка минута, прекарана там. Понякога се чувствах цялата на показ. Атмосферата беше изключително напрегната и ни караха да работим много усилено. Във випуска бяхме само двайсет и осем души и няколко студенти от други университети — едно момиче от Хонконг се отказа — така че беше много задушевно, а в същото време трябваше да се оставиш да бъдеш уязвим. Това беше част от обучението. На моменти си мислех, че просто няма да се справя и се прибирах вкъщи да се наплача, но после някой учител ме окуражаваше или приятелите ме подкрепяха, успявах някак да го преживея и това ми помагаше да стана по-силна.
	Искате да ви разкажа за Деймиън. Трябва да разберете, че бяхме една много сплотена група. Всички се обичахме. Наистина беше така. И изобщо не се съревновавахме — поне не преди самия край, когато всеки трябваше да направи „Трий“ и агентите бяха започнали да се навъртат покрай нас.
	— Какво е „Трий“? — попитах аз.
	— О — това е представяне. Трябва да изпълниш няколко кратки сцени и монолози, като много агенти идват да те гледат. Носи името на актьора Биърбом Трий.
	Тя отново се върна на мисълта си.
	— В началото, разбира се, всички се разделиха на групички. Имаше три момичета от Северна Англия и всички малко ни беше страх от тях. Имаше и няколко гей момчета. Някои бяха по-големи, наближаваха трийсетте, и се чувстваха по-добре заедно. Първоначално аз бях съвсем самичка. Помня как първия ден седнахме в един голям кръг и аз си казах, че това са хората, с които ще прекарам следващите три години от живота си, а не познавам никого от тях. Бях ужасена!
	Но после, както вече казах, се сближихме и почти от самото начало имаше един човек, който изпъкна над останалите. Това беше Деймиън. Всички го познаваха. Всички му се възхищаваха. Той беше само с една година по-голям от мен и почти не беше идвал в Лондон — живееше в Кент, — но притежаваше изключителна увереност и всички учители бяха луди по него. Никой не казваше, че е звезда; не се правеше така. Но Деймиън винаги получаваше най-добрите роли и най-добрите рецензии и всеки искаше да му е най-добър приятел. Кой знае как това се оказах аз. Между другото, не спяхме заедно. Е, направихме го… само веднъж. Но както вече ви казах, ние се събрахме едва след като завършихме, няколко години по-късно.
	С Деймиън бяхме много близки, но той харесваше едно друго момиче — Дженифър Лий — макар сам да казваше, че това не беше истинското й име. Тя беше побъркана на тема Вивиан Лий и хората казваха, че си е сменила името, за да прилича повече на нея. По-късно ще ви разкажа повече за нея. И така, освен Деймиън, Дженифър и мен, имаше още едно момче, Дан Робъртс, който също беше великолепен актьор. Много хора си мислеха, че Деймиън и Дан си падат един по друг, но това не беше вярно. Четиримата бяхме най-добри приятели и това продължи през цялото време, докато бяхме там. Едва когато завършихме, пътищата ни се разделиха, но предполагам, че това е нормално в тази професия. Първата ми работа беше в градския театър в Глазгоу. Деймиън беше с Кралската Шекспирова трупа. Дан участваше в една постановка на „Дванайсета нощ“ в Бристъл. Не мога да си спомня къде отиде Дженифър, но важното беше, че се разделихме.
	Мога цял ден да ви разказвам за Академията. Онова, което помня най-силно, е чувството за принадлежност — усещането, че си с правилните хора на правилното място. Караха ни да работим изключително усилено — часове по сценично движение, дикция, пеене — и имахме страшно много домашни. Никой никога нямаше пари. Това беше най-забавното. Висяхме в едно ужасно кафене, „При Сид“, и всички момчета ядяха огромни порции пържени картофи и наденички, и разни такива неща, защото бяха евтини. Понякога вечер отивахме да пием в „Марлбъро Армс“ Това е онази кръчма, в която ти ме чакаше, татко. Но почти винаги всички просто се прибираха вкъщи, за да упражняват Лойд или каквото друго им бяха дали, и после си лягаха уморени.
	Нямах представа какво означава да упражняваш Лойд. Но този път не я прекъснах.
	— Но ако се интересувате от Деймиън, тогава трябва да ви разкажа за постановката „Хамлет“ от третата година, защото тогава напрежението достигна своя връх. Беше наистина, наистина важна постановка — първо, защото беше „Хамлет“ и който получеше неговата роля, щеше да има невероятен старт в кариерата си. Щяха да присъстват много агенти и щеше да го поставя Линдзи Познър, който беше режисирал някои чудесни постановки в „Ройъл Корт“ и всички бяхме гледали неговата невероятна постановка „Американски бизон“ в „Йънг Вик“. Всички мислеха, че ролята ще получи Дан. В последните две пиеси му бяха дали само малки роли и се носеха слухове, че е било нарочно, за да му дадат възможност да блесне в „Хамлет“. Освен това неговото представяне не беше минало толкова добре, колкото се очакваше — беше объркал някои от репликите си. Така че сега беше негов ред.
	Всички се вълнувахме в очакване да извадят списъка. Имаше едно малко, тясно местенце във фоайето, където слагаха списъка с ролите, и всички се скупчваха около него, за да видят кой какво ще играе и в коя зала ще бъде. По онова време вече бяхме започнали да се изнервяме. Бяхме прекарали там три години и краят наближаваше. Най-ужасното, което може да ти се случи, е да си тръгнеш от Академията без агент. Така че онези последни представления наистина бяха от значение.
	Както и да е, извадиха списъка и естествено, Дан беше получил ролята на Хамлет. На мен ми бяха дали Офелия, което беше прекрасно. Дженифър получи една съвсем малка роля като Озрик — бяха решили да се играе от противоположния пол. Тя се показа едва в пето действие, но по-рано през годината беше играла Имогена в „Цимбелин“, така че си беше честно. Деймиън щеше да играе Лаерт и той беше доволен, макар много хора да казваха, че е трябвало да му дадат Хамлет. За своето представяне беше подготвил монолога „подлец и низък раб“ и всички казаха, че е бил невероятен. Пиесата щеше да се играе със съвременни костюми в залата „Джордж Бърнард Шоу“, която се намираше долу в подземието и беше най-страхотното място в сградата. Много по-хубаво от зала „Ванбру“.
	Имахме пет седмици за репетиции, което звучи като много време, но всъщност беше изключително натоварено. И тогава, една седмица след началото, всичко се промени — и причината да ви разказвам това е, защото може да се каже, че станалото промени живота ми. Дан се разболя от мононуклеоза и не можеше да идва на репетиции, затова след голямо обсъждане двамата с Деймиън си размениха ролите, при което изведнъж се оказа, че Деймиън и аз работехме часове наред по всички онези невероятно напрегнати сцени. Когато поглеждам назад, това е моментът, в който се влюбих в него. Когато беше на сцената, той притежаваше един… магнетизъм. Искам да кажа, че когато го срещнеше човек на улицата, той имаше впечатляващо присъствие, но когато играеше, беше сякаш се взираш в езеро… или кладенец. Притежаваше дълбочина и в някакъв смисъл, яснота. Линдзи Познър обожаваше да работи с него и така стигна до Кралската Шекспирова трупа. Линдзи поставяше куп неща в Стратфорд и „Барбикан“ и взе Деймиън със себе си.
	Хората още говорят за онази постановка на „Хамлет“. Заради нея Деймиън, Дан и аз си намерихме агенти и артистичният директор ми каза, че е била една от най-добрите, които някога е гледал. Направихме го по средата на сцената, заобиколени от публиката, без декори и с много малко реквизит. Използвахме много маски — Линдзи беше много повлиян от японския театър но. И нямаше спор, че Деймиън беше невероятен. Той беше звездата на представлението. Дан също беше чудесен — енергията и насилието в пето действие бяха осезаеми, направиха го с ветрила вместо със саби. Публиката дори ни аплодира на крака, а това не е нещо, което често се случва в Академията, не и когато в публиката има агенти.
	Но си го спомням предимно заради Деймиън. Вероятно познавате пиесата. Действие трето, сцена първа. В края й вече се бях просълзила. „О, Господи, какъв сияен разум е разрушен!“*
	[* превод: Валери Петров. — Б. пр.]
	Цялото страдание и цялата лудост на тази сцена се запечатаха в мен. В един момент Деймиън ме сграбчи за гърлото и лицето му беше толкова близо до моето, че усещах дъха му върху устните си. Когато ме пусна, ми останаха синини. Когато се събрахме, той каза, че не иска повече да играе с мен — но към този момент актьорската ми кариера така или иначе вече беше минала на заден план, заради Ашли. Струва ми се, че онова, което искам да кажа, е че обичах актьора повече от мъжа. Като мъж той можеше да бъде…
	Тя не успя да намери думата, която търсеше, затова баща й се притече на помощ.
	— … копеле.
	— Татко!
	— Как се държеше с теб, как те използваше…
	— Не беше винаги такъв.
	— Двамата с майка му бяха такива от самото начало. И двамата бяха еднакво ужасни.
	Грейс го изгледа неодобрително, но не възрази. После се върна към разказа си.
	— Аз подписах с агенцията „Индипендънт Талънт“ и първата ми работа беше кратка роля в един телевизионен сериал, „Джонатан Крийк“. Имах само няколко реплики — играех асистентка на един фокусник, но поне можех да го включа в биографията си. Дадоха ми още няколко роли в телевизията: „Нещастен случай“, „Холби Сити“, „Чисто английско убийство“. Снимах се и в една реклама на „Стела Артоа“, което беше страхотно. Прекарах цяла седмица в Буенос Айрес! Също така започнах да играя много и в театъра. Най-хубавата ми работа беше през сезона на Джонатан Кент в театър „Хеймаркет“ Имах нелоша роля в „Да си вземеш жена от село“ и в една пиеса по Едуард Бонд, „Морето“. Дори ме споменаха в рецензиите. Фиона Браун, моят агент, беше убедена, че ще ми потръгне. Започнаха да ме викат и на някои доста обещаващи прослушвания.
	И тогава отново се срещнах с Деймиън. Беше на премиерата на една пиеса на Том Стопард в Националния. „Всяко добро момче заслужава награда“. Не той участваше в нея, а един негов приятел, и после отидохме да пийнем нещо в „Дъ Грийн Руум“. Не го бях виждала от много години. Колко ужасно, нали? В смисъл, бяхме се познавали толкова добре и преди бяхме толкова близки, а така и не поддържахме връзка.
	— Типично за него — каза Мартин Лъвъл.
	Ашли беше приключила с платнената книжка и беше заспала в ръцете му. Той внимателно я сложи да легне на дивана.
	— Интересуваше се само от кариерата си. Нямаше никакви приятели. Само те използваше.
	— Не говори така, татко — каза Грейс, но все така не му възразяваше. — Деймиън вече беше станал доста известен. В смисъл, че хората го разпознаваха дори когато не се редяха на опашка за автограф. Беше се снимал в много от големите филми и телевизионни сериали и беше спечелил наградата на „Ивнинг Стандард“. Вече беше започнал да работи в Холивуд. Тъкмо предстоеше да започне да се снима в „Стар Трек“. Веднага видях, че е променен. Беше по-суров, отколкото го помнех. У него имаше една студенина, която може би вървеше ръка за ръка с това да си толкова богат и толкова успял — току-що си беше купил апартамента на Брик Лейн — но мисля, че в това се криеше и голяма доза защитна реакция. В този бизнес човек трябва да бъде твърд. Бих казала, че това е част от актьорския живот.
	Прекарахме една чудесна вечер. Всички харесаха пиесата и атмосферата беше особено приповдигната. Бяхме попрекалили с пиенето и започнахме да си говорим за Академията и за времето, прекарано заедно. Деймиън беше работил с няколко души от нашия випуск. Каза ми, че Дан е прекъснал кариерата си и вече не играе, което беше наистина жалко, защото беше страшно талантлив, но понякога се случват такива неща. Предлагат ти малки роли или да бъдеш нечий дубльор, но на големите прослушвания все нещо не ти се получава. Дан за малко да получи главната роля в „Карибски пирати“ — но в крайна сметка я дадоха на Орландо Блум. Размина се за много малко и с „Доктор Живаго“ по „Ай Ти Ви“. Дженифър беше изчезнала, разбира се. Деймиън говореше много за себе си. От „Стар Трек“ му плащаха достатъчно, за да плати първоначалната вноска за къща в Лос Анджелис, и той обмисляше изцяло да се премести там.
	Беше в Англия за три седмици, за снимките на един мини сериал, и бяхме заедно почти през цялото време. Мислех, че апартаментът му на Брик Лейн е невероятен. Аз живеех в една къщичка в Стретам с още двама съквартиранти — също актьори — и всичко това ми изглеждаше като някакъв друг свят. Телефонът му не спираше да звъни. Ту агентът му, ту мениджърът му или специалистът по връзки с обществеността, или от някое радио предаване. Осъзнах, че това беше мечтата, която хранех при постъпването си в Академията, с тази разлика, че за него беше реалност.
	— И за теб ще стане реалност, Грейс — сега, когато вече го няма.
	— Това не е честно, татко. Деймиън никога не е стоял на пътя ми.
	— Той ти направи дете точно когато беше започнало да ти потръгва.
	— Изборът за това беше мой.
	Тя се обърна към нас.
	— Когато му казах новината, Деймиън каза, че иска да си имаме дете. Беше страшно развълнуван. Предложи ми да заживея при него. Каза, че има предостатъчно пари и за двама ни, както и за бебето. Каза ми да взема следващия полет за Лос Анджелис.
	— Двамата сключихте ли брак? — попита Хоторн.
	Нетипично за него, той беше слушал целия разказ на Грейс мълчаливо, но и много внимателно.
	— Не. Така и не се оженихме. Според Деймиън нямаше никакъв смисъл.
	— Деймиън се грижеше само за Деймиън — настоя баща й. — Той не искаше да се обвързва. Майка му също беше ужасна. Интересуваше се само от скъпоценния си син. Изобщо не й пукаше за теб.
	— Двамата заедно взехме това решение, татко. А и Даяна не беше толкова ужасна. Просто беше самотна и малко тъжна, и наистина го обожаваше.
	Тя се приближи до Ашли и отмести косата от очите й. После продължи:
	— Направих, както ми каза. Той ми изпрати билета…
	— За икономична класа. Дори не плати за бизнес класа.
	— … и аз се преместих да живея при него. Агентите му успяха да ми извадят виза. Не знам как го направиха, но в крайна сметка Ашли се роди в Америка и дори има американско поданство. Деймиън вече беше започнал снимките на „Стар Трек“ и когато пристигнах, не прекарвах много време с него, но нямах нищо против. Помогнах му да намери къщата, която си купи. Имаше само две спални, но беше едно чудесно местенце горе на хълмовете, с прекрасна гледка и мъничък басейн. Обожавах я. Той ме остави да я обзаведа, както искам. Направих детска стая за Ашли и ходех да пазарувам в Западен Холивуд и по Родео Драйв. Понякога Деймиън се прибираше късно вечер, но през уикендите бяхме заедно и той ме запозна с всичките си приятели, и аз си мислех, че всичко ще бъде наред.
	Тя сведе поглед и за един кратък миг видях тъгата в очите й.
	— Но не беше. Всъщност, аз бях виновна. Лос Анджелис така и не ми хареса особено, колкото и да се стараех. Проблемът е там, че това всъщност не е град. Където и да искаш да отидеш, трябва да се качиш на колата, а в действителност няма и къде да отидеш. Тоест има магазини и ресторанти, и плаж, но всичко изглежда някак самоцелно. Винаги беше твърде горещо, особено когато бях бременна в петия и шестия месец. Стана така, че прекарвах все повече и повече време сама в къщата. Казах, че Деймиън ме запозна с приятелите си, но те всъщност не бяха особено много и винаги си разправяха някакви клюки, свързани с работата им, и в крайна сметка нямаше за какво да си говоря с тях. Бяха предимно англичани, предимно актьори. Много е странно там. Хората сякаш си имат своите групички и не че са недружелюбни, но не искат да те допуснат в тях. И ми беше мъчно за вкъщи! Липсваха ми мама и татко. Липсваше ми Лондон. Липсваше ми кариерата ми.
	Двамата с Деймиън не се карахме, но не бяхме напълно щастливи заедно. Струваше ми се, че е доста различен от онзи Деймиън, когото познавах от Академията. Може би защото беше започнал да става известен. Прибираше се вкъщи и се радваше да ме види, и понякога се чувствахме наистина близки, но често си мислех, че просто играе. Постоянно ми разказваше за известните хора, с които се запознал — Крис Пайн и Ленърд Нимой, и Джей Джей Ейбрамс — а аз, естествено, си стоях вкъщи и започнах да се бунтувам вътрешно. Исках да бъда майка, но исках да бъда и нещо повече. Ашли се роди и беше вълшебно, и Деймиън устрои голямо празненство, и беше горд баща. Но след това започна да отсъства все повече и повече. Бяха му дали роля в четвърти сезон на „Момчетата от Медисън Авеню“ и сякаш целият му живот се въртеше около партита, премиери, бързи коли, супермодели, а аз си стоях вкъщи, заобиколена от шишета за мляко, бебешки колички и пелени… или памперси, както им казват там. Той харчеше като невидял. Парите никога не стигаха за градинарите или за хранителни продукти. Беше като в някакво евтино издание на холивудската мечта. С всичките клишета.
	— Кажи им за наркотиците — каза баща й.
	— Вземаше кокаин и разни други неща — но това не беше кой знае какво. Всичките англичани там го правеха. Не можеше да отидеш на парти, без някой да се обади по мобилния си телефон и минути по-късно да се появи някой доставчик на мотор, с онези малки найлонови пликчета. В крайна сметка престанах да ходя на тези партита. Никога не съм вземала наркотици и не се чувствах комфортно.
	Ашли се размърда на дивана и Мартин отново я гушна. Детето доволно се отпусна в прегръдките му.
	— Като го казвам така, всичко звучи толкова ужасно продължи Грейс. — Но това е така, само защото го разказвам сега, когато всичко свърши. Човек не може да бъде напълно нещастен в Лос Анджелис. Не и когато слънцето грее и градината ухае на бугенвилии. Деймиън никога не ми е причинявал нещо лошо. Той не беше лош човек. Просто беше…
	— … егоист — довърши изречението Мартин Лъвъл.
	— Преуспял — възрази Грейс. — Беше покварен от успеха.
	— И сега е мъртъв — каза Хоторн и хладно я погледна. — Може да се каже, че се случи в най-подходящия момент.
	— Не знам какво имате предвид! — Грейс беше ядосана. — Никога не бих казала подобно нещо. Той беше бащата на Ашли. Тя ще порасне, без дори да го е познавала. Аз бях негова жена.
	— Разбирам, че е оставил завещание.
	Грейс се поколеба.
	— Да.
	— Знаете ли какво пише в него?
	— Да. Неговият адвокат, Чарлс Кенеди, беше на погребението и тогава го попитах. Трябваше да се уверя, че ще бъдем подсигурени, дори само заради Ашли. Няма за какво да се тревожа. Оставил е всичко на нас.
	— Имал е застраховка „Живот“.
	— Не знам нищо за това.
	— Аз знам, Грейс.
	Седнал там, със скръстени ръце и крака, Хоторн изглеждаше едновременно крайно спокоен и крайно безмилостен. Тъмните му очи бяха приковани в нея.
	— Сключил е договора преди шест месеца. Доколкото разбирам, ще наследите почти един милион паунда. Без да споменаваме апартамента на Брик Лейн, къщата в Холивуд, колата „Алфа Ромео“ Спайдър…
	— Какво искате да кажете, господин Хоторн? — попита настоятелно баща й. — Мислите, че дъщеря ми е убила Деймиън?
	— Защо не? От казаното съдя, че не бихте страдали особено много за него, и честно казано, ако аз бях женен за него, нямаше много да му мисля.
	Той отново се обърна към Грейс.
	— Забелязах, че сте пристигнали в Англия един ден преди да загине майката на Деймиън.
	Не бях намерил възможност да кажа на Хоторн какво бях открил, докато преглеждах записките си. Разочаровах се, когато чух, че го е разбрал без моя помощ.
	— Срещнахте ли се с нея? — попита той.
	— Щях да отида на гости на Даяна. Но Ашли беше преуморена от полета.
	— Предполагам, че отново сте пътували в икономична класа. Значи не наминахте?
	— Не!
	— Грейс беше тук с мен — каза баща й. — И ако трябва, ще се закълна за това в съда. А когато убиха Деймиън, тя все още беше на погребението.
	— А къде бяхте вие по време на погребението, господин Лъвъл?
	— Бях в парк „Ричмънд“ с Ашли. Заведох я да види сърничките.
	Хоторн отново се обърна към Грейс.
	— Докато говорехте за Академията, споменахте, че искате да ни кажете още нещо за момичето, което наричало себе си Дженифър Лий. Какво беше то?
	— Тя беше първото гадже на Деймиън, но точно накрая на следването двамата се разделиха. Всъщност мисля, че тя се раздели с него заради Дан Робъртс. Видях я да се целува с Дан точно преди да започнем репетициите за „Хамлет“ И как се целуваха само! Направо се бяха награбили.
	Тя играеше ролята на Озрик. Вече ви казах. След това доста й потръгна. Участва в няколко големи мюзикъла; това й беше запазена марка. „Цар Лъв“ и „Вълшебната кола“ Но след това изчезна.
	— Имате предвид, че е спряла да работи? — попитах аз.
	— Не. Изчезна. Един ден излязла да се разходи и повече не се върнала. Пишеше го по вестниците. Никой не разбра какво се е случило с нея.

	* * *

	Една бърза справка с „Гугъл“ пред къщата на Мартин Лъвъл извади на екрана на айфона ми следната вестникарска статия отпреди осем години:
C>
@	„Саут Лъндън Прес“ — 14 октомври 2003 година
#	Родителите на изчезнала актриса молят за помощ

	Една жена (26) е изчезнала от дома си в Стретам. Полицията провежда издирване.
	Полицейски служители издирват Дженифър Лий, актриса, участвала в няколко големи мюзикъла в „Уест енд“, включително „Цар лъв“ и „Чикаго“. На външен вид е слаба, с дълга светла коса, кафяви очи и с лунички.
	Госпожица Лий е излязла от апартамента си в събота привечер. Била е елегантно облечена, със сив копринен костюм с панталон и носела тъмносиня дамска чанта „Ермес Кели“.
	Полицията е била информирана, когато в понеделник вечерта тя не се явила за вечерното представление в театър „Лайсиум“. Изминали са шест дни, откакто е видяна за последен път.
	От полицията са разговаряли с различни агенции за запознанства по интернет. Актрисата, която била необвързана, често се запознавала онлайн с мъже и може да е отивала на романтична среща. Родителите й призовават всеки, който я е виждал през онази вечер, да се свърже с властите.
C$
	Показах го на Хоторн, който кимна, сякаш точно това беше очаквал да прочете.
	— И защо се интересуваш от Дженифър Лий? — попитах аз.
	Той не отговори. Все още стояхме по средата на квартала, заобиколени от идентични къщи и градини, а на няколкото паркирани коли се дължаха единствените ярки цветове наоколо. Точно в този момент един самолет профуча над главите ни със спуснати колесници, а гигантското му туловище хвърли сянка върху нас. Изчаках да отмине.
	— Да не искаш да кажеш, че Дженифър Лий също е била убита? Но тя няма нищо общо със случая. До днес дори не бяхме чували за нея.
	Телефонът на Хоторн звънна. Той вдигна ръка, за да ми направи знак да мълча, докато го изваждаше от джоба си, и отговори. Разговорът продължи около минута, въпреки че Хоторн почти не говореше — само „да“ два или три пъти, после „добре“ и „окей“. Най-сетне затвори. Изражението му беше сурово.
	— Обади се Медоус — каза той.
	— Какво се е случило?
	— Трябва да се върна в Кентърбъри. Иска да говори с мен.
	— Защо?
	Хоторн ме изгледа така, че се почувствах неудобно.
	— Снощи някой е запалил къщата на Найджъл Уестън — каза той. — Излели бензин през пощенската кутия на вратата и са я запалили.
	— За Бога! Мъртъв ли е?
	— Не. Двамата с приятеля му са добре. Уестън е в болница. Пострадал е от дима, който е вдишал, но не е нещо сериозно. Ще се оправи.
	Той погледна часовника си.
	— Трябва да хвана влака.
	— Ще дойда с теб — казах аз.
	Той поклати глава.
	— Не. Не мисля, че трябва да го правиш. Ще отида сам.
	— Защо?
	Отново мълчание. Реших да възразя.
	— Знаеш кой е виновен за пожара, нали?
	И ето я отново, онази студенина в очите му, която познавах толкова добре и която някак ми подсказваше, че той вижда света по един напълно различен начин от мен, и двамата с него всъщност никога няма да бъдем близки.
	— Да — каза той. — Ти.


>	Двайсет и едно: Академията

	Не разбрах какво искаше да каже Хоторн, но колкото повече мислех над това, толкова повече унивах. Как беше възможно да съм виновен за палежа в дома на Найджъл Уестън? Аз даже не знаех къде живее преди да отидем там, и дори не бях продумал, докато Хоторн беше сипал нападки над възрастния човек. Нито бях казвал на някого, че възнамеряваме да се срещнем с него — освен на съпругата ми, асистентката ми, единия от синовете ми и агентката ми, Хилда Старк. Да не би Хоторн нарочно да се опитваше да излее гнева си върху мен? Не би ме учудило. Беше се случило нещо неочаквано за него и той си го беше изкарал на първия човек, който му се беше изпречил пред погледа.
	Зачудих как ще се отрази това на нашето разследване. Докато беше в апартамента ми, Хоторн малко или много елиминира Алан Годуин от издирването на убиеца и аз мислех, че същото важи и за бившия съдия. Беше вярно, че между Уестън и Даяна Купър имаше някаква връзка и във факта, че я беше пуснал на свобода, имаше нещо притеснително, но нямаше никакво доказателство, че е извършил престъпление. И въпреки това го бяха нападнали! Точно когато започвах да си мисля, че между убийствата и автомобилния инцидент все пак няма никаква връзка, се беше оказало тъкмо обратното.
	Даяна Купър беше шофирала колата, беше убила Тимъти Годуин и беше ранила неговия брат. Беше избягала от местопрестъплението, за да защити своя син, Деймиън Купър. Съдия Уестън я беше пуснал на свобода, като само леко я беше смъмрил. И тримата бяха станали жертви на нападение… което за двама от тях се беше оказало фатално. Това не можеше да е съвпадение.
	Но повдигаше друг въпрос. Как се вписваше във всичко това Дженифър Лий — момичето, което беше играло в Академията заедно с Деймиън Купър и беше изчезнало? Разбира се, може би тя нямаше нищо общо. Аз сам бях решил да потърся информация за нея през телефона си, когато излязохме от къщата на Грейс Лъвъл, и макар Хоторн да беше прочел статията във вестника, не беше направил никакъв коментар. Така че не можех да бъда сигурен, че изобщо има някаква връзка.
	Внезапно изпитах отвращение от себе си.
	Беше по средата на следобеда, а аз седях сам в някакво долнопробно кафене до метростанция „Хауслоу Ийст“, където бях влязъл, след като се разделих с Хоторн. Той се беше качил на метрото. Бях заобиколен от огледала, светещи менюта и един огромен телевизор, по който даваха някакво дневно предаване за антики. Бях си поръчал две филийки препечен хляб и чаша чай, които всъщност не исках. Какво се беше случило с мен? Когато първоначално се запознах с Хоторн, аз бях преуспяващ писател. Бях създателят на телевизионен сериал, гледан в петдесет държави, и по една случайност бях женен за продуцентката. Хоторн беше работил за нас. Бяха му плащали десет или двайсет паунда на час, за да предоставя информация, която бях използвал в писането на сценариите.
	Но за по-малко от две седмици всичко се беше променило. Бях се оставил да се превърна в мълчалив партньор, един второстепенен герой в собствената си книга! И нещо по-лошо — някак бях убедил сам себе си, че не мога да разгадая и една улика, без да попитам Хоторн какво мисли по въпроса. Със сигурност не бях чак толкова глупав. Твърде дълго бях вървял по петите му. Сега, когато него го нямаше, имах възможност да вляза в главната роля.
	Чаят ми лъщеше мазно. Препечените филийки бяха наклепани с нещо, което приличаше на изтекло от кола. Избутах чинията встрани и извадих телефона си. Хоторн щеше да отсъства до края на деня, което ми даваше предостатъчно време да разследвам тази нова заподозряна: Дженифър Лий. Странно, но към статията в „Саут Лондон Прес“ нямаше нейна снимка. Зачудих се как ли изглежда. Не успях да открия снимка в интернет, където името й се споменаваше едва на няколко места. Беше изчезнала и никой не я беше намерил. Това беше всичко. Родителите й може би още тъгуваха за нея, но общественият интерес беше замрял.
	Исках да науча повече за нея. Ако наистина през цялото време бях гледал в грешната посока — тоест към Дийл, — значи беше време да открия онова, което ми беше убягвало. Какво точно би могло да се е случило в Академията, което да свърже Дженифър, Деймиън и Даяна Купър, и как изобщо то би довело до убийство?
	Още докато разсъждавах над този въпрос, ми хрумна, че имах начин да проуча нещата отвътре. От време на време Академията кани актьори, режисьори и сценаристи на срещи със студентите, и предната година бях обсъждал с група студенти онзи любопитен любовен триъгълник: актьор, писател и сценарий. В рамките на един час се бях опитал да им обясня как един добър актьор винаги ще открие неща в сценария, за които писателят дори не подозира, а лошият ще вмъкне в него неща, които писателят би предпочел да ги няма. Бях разговарял с тях за това как се създава един образ. Кристофър Фойл например съществуваше на хартия много преди Майкъл Китчън да получи неговата роля, но истинската работа започва едва след вземането на това решение. Между двама ни винаги беше имало известно напрежение. Например, Майкъл още от самото начало настоя Фойл да не задава никакви въпроси, което усложни моя живот и изглеждаше, меко казано, необичайно за един детектив. И въпреки това идеята не беше никак глупава. Открихме други, по-изобретателни начини да се сдобиваме с информацията, необходима за развитието на действието. Фойл успяваше да предразполага хората, да накара заподозрените да казват повече, отколкото им се искаше. По този начин, година след година, образът му се развиваше.
	Така или иначе, разговарях със студентите за това и за много други неща и не съм сигурен доколко беседата им беше полезна. На мен обаче ми беше много приятно. Няма нищо, което един писател да обича повече от това да говори за писане.
	Беше ме поканила една от заместник-директорките на Академията. Ще я наричам Лиз, тъй като пожела да не разкривам самоличността й. Обадих й се по телефона от кафенето. За щастие по една случайност същия ден тя щеше да бъде в Академията и се съгласи да се срещнем за един час в три следобед. Лиз е умна, доста емоционална жена, с няколко години по-възрастна от мен. Тя самата беше учила за актриса, но впоследствие се беше насочила към писане и режисура. След един болезнен сблъсък с пресата тя се беше върнала към преподаването. Беше режисирала една пиеса за британските сикхи, която, макар и добронамерена, беше довела до размирното поведение на двама общински съветници (каза ми, че никой от тях не бил гледал представлението), които бяха насъскали тълпата до безумие. Никой не се притече да защити Лиз. Дори сега, години по-късно, тя предпочиташе да остане анонимна.
	Основната сграда на Академията на Гауър Стрийт е странно място. Входът с двете статуи, изобразяващи комедията и трагедията, изработени от Алан Дърст през двайсетте години, е едновременно внушителен и почти незабележим. Тясната врата въвежда в сграда, която изглежда твърде малка за трите театрални зали, кабинетите, репетиционните, работилниците и всичко друго, което се намира вътре. Помня я като един лабиринт от бели коридори и стълбища с летящи врати навсякъде, така че по време на първото посещение в нея се чувствах като лабораторна мишка. Този път се срещнах с Лиз в доста елегантното ново кафене приземния етаж.
	— Спомням си Деймиън Купър много добре — каза ми тя.
	И двамата си бяхме взели капучино и седяхме заобиколени от черно-бели фотографии на дипломиращия се сега випуск. На масите около нас имаше и няколко студенти, които си бъбреха или четяха сценарии. Тя говореше тихо.
	— Винаги съм имала чувството, че ще успее. Но си беше едно малко нахакано човече.
	— Не си давах сметка, че по онова време си преподавала тук — казах аз.
	— Тъкмо бях започнала. Деймиън трябва да е бил втори курс.
	— Ти не си го харесвала.
	— Не бих се изразила така. Опитвах се да не показвам чувствата, които изпитвам към студентите си. Работата беше там, че всички бяха изключително чувствителни и лесно можеше да те обвинят в преференциално отношение. Просто ти казвам как стояха нещата. Той беше много амбициозен. Би намушкал собствената си майка, ако това щеше да му помогне да получи някоя роля.
	Тя се замисли над думите си.
	— Това е малко неуместно казано, като се имат предвид обстоятелствата. Но ти разбираш какво имам предвид.
	— Ти гледа ли го в „Хамлет“?
	— Да. И беше просто невероятен. Дори малко ме е яд да си го призная. Той получи ролята само защото момчето, избрано преди него, се разболя от мононуклеоза. Онази година имахме нещо като епидемия и известно време тук беше като в Лондон по времето на чумата. Той, разбира се, от самото начало беше искал главната роля. Избра си я за своето представяне, с което искаше да изпъкне. Всъщност, знаеш ли, ти си прав — имам предвид онова, което каза преди малко. Аз наистина не го харесвах. Той умееше да манипулира хората, което беше малко зловещо, а и да не забравяме случката в Дийл.
	— Какво за нея? — казах аз.
	Внезапно любопитството ми се изостри. Имаше ли връзка между автомобилната злополука и Академията, за която Хоторн не подозираше, и която двамата бяхме пропуснали да забележим?
	— Ами просто начинът, по който я използва по време на един от часовете по актьорско майсторство. Изследвахме онова, което наричаме „обществена самота“ и студентите трябваше да донесат по един предмет, който има някаква лична стойност за тях, и да говорят за него пред колегите си.
	Тя замълча.
	— Той донесе една пластмасова играчка, червен лондонски автобус. И ни пусна запис на една детска песничка: „Колелата на автобуса вървят напред“. Сигурно я знаеш? Разказа ни как я пуснали на погребението на момченцето, загинало при инцидента с колата, шофирана от майка му.
	— Кое точно беше зловещо? — попитах аз.
	— Всъщност след часа с него малко се скарахме. Той се държа много емоционално. Казваше, че тази песничка го е обсебила, че не може да си я избие от ума — разни такива неща. Но истината е, че ми се стори някак дистанциран от случилото се. Сякаш го използваше, почти като реквизит.
	Монологът му беше твърде егоцентричен. В известен смисъл това беше целта на упражнението, но в този случай беше загинало едно осемгодишно момче. Майката на Деймиън може и да не е била изцяло отговорна, но тя го беше убила. Стори ми се неуместно да използва случая по време на часа и му го казах.
	— Какво можеш да ми разкажеш за Дженифър Лий? — попитах аз.
	— Нея не си я спомням толкова добре. Тя беше много талантлива, но по-скоро затворена. Двамата с Деймиън излизаха известно време и бяха много близки. Опасявам се, че след като завърши, кариерата й не беше твърде успешна. Няколко мюзикъла, нищо повече.
	Тя въздъхна.
	— Случва се понякога. Човек никога не може да предскаже как ще се развият нещата.
	— И след това е изчезнала.
	— Писаха за това във вестниците и дори от полицията идваха да задават въпроси, макар да беше изчезнала поне пет или шест години, след като завърши. Говореше се, че отивала да се срещне с някакъв неин почитател… сещаш се, някакъв маниак или нещо подобно, въпреки че впоследствие от полицията решиха, че не е било така и казаха, че най-вероятно е бил някой, с когото е имала връзка. Казаха, че била облечена елегантно, а според съквартирантите й на излизане била в добро настроение. Живеела някъде в Южен Лондон.
	— Стретам.
	— Точно така. Така или иначе, излязла и никой повече не я видял. Може би, ако беше по-известна или ако някой беше научил за връзката между нея и Деймиън, щеше да се шуми повече. Но предполагам, че в Лондон изчезват много хора и тя просто беше поредната.
	— Каза ми, че имаш нейна снимка.
	— Да. Имаш късмет, защото от онова време има много по-малко снимки. Сега, разбира се, всеки има телефон. Но тази я запазихме заради „Хамлет“.
	Тя беше донесла голяма платнена чанта и я сложи върху масата.
	— Намерих я в кабинета.
	Тя извади една черно-бяла фотография в рамка и когато я постави между чашите с кафе, сякаш погледнах през прозорец назад към 1998 година. Петима млади актьори стояха на празна сцена и позираха пред обектива с почти пресилена сериозност. Мигновено разпознах Деймиън Купър. Не се беше променил много през изминалите години. По онова време е бил по-слаб и по-красив… нахакан, това беше първото, което си помислих. Гледаше право в обектива и те предизвикваше с поглед да се опиташ да не му обърнеш внимание. Беше облечен с черни дънки и черна риза, разкопчана на гърдите, а в ръка държеше бяла японска маска. Грейс Лъвъл, която беше играла Офелия, и момчето, играло Лаерт, стояха от двете му страни. И двамата държаха ветрила, разперени над главите им.
	— Това е Дженифър.
	Лиз посочи едно момиче с дълга коса, вързана на опашка, което стоеше точно зад тях. Беше играла мъжка роля и беше облечена със същите дрехи като Деймиън. Трябва да отбележа, че снимката й ме разочарова. Не знам какво точно бях очаквал, но тя изглеждаше съвсем обикновена: хубавичка, с лунички, с вързана коса. Стоеше съвсем в края на групата, обърнала глава към някакъв мъж, който се приближаваше отстрани.
	— Кой е това? — попитах аз.
	Мъжът едва беше влязъл в кадър и не можех да видя добре лицето му. Беше чернокож, с очила, стиснал букет цветя, видимо по-възрастен от другите.
	— Нямам представа — каза Лиз. — Вероятно нечий родител. Снимката е направена след премиерата и залата беше препълнена.
	— Ти дали…?
	Щях да я попитам нещо за връзката на Дженифър и Деймиън, но точно в този миг видях нещо и спрях по средата на изречението. Гледах един човек на снимката и изведнъж разбрах откъде го познавам. Нямаше никакво съмнение и в прилив на вълнение си дадох сметка, че съм открил нещо което може би е важно, и че сега, поне този път, бях на една крачка пред Хоторн. Знаех нещо, което той не знаеше! Той нарочно ми се беше подиграл пред дома на Грейс Лъвъл и през цялото време се беше държал с мен с безразличие, понякога граничещо с презрение. Е, колко забавно щеше да бъде, ако можех да му кажа, че е пропуснал нещо, когато се върнеше от Кентърбъри. Не успях да сдържа усмивката си. Отмъщението за всички онези часове, през които вървях по петите му из Лондон и мълчаливо го наблюдавах, щеше да бъде сладко.
	— Лиз, ти си невероятна — казах аз. Мога ли да я взема за малко?
	Имах предвид фотографията.
	— Съжалявам. Не може да бъде изнасяна от сградата. Но ако искаш, можеш да я снимаш.
	— Чудесно.
	Айфонът ми беше стоял на масата и беше записвал разговора ни. Аз го взех и направих снимка на фотографията. Изправих се.
	— Много ти благодаря.
	Застанал пред Академията, проведох три телефонни разговора. Първо уговорих една среща. След това се обадих на асистентката си, която ме чакаше в кабинета ми. Казах, че няма да се връщам повече този следобед. Най-сетне оставих съобщение на съпругата си, като й казах, че ще закъснея малко за вечеря.
	А всъщност изобщо нямаше да вечерям.


>	Двайсет и две: Лицето зад маската

	От Гауър Стрийт се качих на метрото обратно до западната част на Лондон и закрачих надолу към една квадратна сграда от червени тухли на Фулъм Палас Роуд, само на пет минути от кръговото кръстовище „Хамърсмит“ Между другото, нея вече я няма. Събориха я, за да построят една чисто нова бизнес сграда — „Елсинор Хаус“ По едно странно съвпадение там са офисите на „Харпър Колинс“. Те публикуват американските издания на моите книги.
	Сградата, която посетих през онзи ден, имаше умишлено дискретен вид, с матирани стъкла на прозорците и никакъв надпис. Когато натиснах звънеца, се разнесе гневно бръмчене и щракването на електрическия механизъм за отваряне на вратата, който някой отвътре беше задействал. Една охранителна камера ме наблюдаваше как влизам в празната рецепция с голи стени и плочки на пода. Напомняше на клиника или на някакво мрачно болнично отделение — по-скоро такова, което вече не функционираше. Отначало реших, че съм сам, но после нечий глас ме повика и аз се приближих до един кабинет зад ъгъла, където Робърт Корнуолис, погребалният агент, приготвяше две чаши кафе. Кабин беше също толкова невзрачен, колкото и останалата част на сградата, с бюро и няколко изключително практични столове, тапицирани, но не и удобни. На една сгъваема маса отстрана имаше кафемашина. На стената беше закачен календар.
	Това беше сградата, за която Корнуолис беше споменал на първата ни среща. Клиентите отиваха в Саут Кенсингтън за да се консултират с него, но самите тела бяха докарвани тук. Някъде наблизо имаше параклис — „място за опечалените“ както го беше нарекла Айрин Лоус. Несъмнено не ставаше дума за това помещение — то далеч не можеше да предложи утеха. Ослушах се за други хора. Не ми беше хрумнало, че може да е сам, но вече беше късен следобед и сигурно всички си бяха тръгнали. Всъщност се бях обадил в кабинета на Корнуолис, но той беше настоял да се срещнем тук.
	Той ме поздрави по име и когато влязох вътре и седнах, ми се стори по-дружелюбен и спокоен, отколкото при двете ни предишни срещи. Беше облечен с костюм, но беше свалил вратовръзката си, а горните две копчета на ризата му бяха разкопчани.
	— Нямах никаква представа кой сте — каза той, като ми подаде една от чашите с кафе. Бях му казал името си по телефона. — Вие сте писател! Трябва да кажа, че доста се изненадах. Когато дойдохте в кабинета ми — в дома ми, — бях предположил, че сте от полицията.
	— В известен смисъл е така — отговорих аз.
	— Не. Имам предвид, че ви мислех за детектив. Къде е господин Хоторн?
	Отпих от кафето. Беше сложил захар, без да ме попита.
	— В момента не е в Лондон.
	— Той ли ви изпрати?
	— Не. В интерес на истината, той не знае, че ще се срещне с вас.
	Корнуолис обмисли думите ми. Изглеждаше объркан.
	— По телефона казахте, че пишете книга.
	— Да.
	— Това не е ли малко необичайно? Смятах, че полицейските разследвания на убийства са поверителни. Аз ще участвам ли в тази ваша книга?
	— Мисля, че да — казах аз.
	— Не съм сигурен, че бих желал това. Цялата тази работа с Даяна Купър и нейния син силно ме разстрои и наистина не бих искал името на фирмата да бъде въвличано. Всъщност според мен ще установите, че доста от замесените биха имали възражения.
	— Предполагам, че ще се наложи да получа тяхното позволение. И ако някой наистина възразява, винаги мога да му сменя името.
	Можех да добавя, че нищо не може да ми попречи да пиша за реални хора, ако са публични личности, но не исках думите ми да прозвучат враждебно.
	— Бихте ли предпочели да сменя вашето? — попитах аз.
	— Боя се, че бих настоявал за това.
	— Мога да ви наричам Дан Робъртс.
	Корноулис ме изгледа с любопитство. На лицето му се изписа усмивка.
	— Това е име, което не съм използвал от години.
	— Знам.
	Той извади кутия цигари. Не знаех, че е пушач, но сега, като се замислих, си спомних за един пепелник в кабинета му. Той си запали цигара и разтърси кибритената клечка с ядно движение на ръката, за да я изгаси.
	По телефона споменахте, че се обаждате от Академията.
	— Точно така — казах аз. — Днес следобед бях там. Видях се с…
	Казах му името на заместник-директорката. Той сякаш не се сети коя е тя. Бях изпил половината кафе. Оставих чашата.
	— Вие не споменахте, че сте учили в Академията.
	— Сигурен съм, че го направих.
	— Не. Аз присъствах и на двата ви разговора с Хоторн. Не само сте учили в Академията, но и сте учили по едно и също време с Деймиън Купър. Играли сте заедно.
	Бях сигурен, че ще отрече, но той дори не мигна.
	— Вече не говоря за Академията. Това е една част от живота ми, която не си спомням с особено добри чувства — и съдейки по онова, което ми казахте, не предполагах, че може да има някаква връзка. Когато дойдохте да се срещнем в кабинета ми в „Саут Кенсингтън“, ясно ми обяснихте, че вашето разследване — или по-скоро, разследването на господин Хоторн — е ориентирано към автомобилната злополука в Дийл.
	— Все пак е възможно да има някаква връзка — казах аз. — Вие бяхте ли там, когато Деймиън е разказвал за случилото се? Доколкото разбрах, го е използвал като тема по време на един от часовете по актьорско майсторство.
	— Всъщност бях. Оттогава мина много време, разбира се, и бях забравил за случката, докато вие не споменахте за нея.
	Той заобиколи бюрото и се облегна на ръба му, надвесен над мен. Острата неонова светлина в помещението се пречупваше в стъклата на очилата му.
	— Той донесе едно червено автобусче и ни пусна песничката. Разказа ни за случилото се и какво впечатление беше оставило то у него.
	Робърт Корнуолис се замисли за миг.
	— Знаете ли, той всъщност се гордееше с факта, че веднага след като беше прегазила две деца и в крайна сметка беше убила едното, майка му била загрижена единствено за него и кариерата му? И двамата бяха доста забележителни, не мислите ли?
	— Вие сте играли с него — казах аз. — Участвали сте в „Хамлет“.
	— Постановката, вдъхновена от класическия японски театър. Много маски и ветрила, и споделени преживявания. Колко смехотворно. Ние бяхме просто деца с големи амбиции, но тогава тези неща за нас бяха по-важни, отколкото можете да си представите.
	— Всички казват, че сте били блестящ — казах аз.
	Той вдигна рамене.
	— Едно време исках да стана актьор.
	— Но сте станали погребален агент.
	— Обсъдихме това, когато бяхте в дома ми. Това беше семейният бизнес. Баща ми, дядо ми… спомняте ли си?
	Сякаш му хрумна нещо.
	— Бих искал да ви покажа нещо. Може да ви се стори интересно.
	— Какво?
	— Не тук. В съседната стая…
	Той се изправи, като явно очакваше да го последвам. Така и мислех да направя. Но когато се опитах да стана на крака, открих, че не мога.
	Това всъщност далеч не беше всичко. Онова, което описвам, беше несъмнено най-ужасяващият момент в живота ми. Не можех да помръдна. Мозъкът ми изпращаше сигнал към краката ми — „ставаме“ — но краката ми не го слушаха. Ръцете ми се бяха превърнали в чужди тела, прикрепени към мен, но без никаква връзка. Главата ми стърчеше като футболна топка върху едно тяло, което се беше превърнало в безполезна купчина мускули и кости, а някъде отвътре сърцето ми блъскаше панически, сякаш вярваше, че е възможно да избяга от този капан. Никога няма да успея да опиша в пълнота обзелия ме страх, от който чак ме присви стомахът. Разбирах, че съм бил дрогиран и че ме грози огромна опасност.
	— Добре ли сте? — попита Корнуолис.
	Лицето му беше дълбоко загрижено.
	— Какво сте направили?
	Дори гласът ми не звучеше като моя. Налагаше се устата ми да полага двойни усилия, за да изговаря думите.
	— Изправете се…
	— Не мога!
	И тогава Корнуолис се усмихна. Усмивката му беше ужасяваща.
	С много бавни движения той се приближи до мен. Аз трепнах, когато извади една носна кърпа и я набута в устата ми, почти до гърлото. Дори не ми беше хрумнало, че всъщност трябваше да крещя — не че това би довело до нещо. Вече знаех, че се е погрижил да бъдем сами.
	— Само ще отида да взема нещо. Веднага се връщам — каза той.
	И излезе от стаята, като остави вратата отворена. Аз седях там и осмислях новите усещания в мен — или по-скоро, липсата на такива. Не можех да почувствам нищо — с изключение на страха. Опитах се да забавя дишането си. Сърцето ми все така блъскаше в гърдите ми. Носната кърпа опираше в гърлото ми и едва не ме задушаваше. Всъщност бях твърде ужасен, за да прозра онова, което би трябвало да бъде очевидно: че бях дошъл безгрижно на едно място, където живееше смъртта — и че беше почти неизбежно това да доведе до моята собствена смърт.
	Корнуолис се върна, тикайки една инвалидна количка. Може би я използваше за труповете, макар да беше по-вероятно да я предоставя на възрастните роднини на покойниците, дошли да си кажат последно сбогом с тях. Той си свирукаше тихичко и изражението му беше странно, някак празно. Вече не носеше очилата с кафеникави стъкла и аз погледнах искрящите му очи, грижливо поддържаната му къса брада и оредялата му коса и разбрах, че те бяха просто една маска, скривала нещо наистина чудовищно, което сега надничаше иззад нея. Той знаеше, че не мога да помръдна. Явно беше сложил нещо в кафето ми и аз, глупакът, го бях изпил. Вече бях започнал вътрешно да крещя. Това беше човекът, удушил Даяна Купър и нарязал на парчета нейния син. Но защо? И защо не го бях разбрал преди да дойда тук — нима не беше очевидно?
	Той се наведе и за миг си помислих, че ще ме целуне. Отдръпнах се погнусен, но той просто ме вдигна и ме стовари в инвалидната количка. Тежах около осемдесет и пет килограма и усилието го принуди да спре, за да си поеме дъх. След това се съвзе, изпъна краката ми и като продължаваше да си свирука, ме изкара от кабинета.
	Минахме покрай една отворена врата, зад която видях параклис. Зърнах свещите, дървената ламперия по стените и един олтар, на който можеше да бъде поставен кръст, менора или всеки друг подходящ религиозен символ. В края на коридора имаше товарен асансьор, който беше огромен — достатъчно голям, за да побере ковчег. Той ме избута вътре и заби пръст в едно копче. Със затварянето на вратите аз усетих как целият ми живот остава някъде зад мен. Последва разтърсване и ние започнахме да се спускаме.
	Асансьорът се отвори направо в голямо работно помещение с нисък таван и още неонови светлини, равномерно разположени над главите ни. Всичко, което видях, наново ме изпълни с ужас, усилен от пълната ми безпомощност. В най-отдалечения край имаше шест сребристи шкафа — хладилни отделения, подредени в два реда по три, всяко от тях достатъчно голямо, за да побере човешко тяло. Едната страна на помещението беше изцяло отредена за нещо, което приличаше на операционна с всичко необходимо — метално легло на колела, лавици с подредени на тях разноцветни шишета и шишенца, една маса с множество скалпели, игли и ножове. Той спря количката ми така, че да застана с лице срещу тях, с гръб към асансьора. Стените бяха тухлени и белосани. Подът беше покрит със сив балатум. В единия ъгъл имаше кофа и парцал.
	— Наистина ми се иска да не беше идвал тук — каза Корнуолис.
	Той все още говореше с онзи премерен, учтив маниер, който беше усвоил през годините и който отговаряше на ролята, която беше възприел. Защото аз вече знаех, че това беше просто една роля. С всяка изминала секунда истинският Робърт Корнуолис се разкриваше пред мен.
	— Нямам нищо против теб и не искам да те нараня, но ти сам реши да дойдеш тук и да си вреш носа в шибаната ми работа.
	Тонът му се беше повишавал от началото на изречението и когато стигна до нецензурната дума, гласът му премина в крясък. После той малко се успокои.
	— Защо ти трябваше да разпитваш за Академията? — продължи Корнуолис. — Защо ти трябваше да се ровиш в миналото? Идваш тук и ми задаваш тези тъпи въпроси, а аз трябва да ти отговарям и да се занимавам с теб — което наистина нямам никакво желание да правя.
	Опитах се да кажа нещо, но носната кърпа ми пречеше. Той я извади от устата ми. Веднага щом кърпата излезе, успях да проговоря.
	— Казах на съпругата си, че ще идвам тук — казах аз. — И на асистентката си. Ако ми направиш нещо, те ще разберат.
	— Ако изобщо те намерят — отговори Корнуолис. Гласът му звучеше делово. Канех се отново да кажа нещо, но той вдигна ръка. — Не ме интересува. Не искам повече да те слушам. За мен вече няма никакво значение. Но искам само да обясня.
	Той докосна двете страни на главата си с върховете на пръстите, загледан в пространството, докато събираше мислите си. А аз просто седях там и крещях безмълвно: _Аз съм писател. Това не може да ми се случва. Не искам да ми се случва_.
	— Имаш ли някаква представа как протече животът ми? — каза накрая Корнуолис. — Да не мислиш, че тази работа ми харесва? Как ти се струва — по цял ден да седиш и да слушаш как някакви жалки хора говорят за жалките си мъртви майки и бащи, и баби, и дядовци, да подготвят погребения и кремации, да избират ковчези и надгробни камъни, докато навън слънцето грее и всички останали си живеят живота? Хората ме поглеждат и виждат един скучен мъж в костюм, който никога не се усмихва и винаги казва подходящите неща: „… моите съболезнования, толкова съжалявам, позволете да ви предложа една кърпичка…“, докато всъщност вътрешно ми се иска да ги фрасна с юмрук в лицето, защото аз не съм този човек и никога не съм искал да бъда.
	„Корнуолис и синове“ Това беше съдбата ми по рождение. Баща ми беше погребален агент. Дядо ми беше погребален агент. Неговият баща беше погребален агент. Чичовците и лелите ми бяха погребални агенти. Когато бях малко момче, всички около мен се обличаха в черно. Водеха ме да гледам как конете теглят катафалката по улицата. За мен това беше забавление. Наблюдавах баща ми, докато вечеряше, и си мислех как е прекарал целия ден, заобиколен от умрели хора и как неговите ръце, същите онези ръце, с които ме беше прегръщал, бяха докосвали мъртва плът. Смъртта го беше последвала у дома. Цялото семейство беше белязано от нея. Смъртта беше нашият живот! И най-ужасното беше, че един ден и аз щях да се превърна в един от тях, защото точно това ми бяха отредили. Нямаше никакво съмнение. Защото ние бяхме „Корнуолис и синове“ — и аз бях синът.
	В училище постоянно ми се подиграваха. Всички знаеха това име, Корнуолис. Минаваха покрай витрината на път за автобуса, а не е като името да беше Джоунс или Смит, или нещо подобно, което не се запомня лесно. Наричаха ме „гробарчето“… Питаха ме дали баща ми си пада по трупове, дали аз си падам по тях. Питаха ме как изглеждат умрелите без дрехи? Дали се надървят? Дали ноктите им продължават да растат? Половината учители се притесняваха от мен — не заради мен самия, а защото знаеха с какво се занимава семейството ми. Другите деца си говореха за университети, за кариери. Имаха мечти. Имаха бъдеще. Не и аз. Моето бъдеще, съвсем буквално, беше мъртво.
	С тази разлика — и това е най-забавното — че аз всъщност имах мечта. Не е ли странно нещо животът? Една година ми дадоха роля в училищната пиеса. Не беше важна роля. Хортензио в „Укротяване на опърничавата“ Но работата е там, че на мен страшно ми хареса. Обожавах Шекспир. Богатството на езика, начинът, по който претворяваше цял един свят. Беше толкова вълнуващо да стоя там, облечен в костюм, със светлините, насочени към мен. Може би просто бях открил удоволствието от това да бъдеш някой друг. Бях на петнайсет години, когато осъзнах, че искам да бъда актьор и от онзи момент нататък тази мисъл ме погълна. Нямаше просто да бъда актьор. Щях да бъда известен актьор. Нямаше да бъда Робърт Корнуолис. Щях да бъда някой друг. Онзи, който бях роден да бъда.
	Родителите ми никак не се зарадваха, когато им казах, че искам да кандидатствам в Академията — но знаеш ли какво? Те ми позволиха да го направя, защото си мислеха, че няма и грам вероятност да ме приемат. Тайничко ми се присмиваха, но решиха, че ако ме оставят, ще ми мине, ще забравя за всичко това и ще се завърна към семейната традиция. Без да им казвам, подадох документи в Академията и в „Уебър Дъглас“, и в Кралското драматично училище, и в „Бристъл Олд Вик“ и възнамерявах да кандидатствам в още една дузина школи, докато не ме приемеха. Но не се наложи. Защото всъщност аз бях добър. Аз наистина бях добър. Оживявах на сцената. Влязох в Академията с лекота. Още в мига, в който се явих на прослушване, вече знаех, че няма начин да не ме приемат.
	Аз казах нещо. Прозвуча като нечленоразделен звук, защото по това време дрогиращото вещество беше засегнало гласните ми струни и ми беше трудно да говоря. Мисля, че щях да започна да го умолявам да ме пусне, но това така или иначе щеше да е загуба на време. Корнуолис се намръщи, отиде до масата и взе един скалпел. Докато го гледах с широко отворени очи, той се приближи до мен. Видях как неоновата светлина проблясва по сребристото острие. После, без никакво колебание, той го заби в мен.
	Гледах втренчено и с пълно недоумение дръжката, която стърчеше от гърдите ми. Странното беше, че не болеше много. Нито пък имаше много кръв. Просто не можех да повярвам, че го е направил.
	— Казах ти, че не искам да те слушам! — обясни Корнуолис, като гласът му отново се извиси и изтъня до писък. — Не искам да чуя нищо от онова, което имаш да кажеш. Затова млъквай! Разбираш ли? Млъквай!
	Той се съвзе и после продължи, сякаш нищо не се беше случило.
	— От първия ми ден в Академията ме приеха заради човека, който бях, и онова, което можех да предложа. Не използвах името Робърт Корнуолис и никога не говорех за семейството си. Наричах себе си Дан Робъртс — никой не се интересуваше от подобни неща. А и това щеше да бъде просто сценичният ми псевдоним. И вече не бях „гробарчето“. Аз бях Антъни Хопкинс. Бях Кенет Брана. Бях Дерек Джакоби. Бях Иън Холм. Всички тези имена бяха изписани по стените и аз щях да бъда един от тях, точно като тях. Всеки път, когато влезех в сградата, се чувствах така, сякаш съм открил себе си. И ти казвам, че това бяха трите най-щастливи години от живота ми. Това бяха единствените три щастливи години от живота ми!
	Деймиън Купър също беше там. Прав беше за това — и не ме разбирай погрешно. Аз го харесвах. В началото му се възхищавах. Но това беше, защото не го познавах. Смятах го за свой приятел — за свой най-добър приятел — и не виждах, че всъщност е едно студено, амбициозно, манипулативно говедо.
	Аз погледнах надолу към скалпела, който все така противно стърчеше от мен. Около него се беше образувал червен кръг, не по-голям от дланта ми. Раната вече пулсираше. Призля ми.
	— Всичко стана ясно през третата година. Вече имаше много по-интензивно съревнование. Всички се престувахме, че сме приятели. Преструвахме се, че се подкрепяме. Но нека ти кажа, че когато наближиха представянията и финалната пиеса, всичко излезе наяве. В онази сграда нямаше нито един човек, който да не е готов да бутне най-добрия си приятел по стълбите, ако предполагаше, че това би му помогнало да си намери агент. И разбира се, всички се подмазваха на преподавателите. Деймиън го биваше за това. Усмихваше се и казваше точните неща, и през цялото време не откъсваше поглед от голямата награда, и накрая познай какво направи?
	Корнуолис замълча, но аз бях твърде уплашен, за да отговоря. Той ме гледаше втренчено, после грабна още един скалпел и докато аз надавах писък, го заби в мен, този път в рамото ми, и го остави там.
	— Познай какво направи! — изкрещя той.
	— Измамил те е! — прошепнах аз. Не знаех какво говоря. Просто трябваше да кажа нещо.
	— Направи много повече от това. Когато ми дадоха ролята на Хамлет, той побесня. Беше убеден, че тази роля се полага на него. Вече беше изиграл една част от нея в своето представяне. Искаше всички да видят колко е добър. Но сега беше мой ред. Ролята беше моя. Тази последна продукция беше моят шанс да покажа на света какво мога да правя, а онази кучка, неговата приятелка, ме изигра. Направиха го заедно. Нарочно ме разболяха, за да не мога да ходя на репетиции, и се наложи да дадат ролята на друг.
	Не разбирах за какво точно говореше, но в този момент това не ме интересуваше. Седях там като бик на арената, с два стърчащи от мен скалпела, от които започваше все повече да ме боли. Бях сигурен, че ще ме убие. Той сякаш очакваше да кажа нещо. Уплашен, че мълчанието ми може само още повече да го разгневи, аз промълвих:
	— Дженифър Лий…
	— Дженифър Лий. Точно така. Той я използва, за да се добере до мен, но в крайна сметка аз я намерих и я накарах да си плати.
	Корнуолис се изкиска на себе си. Това беше най-убедителното превъплъщение в умопобъркан, което бях виждал през живота си.
	— Накарах я да страда и после тя изчезна. Знаеш ли къде е? Ако искаш, мога да ти кажа — но ако искаш да я откриеш, ще трябва да я търсиш на седем различни места под земята.
	— Ти си убил Деймиън — казах дрезгаво аз.
	Изразходвах всичките си сили, за да произнеса тези думи.
	Чувствах се така, сякаш сърцето ми всеки момент щеше да експлодира.
	— Да.
	Той опря ръцете си една до друга и наведе глава, сякаш за молитва, и дори тогава ми се стори, че в поведението му имаше нещо заучено. Това беше представление, а публиката се състоеше само от един зрител.
	— Хората казваха, че съм великолепен, докато подготвяхме „Хамлет“ — продължи той. — Аз трябваше да бъда Хамлет. Но не можех да го направя, защото бях болен, затова в крайна сметка играх Лаерт и като Лаерт също бях великолепен. Но проблемът беше в това, че Лаерт има само шест сцени. През по-голямата част от представлението той не е на сцената. Имах общо шейсет реплики. Само толкова. И в крайна сметка не успях да получа агента, когото исках, и когато си тръгнах от Академията, не успях да получа и кариерата, която исках. Опитах се. Поддържах се във форма. Ходих на уроци по актьорско майсторство. Ходих на прослушвания. Но така и не се получи.
	Един сезон играх Фесте в „Дванайсета нощ“ в „Бристъл Олд Вик“ и си мислех, че това ще бъде началото. Но после не се случи нищо. Бях толкова близо! Имах три последователни прослушвания за „Карибски пирати“, преди да дадат ролята на друг. Имаше телевизионни сериали, нови пиеси… и аз все си мислех, че нещата ще се случат, но по някаква причина не стана така и през цялото време остарявах все повече и парите ми свършваха, и така месеците се превърнаха в години, и аз трябваше да се примиря с факта, че нещо у мен беше сбъркано, и виновни за това бяха Дженифър и Деймиън. За един актьор безработицата е като рак. Колкото по-дълго го имаш, толкова по-малък шанс има да се излекуваш. А през цялото време проклетото ми семейство наблюдаваше отстрани в очакване да се проваля, за да се завърна в семейното лоно. Мечтаеха си това да се случи.
	Стана малко по малко: агентът ми решава да ме зареже. Вече пия твърде много. Събуждам се в една мръсна стая, без никакви пари в джоба, и си давам сметка, че това не е никакъв живот. И най-сетне осъзнавам истината. Аз вече не съм Дан Робъртс. Аз съм Робърт Корнуолис. Обличам си един тъмен костюм и отивам при братовчедка си Айрин в Саут Кенсингтън — и това е всичко. Край на играта.
	Той замълча и аз потрепнах, зачуден дали няма да вземе още един скалпел. Болката от първите два ме изгаряше. Но той беше твърде погълнат от собствената си история, за да ме нарани отново.
	— Всъщност работата доста ми се удаваше. Вероятно може да се каже, че ми е била в кръвта. Ненавиждах всяка минута от нея, но от друга страна, къде се е чуло и видяло да има весел погребален агент? Фактът, че мразех работата си, сигурно ме правеше още по-подходящ за тази роля. Както се пее в песента, живеех живота, който ми беше отреден. Запознах се с Барбара на погребението на нейния чичо — не е ли романтично? — и се оженихме. Никога не съм я обичал. Това беше просто нещо, което трябваше да направя. Родиха ни се три момчета и аз се опитах да бъда добър баща, но истината е, че за мен те са чужди тела. Никога не съм ги искал. Никога не съм искал нищо от всичко това.
	Той сякаш се усмихна.
	— Забавно ми е, когато Андрю казва, че иска да бъде актьор. Откъде според теб го е наследил? Никога няма да позволя това да се случи, разбира се. Ще направя всичко, за да го предпазя от този кръг на ада.
	Думата „ад“ доста добре описва живота ми през последните десет години. Но успях да си отмъстя на Дженифър. Един ден, когато не можех повече да издържам, аз я открих и я поканих на обяд. Тя беше първата, която убих, и това ми донесе истинско удовлетворение, признавам си. Сигурно си мислиш, че съм някакъв злодей, но ти не разбираш какво ми сториха те двамата с Деймиън. Той беше онзи, с когото наистина исках да си разчистя сметките: Деймиън Купър, който печелеше награди и ставаше все по-известен, и снимаше филми в Америка. Но знаех, че това е само една мечта, че нямаше как да се добера до него. Как изобщо бих могъл да припаря до него?
	Представи си тогава как се почувствах, когато един ден неговата майка влезе в погребалния дом. „Заповядайте, влезте, казал паякът на мухата!“ Веднага я познах. Тя много пъти беше идвала в Академията и беше гледала „Хамлет“. Дори ме беше поздравила за ролята ми. И ето я там, седнала срещу мен, дошла да подготви собственото си погребение! Тя не ме разпозна, но пък и как би могла да го направи? Аз много се бях променил, откакто бях завършил Академията. Бях оплешивял, а вече носех и брада, и очила. И в крайна сметка, кой обръща внимание на един погребален агент? Всички си приличаме. Хората, които се занимават със смъртта, живеят в сянка, и никой не иска да си признае, че изобщо съществуват. Така че ние си побъбрихме и тя си избра ковчег от върбови клонки, и музика, и молитва, и дори не забеляза, че седях срещу нея напълно зашеметен.
	Разбираш ли, бях поразен от една изключителна мисъл: ако я убиех, Деймиън щеше да дойде на погребението й, и тогава щях да мога да го убия! Тази мисъл ме осени само след една минута. И точно така и направих. Тя ми беше дала своя адрес и аз отидох в дома й и я удуших. И после, две седмици по-късно, наръгах до смърт Деймиън в неговия модерен апартамент. Това ми достави по-голямо удоволствие, отколкото би могъл да си представиш. Бях се постарал да го избягвам по време на погребението. Оставих Айрин да се среща лично с него. Но трябваше да видиш изражението му, когато му казах кой съм! Той знаеше, че ще го убия, още преди да извадя ножа. И знаеше защо. Просто ми се иска да бях успял да проточа цялата работа малко повече. Щеше да ми е приятно да го измъчвам по-дълго.
	Зачаках да продължи. Имаше толкова много неща, които не беше обяснил, а и докато говореше, не ми причиняваше нищо. Но той беше замълчал и като че ли в един и същи момент и двамата разбрахме, че нямаше повече какво да каже. Краката и ръцете ми все така не помръдваха. Зачудих се с какво ли ме беше дрогирал. Но макар и парализиран, не бях безчувствен. Болката в гърдите и ръката ми пулсираше и се разпространяваше на всички страни, а по ризата ми имаше доста кръв.
	— Какво ще правиш с мен? — едва успях да произнеса аз.
	Той ме погледна безизразно.
	— Аз нямам нищо общо с това — казах аз. — Аз съм просто един писател. Единствената причина да съм замесен е защото Хоторн ме помоли да пиша за него. Ако ме убиеш, той ще разбере, че си бил ти. Мисля дори, че вече знае.
	Налагаше се да полагам усилия, за да ме разбира, но ми се струваше, че колкото повече му говорех, толкова повече нарастваха шансовете ми да оживея.
	— Имам съпруга и двама синове — казах аз. — Разбирам защо си убил Деймиън Купър. Той е бил едно лайно — и на мен ми изглеждаше такъв. Но ще е различно, ако убиеш мен. Аз нямам нищо общо с това.
	— Разбира се, че ще те убия!
	Сърцето ми се сви на топка, когато той грабна трети скалпел от масата. Това щеше да бъде оръжието, с което щеше да извърши убийството. Видът му беше вече безумен, с разярено изражение и мътен поглед.
	— Наистина ли си мислиш, че ще ти разкажа всичко това и ще те оставя да живееш? Ти си виновен!
	Той размаха скалпела във въздуха, за да подчертае думите си.
	— Никой друг не знае за Академията…
	— Аз казах на много хора!
	— Не ти вярвам. А и няма никакво значение. Трябваше да си стоиш при детските книжки. Не трябваше да се намесваш.
	После се приближи към мен с бавни стъпки.
	— Наистина съжалявам… — каза той. — Но сам си си виновен.
	В този последен миг той беше придобил съчувственото изражение на професионалния погребален агент, който се среща с нов клиент. Скалпелът беше в ръката му, насочен нагоре. Той ме изгледа от глава до пети, търсейки къде да ме намушка.
	И тогава една врата, която дори не бях забелязал, рязко се отвори и някакъв силует влезе в помещението, съвсем в края на периферното ми зрение. Успях да обърна глава. Хоторн държеше шлифера пред себе си, почти като щит. Нямах никаква представа как е влязъл, но изключително много се зарадвах да го видя.
	— Пусни го — чух го да казва. — Всичко свърши.
	Корнуолис стоеше пред мен, на разстояние не повече от няколко метра. Той отмести поглед от Хоторн обратно към мен и се зачуди какво да направи. Видях и мига, в който взе решение. Не пусна скалпела. Вместо това го вдигна към собственото си гърло и направи един-единствен, решителен хоризонтален разрез.
	Кръвта рукна от него със силата на експлозия. Бликна през ръката му, стече се по гърдите му и оформи локва около краката му. Той остана изправен, а от погледа му и до днес сънувам кошмари. Бих го определил както ликуващ, триумфален. След това се свлече на земята и цялото му тяло се разтресе в спазми, докато още кръв се лееше около него.
	Не видях нищо повече. Хоторн беше сграбчил инвалидната количка и ме беше завъртял. В същото време чух успокоителния вой на сирените на приближаващите полицейски коли, сякаш някъде отгоре.
	— Какво правиш тук? Господи Боже!
	Хоторн клекна до мен, вперил ококорени очи в двата скалпела, недоумяващ защо не се изправям на крака. Спокойно бих заявил, че нито Уотсън някога се е възхищавал повече от Шерлок Холмс, нито Хейстингс от Поаро, отколкото аз обичах Хоторн в онзи момент — и последната ми мисъл, преди да загубя съзнание, беше какъв късмет имах, че той беше на моя страна.


>	Двайсет и три: Свиждане

	В ретроспекция ми се струва жалко, че реших да напиша всичко това в първо лице, тъй като през цялото време е очевидно, че няма да умра. Установена литературна практика е, че разказвачът от първо лице не може да бъде убит, въпреки че един от любимите ми филми, „Булевардът на залеза“, нарушава всички правила още с първата сцена, а има и един-два романа, „Очи от рая“ например, в които става същото. Искаше ми се да беше имало друг начин да прикрия факта, че ще оцелея до края на тази глава и ще се събудя в спешното отделение на болница „Чаринг Крос“, малко по-надолу от Фулъм Палас Роуд, но се опасявам, че не успях да измисля такъв. Край на трепетното очакване!
	Малко ме е срам, че успях да изгубя съзнание за втори път в рамките на едно-единствено разследване, но лекарят ме увери, че причината е била по-скоро наркотичното вещество, което ми бяха дали, а не собственото ми малодушие. Оказа се, че е било „Рохипнол“ — запазената марка на изнасилвачите, представете си. Никога нямаше да разберем откъде се беше снабдил с него — въпреки че съпругата му, Барбара, беше фармацевт, така че може и да е било покрай нея. Между другото, така и не разбрах какво се случи с Барбара и нейните деца. Сигурно не е било много забавно да узнае, че е била омъжена за психопат.
	Задържаха ме до следващия ден, за да остана под лекарско наблюдение, но като цяло не бях толкова зле. Раните ми от двата скалпела боляха много, но всяка имаше нужда само от два шева. Бях се уплашил ужасно. Трябваше да минат между осем и дванайсет часа, за да премине действието на наркотичното вещество.
	Имах посетители. Първа дойде съпругата ми, по средата на своя натоварен график като продуцент, и се качи на втория етаж, където ме бяха преместили. Не се зарадва особено много да ме види.
	— В какво си се забъркал, за Бога? — поиска да знае тя. — Можеше да бъдеш убит.
	— Знам — казах аз.
	— И нали нямаш намерение да пишеш за всичко това? Ще станеш за смях! Какво изобщо си правил в онази сграда? Ако си знаел, че е убиецът…
	— Не знаех, че там няма да има никой друг. И не знаех, че е убиецът. Просто ми хрумна, че може би знае нещо повече от онова, което ни беше казал.
	Това беше вярно. Бях разпознал Робърт Корнуолис на снимката, която Лиз ми беше показала, но ето каква беше работата: бях си наумил, че щом не е Алан Годуин, извършителят на убийствата трябва да е бил бащата на Грейс, Мартин Лъвъл. Него също го имаше на снимката — беше мъжът с цветята, съвсем в края на фотографията. Той имаше основателна причина да иска Деймиън да умре. Би направил всичко, за да защити дъщеря си и да й помогне да поднови кариерата си. Бях толкова убеден в правотата си, че не обмислих добре нещата и това замалко не ми струва живота.
	— Защо не ми каза, че пишеш тази книга? — попита съпругата ми. — Обикновено не криеш нищо от мен.
	— Знам. Съжалявам — чувствах се ужасно. — Бях сигурен, че идеята няма да ти хареса.
	— Не ми харесва идеята да се излагаш на опасност. И виж къде си сега: в интензивното!
	— Само четири шева.
	— Извадил си голям късмет — каза тя и в този момент мобилният й телефон звънна.
	Тя хвърли един поглед на екрана и се изправи.
	— Виж какво ти донесох — каза после.
	Беше донесла една книга и я сложи на леглото. Беше „Смисълът на измяната“ от Ребека Уест — книгата, която четях заради „Войната на Фойл“.
	— От „Ай Ти Ви“ чакат да им кажеш нещо за новия сезон — напомни ми тя.
	— Ще го напиша скоро — обещах аз.
	— Не и ако си мъртъв.
	Двамата ми сина изпратиха загрижени съобщения по телефона, но не дойдоха в болницата. Също както и миналата година, когато катастрофирах с мотоциклет в Гърция. Не можеха да понесат да ме виждат в хоризонтално положение.
	Затова пък намина Хилда Старк. Нито бях виждал агентката си, нито се бях чувал с нея след онзи обяд, а тя бързаше за някаква прожекция на БАФТА. Нахлу в стаята ми, настани се на един стол и набързо ме огледа.
	— Как си? — попита тя.
	— Добре съм. Държат ме само за наблюдение.
	Тя ме изгледа недоверчиво.
	— Бях дрогиран — обясних аз.
	— Онзи мъж, Робърт Корнуолис, те е нападнал?
	— Да. И след това се самоуби.
	Тя кимна.
	— Е, трябва да призная, че това е страхотен финал за книгата. Между другото, имам новини по този въпрос. Добра новина и лоша новина. От „Орион“ не я искат. Разказах им идеята и просто нямат интерес. В същото време искат да спазиш договора си за трите книги, които трябва да напишеш за тях, така че може да мине време, преди да стигнеш до тази.
	— Каква е добрата новина? — попитах аз.
	— От издателството „Харпър Колинс“ вече потвърдиха, че искат правата за американския пазар. И разговарях с една жестока редакторка, Селина Уокър. Тя толкова харесва нещата ти, че е готова да изчака. Ще се свърже с мен с предложение за договор.
	Виждах как книгите се трупат пред очите ми. Понякога, както си седя на бюрото, имам чувството, че зад гърба ми има самосвал. Чувам как ръмжи двигателят му и изведнъж стоварва целия си товар… милиони и милиони думи. Те се изливат безспирно, а аз се чудя колко още думи изобщо може да има. Но нямам сили да ги спра. Думите, струва ми се, са моят живот.
	— Също така разговарях и с полицията — продължи Хилда. — Очевидно някои неща ще излязат по вестниците, но се опитваме твоето име да не се споменава. Като начало, те изпитват неудобство, че изобщо си бил замесел във всичко това, но по-важното е, че не искаме хората да научат за тази история, преди да си я написал.
	Тя се изправи, готова да си тръгне.
	— И между другото — добави тя, сякаш току-що се беше сетила за това, — говорих и с господин Хоторн. Заглавието ще бъде „Хоторн разследва“ и ще разделим приходите петдесет на петдесет.
	— Чакай малко — бях потресен. — Заглавието няма да бъде това и ти каза, че никога няма да се съгласиш на подобна сделка.
	Хилда ме изгледа странно.
	— Ти си се съгласил с това — напомни ми тя. — И това беше единствената сделка, която той беше готов да сключи.
	Изглеждаше притеснена от нещо и аз осъзнах, че се питам дали ми казва цялата истина. Може би Хоторн знаеше нещо за нея и го беше използвал като оръжие в преговорите.
	— Във всеки случай, нека обсъдим това, когато видим какво ще предложи Селина.
	Тя замълча.
	— Имаш ли нужда от нещо?
	— Не. Утре се прибирам вкъщи.
	— Ще се чуем тогава.
	Тя си тръгна, преди да успея да кажа нещо друго.
	Последният ми посетител дойде късно същата вечер, дълго след като часовете за свиждания бяха минали. Чух как една медицинска сестра се опитва да го спре и какво отсече той в отговор: „Всичко е наред. Аз съм полицай.“
	После Хоторн изникна до леглото ми. Държеше смачкана кафява хартиена кесия.
	— Здравей, Тони — каза той.
	— Здравей, Хоторн.
	Беше странно, но много се зарадвах да го видя. Нещо повече, изпитах някакво топло чувство към него, за което нямаше логично основание или причина. В този миг на света нямаше друг човек, когото бих искал да видя повече от него.
	Той седна на стола, който Хилда беше освободила.
	— Как се чувстваш? — попита той.
	— Много по-добре.
	— Виж какво ти донесох.
	Той ми подаде хартиената кесия. Отворих я. Вътре имаше голяма чепка грозде.
	— Много ти благодаря.
	— Трябваше да е или това, или нещо безалкохолно. Реших, че ще предпочетеш грозде.
	— Много мило от твоя страна.
	Оставих го настрани. Бяха ми дали самостоятелна стая, вероятно защото бях замесен в полицейско разследване. Осветлението беше приглушено. Бяхме само ние двамата, столът, леглото.
	— Много се радвам — казах аз, — че се появи в Хамърсмит. Робърт Корнуолис щеше да ме убие.
	— Той беше абсолютна откачалка. Не трябваше да ходиш сам на онова място, приятел. Трябваше първо да ми се обадиш.
	— Ти знаеше ли, че той е убиецът?
	Хоторн кимна.
	— Тъкмо се канех да го арестувам. Но първо трябваше да оправя онази бъркотия с Найджъл Уестън.
	— Как е той?
	— Малко е кисел, че му е изгоряла къщата. Иначе е добре.
	Аз въздъхнах.
	— Наистина нищо не разбирам — казах аз. — Кога разбра, че е Корнуолис?
	— Говори ли ти се сега?
	— Ако не ми кажеш, няма да мога да заспя. Задръж за малко!
	Посегнах да взема айфона си. От движението раните по гърдите и рамото ми се опънаха и аз направих болезнена гримаса. Но трябваше да го запиша. Включих го.
	— Започни от началото — казах аз. — Не пропускай нищо.
	Хоторн кимна.
	— Добре.
	И ето какво каза той.
	— Още от самото начало ти казах, че случаят е заплетен. Онова, което Медоус и всички останали не успяха да проумеят, е следното — една жена се среща с погребален агент, за да подготви собственото си погребение, и шест часа по-късно вече е мъртва. Това беше основното. Ако не беше отишла да се срещне с погребалния агент, в убийството нямаше да има нищо странно. Можеше да е онзи крадец, за който говореше Медоус. Но си имахме работа с две необичайни събития и проблемът беше, че не успявах да намеря връзката между тях.
	Но в действителност ми беше пределно ясно защо Даяна Купър е отишла в „Корнуолис и синове“. Казах ти го и във влака. Трябва да се замислиш в какво състояние на духа се е намирала. Нейният съпруг й липсва толкова много, че все още посещава градината, построена в негова памет на онова място, където са живели заедно. Тя няма доверие на никого. Реймънд Клунс току-що я е преметнал. Любимият й син си е бил камшика и е заминал в Америка. Тя има толкова малко приятели, че когато е умряла, са минали цели два дни, преди някой да забележи, че е била убита — и на всичкото отгоре го е установила чистачката. От самото начало си дадох сметка, че трябва да е била изключително нещастна. И затова е обмисляла да извърши…
	Рязко си поех дъх.
	— Самоубийство?
	— Точно така. Видя какво имаше в банята й. Три опаковки Темазепам. Предостатъчно, за да умре.
	— Тя е ходила при лекаря си! — казах аз. — Не е можела да спи.
	— Така му е казала. Но не е вземала хапчетата, събирала ги е. Малко или много е решила, че вече не й се живее, и точно тогава изчезнала котката й. Предполагам, че именно изчезването на господин Тибс е било последната капка. Алан Годуин вече бил идвал при нея и я заплашвал, но след като е прочела писмото, което й изпратил, тя сигурно е решила, че е убил котката й. „Знам кое е скъпо за вас.“ Изчезването на господин Тибс е преляло чашата: точно тогава е взела решение да го направи. Но като се има предвид каква жена е била, винаги подредена и методична, тя е искала всичко да бъде подготвено, включително и собственото й погребение. Затова същия ден е подала оставка от борда на театър „Глоуб“ и е отишла в „Корнуолис и синове“.
	Когато го разказваше той, всичко изглеждаше толкова очевидно.
	— Затова е знаела, че ще умре — казах аз. — Защото е щяла да се самоубие.
	Точно така.
	— Не е оставила бележка.
	— Направила го е, в известен смисъл. Видя какво беше избрала за погребението си. Първото беше текстът на онази песен, „Елинор Ригби“ — „Всички тези самотници, откъде ли се взеха?“ Ако това не е зов за помощ, не знам кое е. А и онова стихотворение на Силвия Плат, и композиторът, Джеремая Кларк. Според мен не е съвпадение, че и двамата са се очистили сами, а ти как мислиш?
	— А псалмът?
	— Псалм 33. „Много са скърбите на праведника, но от всички тях Господ ще го избави.“ Този псалм е подходящ за самоубийци. Трябваше да говориш с някой свещеник.
	— Ти сигурно си го направил.
	— Естествено.
	— И кое е първото нещо, което Даяна Купър е видяла, когато е отишла в погребалния дом? — попитах аз. — Ти каза, че било важно.
	— Точно така. Била е мраморната книга на витрината. И онзи цитат, изписан на нея.
	— „Нещастията тръгнат ли, те идат не поотделно като съгледвачи, а в гъсти полкове“ — знаех го наизуст.
	— От „Хамлет“ е. Не знам много за Шекспир — бих казал, че това е по-скоро по твоята част — но странното е, че се появяваше навсякъде в разследването. Даяна Купър имаше цитати от Шекспир по хладилника си, както и всички онези театрални програми по стълбището. На фонтана, който видяхме в Дийл, имаше още един цитат.
	— „Заспиваш и сънуваш може би“. Това също е от „Хамлет“.
	— Именно. Тя мисли за „Хамлет“, когато отива в погребалния дом — заради онова, което е видяла на витрината — и това е щяло да има своето отражение по-нататък. Но първото, което се е случило, е че Робърт Корнуолис я е разпознал. Името й очевидно е добре познато, но освен това предполагам, че е започнала да се хвали с Деймиън. И Корнуолис е откачил. Всъщност през цялото време си е бил откачен.
	— Вече знаеш, че Корнуолис е учил в Академията заедно с Деймиън Купър — Хоторн се беше облегнал в стола си, видимо доволен. — Помниш ли онзи пепелник, който видяхме в кабинета му? Беше награда на името на Робърт Даниъл Корнуолис, погребален агент на годината. Той е взел презимето и малкото си име и като им е сменил местата, се е превърнал в Дан Робъртс.
	— Той ми разказа. Не е искал никой да знае, че е от семейство на погребални агенти.
	— Забавното е как Грейс Лъвъл си е мислела, че Дженифър Лий е носела фалшиво име. Май онези театрали не са обръщали особено голямо внимание какви имена използват учениците им. Прескачаме няколко години напред и това изведнъж се оказало изключително удобно за Корнуолис. Той не е искал никой да знае, че си е пробвал късмета и се е провалил като актьор. Не е искал да направим връзката с Академията.
	Но аз я бях направил, мина ми през ума. Аз бях направил връзката, макар да не бях осъзнал в пълнота нейната значимост. Колко различно щеше да бъде всичко, ако просто бях вдигнал телефона, за да се обадя на Хоторн!
	— Когато бяхме у тях, той много внимаваше да не ни казва с какво се е занимавал, когато е бил на двайсетина години — продължи Хоторн. — Каза, че в известен смисъл, донякъде си е поживял, но всичко беше въпрос на елементарни сметки! Беше на четирийсет и няколко години. Каза, че се занимавал с погребалния бизнес от около петнайсет години. Значи е имало няколко години преди това, през които се е занимавал с нещо друго. И докато бяхме там, неговият син, Андрю, каза, че искал да стане актьор. Така ни каза Барбара Корнуолис, „Актьорската игра е в кръвта му.“ Имаше предвид, че се е метнал на баща си. Но когато Андрю слезе от горния етаж и започна да говори за себе си, баща му веднага го прекъсна. „Нека не говорим сега за това.“ Андрю е знаел, че баща му едно време е учил актьорско майсторство, и Корнуолис се е боял да не го издаде.
	— Това е била причината за всичко — казах аз. Всичко си идваше на мястото. — Постановката на „Хамлет“ Очаквало се е Робърт Корнуолис — имам предвид, Дан Робъртс — да блесне пред всички. Бил получил главната роля в последното представление за годината и всички важни агенти са щели да присъстват на него. Но тогава Деймиън му я отмъкнал.
	— Той разказа ли ти как?
	— Не — замислих се аз. — Деймиън Купър се е виждал с Дженифър Лий. Но Грейс ни каза, че просто са се разделили, а точно преди началото на репетициите я видяла да се натиска с Дан.
	Изведнъж всичко ми се изясни.
	— Било е измама! — възкликнах аз. Деймиън я е накарал да го направи!
	Спомних си още нещо.
	— Моята приятелка Лиз каза, че по онова време имало епидемия от мононуклеоза.
	— Наричат я още „болестта на целувката“ — добави Хоторн. — Дженифър нарочно е заразила Дан с вируса. Дан е бил принуден да напусне репетициите. Деймиън е получил главната роля, а в резултат и всичко останало. Само че Робърт Корнуолис така и не им простил. Пет години по-късно той намерил Дженифър Лий и я убил.
	— Нарязал я е на парчета и е заравял по едно от тях при всяко от следващите седем погребения, които е организирал — казах аз, като си спомних какво ми беше казал Корнуолис.
	Хоторн кимна.
	— Ако искаш да се отървеш от някой труп, сигурно е доста удобно да работиш като погребален агент.
	— Учудвам се, че съпругата му не е забелязала нещо нередно.
	— Барбара Корнуолис е изтеглила късата клечка — каза Хоторн. — Тя ни каза, че той гледал всичко, в което е участвал Деймиън. Пускал си е сериалите му, отново и отново. Тя е смятала, че му е почитател. Не си е давала сметка, че всъщност е обсебен от него. Той не е мислел за нищо друго освен за провалената си актьорска кариера. Имал е само един успех и дори е кръстил децата си на него.
	— Тоби, Себастиан и Андрю. Всички те са герои от „Дванайсета нощ“.
	Как не се бях досетил по-рано?
	— Това е единствената пиеса, в която е участвал, след като завършил Академията. Горкичкият — сигурно през всеки ден от живота си е мечтаел да убие Деймиън Купър. Обвинявал го е за всичките си провали.
	— И тогава Даяна Купър влиза в неговия кабинет.
	— Именно. Корнуолис не е можел да се добере до Деймиън. Той е бил в Америка. Бил е известен. Никога не се е движел сам. Но на едно погребение — това би било идеална възможност да направи онова, което е искал, за което е мечтаел от години. Затова е убил майка му. Просто за да примами Деймиън.
	— Той ми го каза.
	Хоторн неочаквано се усмихна.
	— Музикалния будилник трябваше да е сложен в ковчега от някой вътрешен човек. Помисли. Трябва да е познавал модела на ковчега и това, че ще може да го отвори за секунди. Трябва да е знаел точно в кой момент ще има достъп до него, а Корнуолис е бил човекът, който е давал инструкциите. Във всеки един момент е можел да остане сам с ковчега. Той е знаел колко е била важна за Деймиън онази детска песничка, слушал го е как говори за нея на едно от занятията им. Идеята е била да накара Деймиън да се върне в апартамента си и да го убие там — и се е получило идеално. Знаеш ли, когато се обадих на Корнуолис след погребението, той сигурно е чакал на терасата. И когато Деймиън е пристигнал съвсем сам, това е бил неговият момент. Психо! — Хоторн се престори, че разсича въздуха с невидим нож.
	— Как е стигнал там толкова бързо? — попитах аз.
	Не можеше да си е тръгнал от погребението много преди Деймиън.
	— Бил е с мотор. Не го ли видя паркиран в гаража? И, разбира се, е бил облечен с кожени дрехи, които са го предпазили да не се изцапа с кръв. След като е убил Деймиън, той е свалил кожените дрехи — или ги е изхвърлил, или ги е занесъл вкъщи. Бил е голям хитрец. Когато се срещнахме с него същия следобед, съпругата му го попита защо все още е облечен с костюм. Защото е знаел, че ще идваме, и е искал да ни покаже, че е чист, а не покрит с кръв. Отишъл е на училищната пиеса. Прибрал се е вкъщи. Пил е чай. И всичко това в деня, в който е накълцал най-добрия си приятел.
	Аз лежах, замислен над думите на Хоторн. Всичко звучеше логично и все пак нещо липсваше.
	— И Дийл няма нищо общо със случилото се? — попитах аз.
	— Всъщност не.
	— Кой тогава е нападнал Найджъл Уестън? Защо каза, че аз съм виновен?
	— Защото беше така.
	Хоторн извади една кутия цигари, спомни си, че се намира в болница и я прибра.
	— Когато разпитвахме Робърт Корнуолис за първи път, ти го попита дали Даяна Купър е споменала нещо за Тимъти Годуин.
	— И ти ми се ядоса.
	— Това беше новашка грешка, приятел. Ти всъщност му каза, че сме се насочили към инцидента в Дийл. И затова е решил да го използва, за да ни подведе. Също така му е дало идея да използва песничката за „колелата на автобуса вървят напред, вървят напред“. Знаел е, че това ще разстрои Деймиън и в същото време ще ни тласне в погрешната посока. А идеята да подпали къщата на Уестън е била просто гениална. Уестън е бил съдията, пуснал на свобода Даяна, което е превърнало и него в мишена. Но аз ти го повтарях от самото начало: не беше десетата годишнина от инцидента. Бяха минали девет години и единайсет месеца. Ако Алан Годуин или съпругата му наистина са искали Даяна Купър да си плати за стореното, човек би си помислил, че не биха объркали деня.
	— Ами онова съобщение, което е получил Деймиън Купър?
	Хоторн бавно кимна.
	— Да се върнем към първото убийство — каза той. — Не е било планирано… станало е някак спонтанно. Госпожа Купър е в кабинета на Корнуолис. Той знае къде живее тя. Възможно е да е споменала, че е сама — сигурен съм, че е измъкнал от нея възможно най-много информация. Но му трябва някакво извинение, за да се срещне с нея в дома й, по-късно същия ден. Помниш ли, че го попитах дали в някакъв момент е оставала сама в погребалния дом? Опитвах се да разбера всичко, което е правила там, и се оказа, че е ползвала тоалетната. Предполагам, че тогава е оставила дамската си чанта в кабинета на Корнуолис — и в този момент той я е задигнал.
	— Кое?
	— Кредитната й карта. Стоеше на бюфета в дневната й и още тогава се зачудих какво прави там. Също така знаехме, че Корнуолис й е позвънил около два без петнайсет, докато е отивала към театър „Глоуб“. Аз го попитах защо и той ми каза някаква измишльотина за номера на парцела, в който бил погребан нейният съпруг. Как изобщо би му хрумнало, че тя може да помни номера? Защо просто не е позвънил в канцеларията на гробището, за да го вземе от тях? Знаех, че ни лъже. Той всъщност й се е обадил, мил и загрижен, за да й каже, че е открил кредитната й карта и че ще й я занесе по-късно през деня. „Не се тревожете, госпожо Купър. Няма никакъв проблем.“
	— И по-късно вечерта той отива в дома й — и въпреки че е тъмно и е сама тя, разбира се, го пуска да влезе. „Заповядайте, ето кредитната ви карта!“ Той я оставя, но остава да побъбрят. И тогава тя се досеща. Даяна Купър си спомня цитата от „Хамлет“, който е прочела през витрината. Програмите по стълбището и магнитите на хладилника може би също й помагат. Внезапно тя разпознава Робърт Корнуолис и си спомня, че го е виждала и преди. Било е много отдавна и може би са разменили само няколко думи. Той много се е променил. Сега е погребален агент с тъмен костюм. Но тя знае, че това е Дан Робъртс, и може би нещо в поведението му й се струва някак зловещо, така че я обзема страх. Знае, че е дошъл, за да й стори нещо лошо.
	И какво прави тя? Ако започне да вика за помощ, той ще я нападне. Може би вече разбира, че е пълен откачалник. Затова му се усмихва и му предлага нещо за пиене. „Да, моля. Бих пийнал чаша вода.“ Тя отива в кухнята — и тогава Корнуолис развързва шнура на завесата, с който ще я удуши. В същото време, възможно най-бързо, тя изпраща на сина си Деймиън едно съобщение по телефона.
	Най-накрая, една секунда преди да го каже, разбрах истината.
	— Включила се е автокорекцията на телефона! — възкликнах аз.
	— Точно така, приятел. „Видях момчето, което беше Лаерт, и се страхувам“. Тя не е могла да си спомни истинското му име, но е искала синът й да знае кой е бил в дневната й. Пишела е съобщението бързо — била е притеснена — и не е имала време да сложи главна буква. Пропуснала е и последната точка.
	— Не е видяла, че се е включила функцията за автокорект и се е получило: „Видях момчето, което беше лацерирано.“ Това наистина ми се стори странно, когато го видях. Госпожа Купър не би нарекла Джеръми Годуин „момчето, което беше лацерирано“, дори в бързината. Момчето, което беше „пострадало“, може би. Момчето, което беше „ранено“ — това са само шест букви. Просто имахме лош късмет, че бяхме прочели за мозъчни лацерации във вестника, и заради това си направихме погрешен извод.
	Зачудих се дали това беше вярно. На Хоторн му плащаха на ден. Колкото повече се проточваше разследването, на колкото повече места ходехме, толкова повече печелеше той. Може да звучи малко пресилено, но беше в негов интерес да проучим всяка възможност.
	Той продължи.
	— След като изпратила съобщението, тя се върнала в дневната, носейки чашата с вода. Вероятно е щяла да помоли Корнуолис да си върви. Предполагам, че вече е била посъбрала кураж, след като писала на Деймиън какво става. Но Корнуолис е действал твърде бързо. В мига, в който оставила водата, той нахлузил примката през главата й и я удушил. После обиколил къщата, взел няколко неща и се постарал да изглежда така, сякаш е имало обир. Накрая си тръгнал.
	Болниците са особени места. Когато пристигнах в „Чаринг Крос“, всичко ми се стори светло, оживено, хаотично. Но някак изведнъж, след края на часовете за свиждане, всичко наоколо изглеждаше замряло, сякаш някой беше натиснал някакво копче. Светлините бяха приглушени. Коридорите бяха пусти. Властваше тишина, която беше почти смущаваща. Аз бях уморен. Шевовете ме боляха и макар да можех поне да движа крайниците си, нямах желание да го правя. Беше възможно още да съм в шок.
	Хоторн разбираше, че е време да си тръгва.
	— Колко ще те държат тук? — попита той.
	— Утре си тръгвам.
	Той кимна.
	— Имаш късмет, че стигнах там навреме.
	— Как реши да отидеш в моргата?
	— Обадих се на асистентката ти, за да разбера какво правиш. Тя ми каза къде си отишъл. Не можах да повярвам на ушите си. Разтревожих се за теб.
	— Благодаря ти.
	— Е, кой ще напише книгата, ако теб те няма?
	Той внезапно придоби смутен вид. Беше нещо, което не бях виждал у него досега, и сега успях да зърна детето, което някога е бил — детето, скрито в мъжа, в който се беше превърнал.
	— Виж, приятел, иска ми се да ти кажа… че те излъгах.
	— Кога?
	— Когато бяхме в Кентърбъри. Ти нещо се заяждаше и аз ти се бях ядосал — но не съм говорил с други писатели за тази книга. Ти беше единственият, с когото се срещнах.
	Последва дълго мълчание. Не знаех какво да кажа.
	— Благодаря ти — измърморих накрая.
	Той се изправи.
	— Говорих с онази жена, твоята агентка — продължи енергично той. — Хареса ми. Май ще мине известно време, преди да публикуват книгата, но тя каза, че ще ни уреди добър аванс.
	Хоторн се усмихна.
	— Поне, както се развиха нещата, ще имаш за какво да пишеш. Мисля, че ще стане добре.
	Той си тръгна, а аз останах да лежа там, замислен над думите му. „Мисля, че ще стане добре.“ Имаше право. Защото може би за първи път изглеждаше, че има шанс това да се случи.


>	Двайсет и четири: Ривър Корт

	Прибрах се вкъщи. Започнах да работя.
	Вече разбирах, че работният ми процес щеше да бъде много по-различен от онзи, с който бях свикнал. Обикновено, когато имам идея за нова книга, я оставям да поседи в ума ми поне една година, преди да започна да пиша. Ако е роман за мистериозно убийство, започвам със самото убийство. Някой убива някой друг, поради някаква причина. Това е същината. Създавам тези образи и постепенно запълвам света около тях, правя връзки между различните заподозрени, обрисувам тяхното минало, техните взаимоотношения. Мисля си за тях, докато ходя, лежа в леглото, седя във ваната — и не започвам да пиша историята, преди тя да приеме някаква смислена форма. Често ме питат дали започвам да пиша книгата, без да знам как ще свърши. За мен това би било като да строите мост, без да знаете докъде трябва да стигне другият му край.
	Този път всичко ми беше дадено наготово и ставаше дума по-скоро да го свържа едно с друго, вместо да го сътворя. И някои от нещата никак не ми допадаха. Честно казано, не бих избрал да пиша за някакъв разглезен холивудски актьор, защото познавам много такива и от време на време се е случвало да работя с тях. Но за съжаление беше убит точно Деймиън Купър и нямаше как да се отърва от него, както и от неговата майка, неговата приятелка и различните им познати, които бяха дошли на погребението. Също така се тревожех, че се бях виждал с тях твърде за кратко време. Реймънд Клунс, Бруно Уанг, доктор Бътимор и останалите участваха само косвено в историята и след като предимно Хоторн беше задавал въпросите, не бях успял да разбера кой знае какво за тях. Дали да добавя някои собствени герои? Както се оказа, всичко онова, което се беше случило в Дийл, беше донякъде несъществено. Зачудих се дали би било честно изобщо да пиша за него.
	Въпросът, на който трябваше да си отговоря, беше следният — доколко трябваше да се придържам към фактите? Знаех, че щеше да ми се наложи да сменя някои имена, тогава защо да не мога да направя същото и с някои от събитията? Въпреки че мразя да си служа с картички за подреждане на информацията, аз направих по една със заглавието на всеки разговор и всеки инцидент и ги подредих върху бюрото си, като започнах с пристигането на Даяна Купър в погребалния дом и продължих към собственото си включване в историята, посещението ми в нейния дом и така нататък. Имах предостатъчно за роман със стандартната дължина от деветдесет хиляди думи. Всъщност имаше някои сцени — цели часове от живота ми — които можех напълно да пропусна. Досадният разказ на Андреа Клуванек за нейното детство и един особено скучен следобед, прекаран в компанията на счетоводителя на Реймънд Клунс, бяха два такива примера.
	Докато преглеждах бележките и записите на айфона си, с облекчение установих, че не се бях държал като пълен невежа. След първата си среща с Робърт Корнуолис си бях записал „може да е имал някаква роля“ — което се беше оказало напълно вярно. Също така го бях попитал дали му харесва да работи като погребален агент, което се беше оказало в същината на всичко. Като цяло не се бях представил твърде зле. Бях забелязал мотора, паркиран до къщата, мотоциклетната каска в коридора, магнитите по хладилника, чашата с вода, закачалката за ключове… всъщност, бих казал, че 75% от най-важните улики бяха записани в бележника ми. Просто не бях установил колко значими са те.
	През следващите няколко дни написах първите две глави. Опитвах се да открия „гласа“ на книгата. Ако наистина щях да участвам в нея, трябваше да се постарая да не се натрапвам твърде много и да не се пречкам. Но дори в тази първа чернова (впоследствие щеше да има още пет) вече беше ясно, че ще имам един много по-голям проблем. Това беше Хоторн. Не беше твърде трудно да пресъздам външния му вид и начина му на говорене. Чувствата ми към него също бяха доста ясни. Проблемът беше друг — какво всъщност знаех за него?
	— Беше се разделил със съпругата си, която живееше в Гантс Хил.
	— Имаше единайсетгодишен син.
	— Беше гениален, интуитивен детектив, но нямаше много приятели.
	— Не пиеше.
	— Бяха го уволнили от отдел „Убийства“, защото бутнал по стълбите някакъв педофил.
	— Беше хомофоб. (Между последните две точки почти със сигурност имаше връзка).
	— Беше член на литературен клуб.
	— Имаше добри познания за изтребителите от Втората световна война.
	— Живееше в апартамент в луксозна жилищна сграда на брега на Темза.
	Това не беше достатъчно. Всеки път, когато се бяхме срещали, той беше избягвал да говори за нещо различно от настоящия етап на разследването. Никога не бяхме излизали да пийнем по нещо. Дори може да се каже, че не се бяхме хранили заедно една закуска в някакво кафене в Хароу-он-дъ-Хил не се брои. Единственият път, в който беше проявил някаква доброта към мен, беше когато ми дойде на свиждане в болницата. Без да зная къде — и как — живееше той, как можех да пиша за него? Домът е първото и най-очевидното отражение на нашата личност, но той все още не ме беше поканил да вляза в неговия.
	Мина ми през ума да се обадя по телефона на Хоторн, но тогава ми хрумна нещо друго. Медоус ми беше дал неговия адрес — в Ривър Корт, от южната страна на реката — и един следобед, около седмица след като ме изписаха от болницата, аз оставих разпилените картички по бюрото си, смачканите на топка листове и лепящите бележки, и се запътих натам. Времето навън беше приятно и макар шевовете да ме подръпваха под ризата, разходката на топлия пролетен въздух ми достави удоволствие. Спуснах се пеш по целия Фарингдън Роуд, чак до моста „Блекфрайърс“, и видях срещу себе си жилищната сграда на отсрещния бряг на реката… както я бях виждал стотиците пъти, в които бях крачил към Националния театър или към „Олд Вик“. Беше невероятно, че Хоторн живееше тук. Първата ми мисъл беше съвсем същата като първия път, когато Медоус ми каза за това. Как изобщо можеше да си го позволи?
	Въпреки великолепното си разположение — сгушена недалеч от моста срещу централата на компанията „Юниливър“ и катедралата „Сейнт Пол“ — Ривър Корт далеч не е красива постройка. Построена е през седемдесетте — според мен от група архитекти-далтонисти, вдъхновени от най-простите геометрични форми (най-вероятно от тези на кибритените кутийки). Висока е дванайсет етажа, с тесни прозорци и многобройни балкони, които сякаш са нахвърляни безразборно. Някои апартаменти имат такива, някои нямат: въпрос на късмет. В един град, където сякаш всеки ден се издигат нови зашеметяващи стъклени кули, сградата изглежда болезнено старомодна. И все пак, вероятно точно защото е толкова абсурдна, защото си стои там и с твърдоглаво упорство възнамерява да надживее двайсет и първи век (съседната кръчма дори се казва „Твърдоглавият пес“), в нея има нещо привлекателно. А разполага и с невероятна гледка от прозорците, разбира се.
	Входът се намираше от задната страна, откъм улицата, която води надолу до „Оксо Тауър“ и Националния театър. Медоус ми беше казал името на сградата, но не и номера на апартамента. Видях един портиер да стои до отворена врата и се приближих към него. Бях се сетил да взема със себе си един плик за писма и сега го извадих от джоба си.
	— Нося писмо за Даниъл Хоторн — казах аз. — Номер 25. Той ме очаква, но позвъних на звънеца и никой не ми отваря.
	Портиерът, възрастен мъж, пушеше с наслада цигарата си на слънце.
	— Хоторн? — той потърка брадичка. — Той е в панорамния апартамент. Трябва да влезете през другата врата.
	Панорамния апартамент? Фактът, че живееше в сградата, беше достатъчно учудващ, но това беше още по-необяснимо. Аз размахах плика и се отдалечих в указаната посока, но не натиснах звънеца. Не исках да давам на Хоторн възможност да не ме пусне да вляза. Вместо това почаках двайсетина минути, докато най-сетне някакъв човек, който живееше вътре, не излезе от входа. В този момент се приближих до вратата с връзка ключове в ръка, сякаш тъкмо съм щял да си отключа. Човекът дори не ме погледна.
	Качих се с асансьора на последния етаж. Трябваше да избирам между три врати, но интуицията ми подсказа да се спра на онази, която водеше към жилището с гледка към реката. Натиснах звънеца. Последва продължителна тишина, но точно когато вече проклинах факта, че Хоторн сигурно е излязъл, вратата се отвори и той застана на прага. Гледаше ме слисано, облечен със същия костюм като всеки друг път, но без сакото и с навити ръкави на ризата. По пръстите си имаше сива боя.
	Хоторн „у дома“.
	— Тони! — възкликна той. — Как ме намери?
	— Имам си методи — казах аз тържествено.
	— Виждал си се с Медоус. Той ти е дал адреса — после ме изгледа замислено. — Не позвъни от долу.
	— Мислех да те изненадам.
	— Бих искал да те поканя да влезеш, приятел. Но тъкмо излизам.
	— Няма проблем — казах аз. Няма да стоя дълго.
	Беше патова ситуация; Хоторн препречваше вратата, а аз отказвах да си тръгна.
	— Искам да поговорим за книгата — добавих аз.
	Отне му няколко секунди да вземе решение, но накрая прие неизбежното, отстъпи крачка назад и отвори вратата докрай.
	— Заповядай! — каза той, сякаш от самото начало се беше зарадвал да ме види.
	И така се разкри част от мистерията около бившия инспектор от криминалната полиция Даниъл Хоторн. Апартаментът му беше много просторен, поне сто и осемдесет квадратни метра. Стените на повечето стаи бяха махнати, в резултат на което се беше образувало едно помещение с голяма арка, която отделяше кухнята и кабинета от основната част на дневната. Наистина имаше гледка към реката, но таваните бяха твърде ниски, а прозорците — твърде тесни, за да се постигне истински впечатляващ ефект. Всичко беше в бежов цвят, същия като на фасадата, и модерно на вид. Килимите бяха чисто нови. Жилището нямаше почти никакъв характер. По стените нямаше нито една картина. Нямаше и почти никакви мебели: само един диван, маса с два стола и няколко етажерки. На бюрото в кабинета имаше не един, а два огромни компютъра, както и няколко други сериозни наглед машини, свързани с разни преплетени жици.
	Върху масата забелязах няколко разпилени книги. „Чужденецът“ от Албер Камю беше най-отгоре. До книгите имаше купчина списания, поне петдесет. „Еърфикс Модел Уърлд“ „Модъл Енджиниър“. „Марин Модълинг Интернешънъл“ Имената им, изписани с главни букви, приковаха вниманието ми и ми напомниха за антикварното магазинче в Дийл. Значи интересът му не беше от историческа гледна точка. Той правеше модели. Огледах се наоколо и видях буквално десетки модели на самолети, влакове, лодки, танкове, джипове, всякакви военни машини. Подредени върху рафтове, сложени на килима, висящи от връвчици, полусглобени върху масата. Беше сглобявал един боен танк, когато позвъних на вратата, и вероятно затова му беше отнело толкова време да ми отвори.
	Хоторн видя, че ги разглеждам.
	— Хоби ми е — каза той.
	— Сглобяваш модели.
	— Точно така.
	Сакото на Хоторн беше преметнато на облегалката на единия от столовете, на който беше работил. Той го облече.
	Погледнах танка и разпръснатите по масата части, някои от които толкова малки, че можеха да бъдат взети само с пинсета. Спомних си как ми подаряваха комплекти на „Еърфикс“, когато бях малък. Винаги бях започвал с най-добри намерения, но много бързо всичко се объркваше. Парченцата се залепваха за мен, а не едно за друго. Между пръстите ми се образуваше паяжина от лепило. Никога не ги изчаквах да изсъхнат достатъчно, и ако успеех да завърша модела, с който се бях захванал, което се случваше прекалено рядко, едната половина винаги беше различна от другата, така че машината изглеждаше безнадеждно негодна за служба. Боядисването беше още по-ужасно. Подреждах онези мънички кутийки с боя, но винаги слагах твърде много. Боята се разтичаше. И се размазваше. Когато се събудех на другата сутрин, виновно събирах всичко и го хвърлях в кошчето за боклук.
	Работата на Хоторн беше на светлинни години от моята. Всеки един модел в стаята беше прецизно сглобен, с изключително внимание и търпение. Бяха прекрасно боядисани. Нямах никакво съмнение, че всички тези различни окраски — камуфлажът, знамената, чертите по крилата — бяха напълно достоверни. Трябва да му бе отнело стотици часове, за да ги направи. Имаше компютри, но в стаята нямаше телевизор. Подозирах, че почти не се занимава с друго.
	— Какво е това? — попитах аз. Все още разглеждах танка.
	— „Чийфтейн Марк 10“ Британско производство. През шейсетте е влязъл на въоръжение в НАТО.
	— Изглежда сложно.
	— Маскировката е малко мъка. В смисъл, че не можеш да сложиш долните части, преди да приключиш с боядисването, и оръдията са истински кошмар. Но останалото не е нещо сложно. Чудесно е проектиран. От фирмата си знаят работата. И е прекрасно изработен.
	Единственият път, в който го бях чувал да говори така, беше когато описваше онзи изтребител в Дийл.
	— От колко време се занимаваш с това? — попитах аз.
	Видях, че се поколеба. Дори сега не искаше да сподели нищо. После склони.
	— От доста време — каза той. — Беше ми хоби, когато бях дете.
	— Имаше ли братя или сестри?
	— Имах нещо като полубрат.
	Мълчание.
	— Работи като брокер на недвижими имоти.
	Това обясняваше апартамента.
	— Изобщо не ме биваше с тези модели — казах аз.
	— Просто е въпрос на търпение, Тони. Трябва да им отделиш достатъчно време.
	Последва кратко мълчание, но за първи път почувствах, че то не беше неловко. Почти ми беше комфортно с него.
	— Значи тук живееш — казах аз.
	— Засега. Само временно.
	— Наглеждаш жилището, така ли?
	— Собствениците са в Сингапур. Никога не са идвали тук. Но искат някой да живее в апартамента.
	— Значи твоят полубрат те е уредил тук.
	— Точно така.
	На масата имаше кутия цигари и той бързо я прибра, но забелязах, че в помещението не миришеше на цигарен дим. Сигурно пушеше навън.
	— Каза, че искаш да поговорим за книгата.
	— Мисля, че може би имам заглавие — казах аз.
	— Какво му е на „Хоторн разследва“?
	— Вече проведохме този разговор.
	— Тогава какво?
	— Тази сутрин преглеждах записките си и се натъкнах на нещо, което ти ми каза, когато за първи път се срещнахме в Кларкънуел. Когато ми каза, че искаш да пиша за теб. Казвах ти как хората четат детективски романи, защото са им интересни героите, а ти възрази. „Убийството е всичко. Това е важното.“ Така ми каза тогава.
	— Е, и?
	— „Убийството е всичко“. Мислех си, че е хубаво заглавие. Все пак аз пиша криминални истории, а ти си детектив. Това е най-важното в работата ни.
	Той помисли около минута, след това вдигна рамене.
	— Сигурно става.
	Не го каза убедително.
	— Малко е претенциозно. Не е нещо, което бих чел на плажа.
	— Ти ходиш ли изобщо на плаж?
	Той не отговори.
	Забелязах купчината книги.
	— Как върви „Чужденецът“?
	— Прочетох я. Краят доста ми хареса. Този Албер Камю… бива си го да пише.
	Двамата стояхме един срещу друг и аз започнах да се питам дали не бях сбъркал с идването си тук. Бях получил онова, от което се нуждаех. Бях научил нещо за Хоторн. Но междувременно у мен се беше породило чувство на неудобство, сякаш го бях предал, като се бях видял с Медоус зад гърба му и като бях дошъл тук без позволение.
	— Може да отидем на вечеря следващата седмица — казах аз. — Дотогава сигурно ще имам няколко глави, които да ти покажа.
	Той кимна.
	— Може.
	— Значи ще се видим тогава.
	И с това можеше да приключи всичко. Можеше просто да си изляза, с известно съжаление, че изобщо съм идвал. Но по една случайност забелязах на един рафт снимка. На нея имаше една жена със светла коса и очила, които висяха от врата й. Беше отпуснала ръката си върху рамото на едно младо момче. Веднага разбрах, че това бяха съпругата на Хоторн и неговият син, и си помислих как ме беше подвел. В дома на Даяна Купър бях видял една снимка на починалия й съпруг и той ми се беше сопнал: „Ако бяха разведени, нямаше да пази негова снимка.“ Но той беше разведен, а беше направил точно това.
	Тъкмо щях да му го кажа, когато ме осени една друга мисъл. Познавах тази жена. Бях я виждал преди.
	И тогава си спомних.
	— Копеле такова! — казах аз. — Шибано копеле.
	— Моля?
	— Това съпругата ти ли е?
	— Да.
	— Аз я познавам.
	— Едва ли.
	— Тя беше на литературния фестивал в Хей-он-Уай, два дни след като ти дойде да се срещнеш с мен. Тя започна да се заяжда с мен. Каза, че книгите ми са недостоверни и старомодни. Тя беше причината да…
	Млъкнах. После казах:
	— Ти си я накарал да го направи!
	— Не знам за какво говориш.
	Той ме гледаше с невинен, почти детински поглед, но аз нямах намерение да се хвана. Не можех да повярвам, че толкова лесно съм се оставил да ме манипулират. Наистина ли ме смяташе за толкова глупав? Бях бесен.
	— Не ме лъжи!
	Едва не го изкрещях.
	— Ти си я изпратил. Прекрасно си знаел какво правиш.
	— Тони…
	— Името ми не е Тони. Аз съм Антъни. Никой не ме нарича Тони. И можеш да забравиш за всичко. Не беше добра идея и заради нея едва не умрях. Изобщо не биваше да те слушам. Няма да се занимавам с това.
	Излязох гневно от стаята. Изобщо не си направих труда да се качвам на асансьора. Слязох пеш дванайсетте етажа до партера и излязох на свеж въздух. Не спрях да вървя, докато не стигнах до средата на моста „Блекфрайърс“.
	Извадих мобилния си телефон.
	Знаех точно какво щях да направя. Щях да се обадя на агентката си. Щях да й кажа, че сделката отпада. Все още имах задължението да напиша двете книги за „Орион“ Щеше да има нов сезон на „Войната на Фойл“ Имах си предостатъчно работа.
	И все пак…
	Ако се откажех, Хоторн просто щеше да се свърже с някой друг писател и какво щеше да стане в крайна сметка? Щях да се окажа третостепенен герой, просто участник в нечий чужд роман, което щеше да бъде значително по-зле, отколкото да бъда истински герой в собствената си книга. Щяха да могат да правят каквото си пожелаят. Ако искаха, можеха да ме превърнат в пълен идиот.
	От друга страна, ако напишех книгата, щях да имам контрол върху нея. Хоторн си беше признал, че не беше говорил с никой друг, освен с мен. Това беше моята история. Хилда беше договорила сделката и сега, като се замислех, вече бях свършил половината работа.
	Все още държах телефона в ръка. Но докато стигнах до другия бряг на реката, вече бях взел решение.


>	Благодарности

	Огромен брой хора ми помогнаха с тази книга.
	Много съм благодарен на Едуард Кемп, директора на Кралската академия за драматично изкуство, за това, че ме покани в академията да наблюдавам репетициите му Луси Скилбек, ръководител Катедра актьорско майсторство, ме снабди с допълнителна информация и освен това ме запозна със Зоуи Уейтс, която прекрасно ми описа своите преживявания там — учила е почти по същото време като Деймиън Купър. Чарли Арчър, завършил наскоро, също ми описа своите прослушвания и ме запозна по-подробно с процеса, а театралният режисьор Линдзи Познър ме снабди със записки от своята постановка на „Хамлет“, която все още се възхвалява.
	За да вникна в образа на Робърт Корнуолис, прекарах дълго време с Андрю Левъртън, чиято погребална агенция по нищо не прилича на описаната в книгата. Колин Сътън е бивш детектив, който също като Хоторн е работил за много телевизионни компании. Трябва да отбележа, че той беше много по-отзивчив при споделянето на подробности от живота си, отколкото самия Хоторн. Моят брат, Филип Хоровиц, ме запозна с юридическите детайли около автомобилната злополука, предизвикана от Даяна Купър, и последвалото дело.
	Работих с една великолепна нова редакторка на име Селина Уокър от „Рандъм Хаус“ и двамата с Хоторн бяхме възхитени, че тя прие книгата ни. Както винаги, трябва да благодаря на съпругата си Джил Грийн и на двамата си сина, Ник и Кас, които не само че прочетоха книгата и ми помогнаха с нея още в самото начало, но и не възразиха особено самите те да бъдат вмъкнати в нея.
