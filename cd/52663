>	Пролог

	Той не беше като другите. Докторът от импровизираната морга веднага забеляза това. Наведено над двете тела, лицето на мъжа не изразяваше нищо. Никаква скръб. Никакви сълзи. Той погледна към четиригодишното момиченце, чието тяло бе съвсем невредимо. То лежеше на масата, сякаш потънало в сън. Дори косата му, дълга и тъмна, беше вчесана. Безизразното лице на мъжа се обърна към тялото на жената. Чаршафът бе дръпнат до врата й. Мъжът протегна ръка и го отметна. Тялото беше голо и ужасно обезобразено.
	Докторът промълви:
	— Станало е много бързо, сър, въпрос на секунди.
	По-късно докторът се почуди защо бе нарекъл човека сър. Нямаше навика да го прави. Приближи се униформен полицай с лист в ръка. Погледна тялото на жената и се извърна. Подаде листа и химикалката на мъжа и каза:
	— Ще имате ли нещо против, сър?
	Мъжът сложи подписа си върху листа, кимна на доктора и на полицая и излезе покрай редицата от други тела. Докторът и полицаят го проследиха с поглед. Беше висок, едър мъж, с късо подстригана сива коса. Имаше странна походка: външната част на стъпалата му първа докосваше земята. Двамата мъже завинаги щяха да запомнят лицето му. Очи, сякаш лишени от какъвто и да е израз, раздалечени и разположени дълбоко на квадратното лице. С тежки клепачи и свити, сякаш да избегнат цигарения дим, макар че той не пушеше. Имаше един вертикален белег над дясното око и друг, широк и дълбок, от ябълчната кост до брадата, но докторът беше наясно, че те са отдавнашни. Когато излизаше от вратата, полицаят каза:
	— Не показа кой знае каква скръб.
	— Не — поправи го докторът. — Не показа нищо, абсолютно нищо.
	После дръпна чаршафа върху смазаното тяло на жената.
	Фостър Дод беше емоционален човек, макар че през целия си живот на фермер беше свикнал с трудностите. Отглеждаше овце върху сто и петдесет акра ниски хълмове близо до шотландското градче Локърби. Когато джъмбо-джетът на „Пан Ам“ се взриви на трийсет хиляди фута* височина, много от телата паднаха върху неговите поля, сред неговите овце, заедно с почти невредимия носов конус на самолета. Така започна нощта на ужаса, която щеше да остане с него до края на живота му.
	[* 1 фут = 30,48 см. — Бел.прев.]
	Два дни по-късно във фермата дойде мъжът. Придружаваше го млад полицай с тъжно лице. Както и мъжете в моргата, Фостър Дод забеляза, че този е различен. Другите, а имаше много други, бяха в състояние на шок и абсолютна скръб. Всички до един плачеха, и Фостър Дод и жена му плакаха с тях.
	Мъжът не плачеше.
	Полицаят ги представи един на друг и попита:
	— Бихте ли му показали къде сте намерили момиченцето? Онова, със светлочервения гащеризон?
	Те извървяха половин миля* сред полето. Беше студено, духаше северен вятър и фермерът и полицаят бяха облечени топло под дъждобраните. Мъжът беше със сиви джинсови панталони, вълнена блуза на квадратчета и дънково яке. Дрехите изглеждаха така, сякаш бе спал с тях. Напред в далечината вървеше дълга колона войници, всеки от които внимателно оглеждаше земята.
	[* 1 миля — 1609 м. — Бел.прев.]
	Доближиха до групичка храсти. Фермерът посочи:
	— Намерих я тук. В храстите. Видях червената й дрешка. — Той понижи глас: — Трябва да е станало моментално. Сигурно не е почувствала нищо.
	Мъжът оглеждаше поляните.
	— Сигурно е било голям удар за вашето животновъдство — промълви той.
	Това беше началото на разговора, който завинаги щеше да живее в мислите на Фостър Дод. В продължение на десетина минути те говориха за овце и фермерство. Човекът беше наясно. Говореше с лек американски акцент и с дълбок, равен глас. Фермерът на няколко пъти го огледа. Тъмносивите дълбоки очи нито за миг не се отместиха от групичката храсти. Изведнъж Фостър Дод отново си представи яркочервеното петно, спомни си как пълзейки из храсталака намери момиченцето. Понеже по тялото му нямаше наранявания, той си бе помислил, че може още да е живо, вдигна го и побягна през ливадите към къщата. На чакащия доктор му трябваха само секунди да го погледне и да поклати глава. Фермерът никога нямаше да забрави спокойствието върху детското лице. Споменът предизвика сълзи в очите му и гласът му заглъхна.
	Мъжът сложи ръка на рамото му и нежно го обгърна, после бавно тръгнаха обратно към къщата.
	По-късно, през нощта, отпуснат в леглото си, Фостър Дод каза на жена си:
	— Той ме успокояваше.
	— Кой? — попита тя.
	— Бащата на момиченцето с червената дрешка. Загубил е детето и съпругата си, а успокояваше мен… и каза, че съжалява за овцете, които измряха.


	Питър Флеминг си беше устроил временен офис в един празен цех, собственост на някаква химическа компания. Беше старши офицер и понеже полет 103 на „Пан Ам“ се разби в неговия район, той бе поставен начело на операцията. През последните два дни успя да си открадне само няколко часа сън. Тялото му беше уморено, костите и разумът му бяха безчувствени. Неговият район по принцип беше спокоен, един от районите с най-ниска престъпност във Великобритания, но никой полицай в страната не притежаваше такава целенасоченост и упоритост. Сега очите му внимателно проучваха списъци: списъци на пътниците, на най-близките роднини, идентификации — списък след списък. Той вдигна поглед, когато полицаят доведе мъжа до бюрото му, после се изправи, за да се запознаят. Докато се здрависваха, той каза:
	— Ужасно съжалявам. Сигурно вече са ви казали, било е толкова бързо, че не вярвам да са разбрали какво става.
	Мъжът кимна.
	— Сигурно не са.
	Флеминг посочи стола. Мъжът седна и младият полицай се отдалечи.
	— Някаква представа какво е станало? — попита мъжът.
	Флеминг поклати глава.
	— Твърде рано е — отвърна, — останките са разпръснати върху огромна площ. Предполагаме, че на около двеста квадратни мили. Ще минат много седмици, докато намерим всички части и ги съберем.
	Гласът, който дойде от другата страна на бюрото, беше равен и студен.
	— Било е бомба.
	Не твърдението прикова вниманието на Флеминг, а гласът. Нисък, дълбок и вибриращ. Гласът на увереността. Флеминг погледна в очите на мъжа и каза:
	— Още не можем да знаем това и не можем да твърдим нищо, преди да имаме факти.
	Мъжът кимна и се изправи.
	— Било е бомба — каза той. — Това е, към което ще ви насочат в крайна сметка всички факти.
	Флеминг също се изправи.
	— Ако е било бомба, моя работа е да открия кой я е поставил и да го предам на правосъдието.
	Двамата мъже се гледаха един дълъг миг, после Флеминг каза:
	— Надявам се, че ще предявите иск за телата до четирийсет и осем часа. Междувременно, мога ли да направя за вас нещо друго?
	— Бих искал да получа списък на всички пътници и имената и адресите на най-близките им роднини.
	— Надали е възможно.
	— Защо не?
	Полицаят сви рамене.
	— Процедура. В моя район досега не се е случвало такова нещо.
	— Да се надяваме, че никога няма да се случи отново. Както и да е, от съображения за сигурност най-близките роднини трябва да се обединят — трябва да поддържат връзка един с друг.
	Полицаят кимна.
	— Предполагам, че сте прав; ще се опитам да ви го подготвя преди да си тръгнете.
	Те си стиснаха ръцете и американецът се обърна и тръгна покрай бюрото към вратата.
	Флеминг забеляза нещо странно. Дузината полицаи и полицайки, които контролираха радиоцентралата, бяха спрели да работят и гледаха мъжа, докато вратата се затвори след него.
	Флеминг извади пред себе си още един списък. Беше на най-близките роднини. Прекара пръст по него, докато намери едно име. Махна на един от сътрудниците, подаде му листа и каза:
	— Обади се на Дженкинс от Специалния отдел. Помоли го да провери този човек.
	Сътрудникът се отдалечи. Питър Флеминг седеше и гледаше затворената врата. Леко потрепери. Ще трябва да поръча още няколко радиатора.


>	1.

	Беше тъмно и женският доберман не виждаше, не чуваше и не подушваше нищо. Усети само една остра, жилеща болка в хълбока. Изръмжа озадачено и скочи на крака, като успя да направи само няколко крачки покрай басейна и тогава краката му се огънаха и се търкулна на една страна. Тялото на кучето потрепваше около половин минута и после замря.
	Трийсет ярда* по-нататък облечена в черно фигура се спусна с въже от върха на високата градинска стена. Няколко минути тя стоя приведена в очакване. Мярнаха се само някакви отблясъци от далечни улични светлини. Накрая фигурата се надигна, приближи се до плувния басейн, спря за миг над кучето и после продължи към задната част на къщата, обгърната от тъмнината.
	[* 1 ярд = 91,44 см. — Бел.прев.]
	Мигел гледаше телевизия: някакъв стар епизод на „Аз обичам Люси“. Мигел беше очарован от испанския акцент на Деси Арназ и го оприличаваше на своя. Тъкмо по средата на един дълъг кикот чу щракването на вратата. Обърна се изненадано. Кикотът затихна. Видя мъж в черно. Видя огромен пистолет, който се вдигаше. Чу кратко свистене: почувства убождане в гръдния си кош. Надигна се с ужас на лицето — една ръка опипваше гърдите му. Мъжът в черно потъна в мъгла. Мигел чу нисък и вибриращ глас:
	— Не се тревожи. Не е опасно. Само ще заспиш.
	Мигел се свлече. Заспа, преди да докосне килима.


	Вечерята беше скучна, но необходима. Нямаше как Джеймс С. Грейнджър, главен сенатор на щата Колорадо, да я избегне учтиво. Когато губернаторът даваше вечеря за щатския секретар по отбраната, неговото присъствие беше желателно.
	Закъснял, както обикновено, сенаторът беше пил твърде много. Твърде много уиски преди това и твърде много вино по време на вечерята. Но знаеше, че никой от дванайсетте души на масата не беше забелязал нищо. Само Хариет би забелязала, защото имаше трийсет и две годишен опит в това отношение.
	Джеймс С. Грейнджър бе интелигентен и практичен. По време на вечерята мълча. Никой от гостите не очакваше друго. Тръгна си пръв. Никой от гостите не се изненада. Губернаторът го изпрати до вратата. Хвана го за лакътя и каза:
	— Джим, моля те, помисли пак. Бих искал да оглавиш този финансов комитет.
	В коридора спряха. Сенаторът отговори:
	— Крейг, дай ми няколко дни да си помисля… това е ужасно много работа.
	Губернаторът го изгледа със съчувствие. През последните месеци съчувствие имаше в очите на всички.
	— Джим, може би тежката работа е най-добрата терапия.
	Сенаторът вдигна рамене:
	— Може би. Дай ми няколко дни… чуй, Крейг, пийнах малко повече тази вечер. Би ли наредил да ми извикат такси? Няма да е добре, ако сенатор бъде спрян от уличен патрул.
	Губернаторът се усмихна и погледна часовника си:
	— Няма проблем, шофьорът ми чака секретаря, за да го откара на летището, а той сигурно няма да тръгне по-рано от час и още четири брендита.


	Сенаторът влезе в къщата си, която можеше да бъде наречена и дворец. На младини беше натрупал богатство от сделки с недвижимо имущество и макар самият той да не беше претенциозен, Хариет, въпреки всичките си качества, проявяваше вкус към пищността. Докато вървеше по мраморния коридор, той отново се зачуди дали да не продаде огромното жилище и да си намери нещо по-малко. Веднага се отказа от тази мисъл. По някакъв начин Хариет все още присъстваше в къщата. Тя беше работила с архитекта и със строителите. Това беше нейната къща.
	Отвори вратата към гостната. Лампите светеха. Мигел беше забравил да ги угаси. Беше елегантна стая в европейски стил. Кристални полилеи, тежки, удобни фотьойли и канапета и едно бюро ала Луи XIV, което Хариет никога не му позволи да качи в кабинета си. Стаята беше голяма и в самия й край, след значителен спор с Хариет, той беше вградил махагонов барплот с четири черни, тапицирани с кожа високи столчета. На едно от тях седеше човек. Беше едър мъж, облечен в черни военни панталони и черно поло. В ръката си държеше питие. По лицето му имаше белези. Късо подстригана коса. Средна възраст.
	Очите на сенатора зашариха из стаята. Нищо нередно. Махмурлукът го напусна. Застана нащрек. Преди да успее да си отвори устата или да помръдне, мъжът каза:
	— Сенаторе, съжалявам, че се натрапвам, нямам лоши намерения. Трябват ми само десет минути от вашето време и после ще си тръгна.
	Очите на сенатора се спряха върху телефона на бюрото. Сякаш извинявайки се, мъжът каза:
	— Прекъснал съм го.
	В говора му се долавяше лек акцент. Гласът беше дълбок, идваше от корема.
	— Кой, по дяволите, си ти? Мигел ли те пусна?
	Мъжът поклати глава.
	— Мигел е в стаята си. Ще спи спокойно до сутринта.
	Джеймс С. Грейнджър не беше от най-безстрашните. Беше воювал в Корея, беше раняван и носеше белезите от това. Като видя мъжа, се уплаши, но сега страхът беше изчезнал. Докато вървеше към бара, попита:
	— Защо, по дяволите, не поискахте среща?
	— Звъннах на секретарката ви преди три дни. Тя ме попита за какво става дума. Казах, че е лично. Оставих си номера, звънях и на следващия ден два пъти. Обясних й, че е спешно. Зная, че утре заминавате за Вашингтон.
	Сенаторът се приближи до бара. Подпря се на лакът. Височината беше абсолютно точна. Така го беше проектирал. Стоеше срещу мъжа.
	— Как се казвате? — попита.
	— Използвам името Тейлър.
	— Мисля, че си спомням съобщението — кимна сенаторът, — но аз съм зает човек, мистър Тейлър.
	— Също и аз.
	— За какво става дума? — Гласът на сенатора звучеше спокойно.
	— „Пан Ам-103“.
	Двамата мъже се гледаха. Сенаторът беше по-стар с десетина години, по-нисък и слаб, сивокос, но във форма. Всяка сутрин плуваше седемдесет дължини на басейна си. Басейнът беше дълъг петдесет стъпки. Докато си наливаше голям скоч, попита:
	— Как влязохте тук?
	— Сенаторе, имате изключително сложна охранителна система. Преди да си тръгнете, ще ви кажа как да я усъвършенствате.
	— А доберманът?
	— Вън е, до басейна — вдигна ръка. — Не се безпокойте. Само е заспал.
	Сенаторът погледна чашата на мъжа. Беше почти празна.
	— Какво пиете?
	Тейлър кимна към рафтовете отзад:
	— Малко от вашата превъзходна „Столичная“.
	Сенаторът се пресегна край него към бутилката, наля щедра порция, свали капака на кофичката за лед и напълни чашата с ледени кубчета. На бара имаше половин бутилка сода. Мъжът доля чашата си и я надигна. Сенаторът също вдигна чаша:
	— Какво за „Пан Ам-103“?
	— Жена ви е била в него.
	— Е, та?
	— Моята също, с дъщеря ми.
	Настъпи тишина, после сенаторът попита:
	— На колко години беше жена ви?
	— На двайсет и девет.
	— А дъщеря ви?
	— На четири.
	Сенаторът ненадейно за себе си запита:
	— Как се казваха?
	— Надя и Джулия.
	Отново настъпи тишина, след което сенаторът тихо каза:
	— Съпругата ми се казваше Хариет. Беше на шейсет и три. Нямахме деца… не можехме да имаме… бяхме само ние двамата.
	Мъжът доля чашите.
	— Нека излезем — каза той, — кой знае защо мисля по-добре близо до водата.
	Сенаторът взе чашата си и плъзна встрани френските прозорци. Тръгнаха покрай басейна към кучето. Мъжът се наведе и сложи ръка под долната му челюст. Подържа я малко, после се изправи.
	— Тя е добре — каза. — Ще се събуди при изгрев-слънце и то в много лошо настроение.
	— А как се справихте с Мигел?
	— По същия начин, сенаторе… в края на краищата всички сме животни.
	Обиколиха заедно басейна. Мъжът попита:
	— Какво ще правите сега с Хариет?
	Направиха още две обиколки, преди сенаторът да отговори.
	— Вие какво ще правите с Надя и Джулия?
	— Ще убия копелетата, които го сториха.
	Направиха още два кръга в пълна тишина, после сенаторът предложи:
	— Да влезем вътре — усмихна се криво. — Имам съвсем същото намерение. Вече съм пуснал топката да се търкаля.
	— Как?
	Сенаторът беше прецизен човек. Той погледна датника на ролекса си:
	— Преди три седмици наех човек. Специалист.
	— Специалист по какво?
	— Специалист убиец.
	— Американец?
	— Да.
	— Мога ли да знам името му?
	Сенаторът бавно поклати глава:
	— За съжаление, не. Това бе част от условията в договора.
	Мъжът въздъхна:
	— Тогава биографията му, дори част от нея.
	— Бил е наемник.
	— Къде?
	— В Конго, в Биафра и къде ли не другаде.
	— Кажете ми, сенаторе, кого трябва да убие убиецът?
	Сенаторът вдигна рамене:
	— Целта все още не е напълно идентифицирана, но ще използвам връзките си за достъп до временните доклади на ФБР и ЦРУ. Вече са сигурни, че палестинската група на НФОП*1 или НФОП-ГО (Главен отряд), или групата на Абу Нидал, или дори Хизбула*2. Очакват да получат пълната идентификация след няколко месеца.
	[*1 Национален фронт за освобождение на Палестина. — Бел.прев.]
	[*2 Терористична пакистанска групировка и партия. — Бел.прев.]
	— Е, а какво прави вашият убиец сега?
	— Подготвя операция за проникване в Ливан или в Сирия, в зависимост от това коя ще е окончателната мишена.
	— Има ли опит в Средния изток?
	— Да, солиден.
	— Как го намерихте?
	— Той ме откри. — Сенаторът се усмихна. — Накарах ФБР да извади досието му от Интерпол. Те имат централна база с данни за всички познати наемници. Всъщност това е интересна история. Разказа ми я, преди да се свържа с ФБР. Преди пет години изфабрикувал собствената си смърт. ФБР потвърди, че бил убит. Човекът си беше капия, един от малкото американци, служили във френския Чуждестранен легион.
	Мъжът попита много меко:
	— Кога е било това?
	— Не знам точно, но се е бил за тях по време на алжирската освободителна война.
	— Знаете ли в кой батальон? Колко му платихте… какъв аванс?
	Сенаторът се замисли отново, после каза:
	— Уговорката беше за един милион — двайсет и пет процента предварително, двайсет и пет процента, когато мишената бъде напълно идентифицирана, а останалото — когато убийството бъде извършено.
	Настана тишина. После сенаторът внимателно се обърна към мъжа:
	— Вие подобно предложение ли щяхте да ми направите?
	Мъжът поклати глава:
	— Не. Имам нужда от помощта и връзките ви, както и от достъп до информация. Проверих родословното дърво и връзките на всички пътници от този самолет. Вие притежавате това, от което се нуждая… пари и власт, те ви дават достъп до информация чрез ЦРУ и ФБР. Имам собствени пари, но недостатъчно. Такава операция би струвала около петстотин хиляди. Аз ще дам половината, а вие — другата половина.
	— Мисля, че сте закъснял.
	— Не, сенаторе, не съм закъснял.
	— Какво имате предвид?
	— Личността, която описвате, наистина е служила в парашутен батальон и във френския Легион. Беше изхвърлен след Бунта на генералите* и стана наемник. Той наистина е участвал във войните, които описвате, и в още други. Наистина е изфабрикувал смъртта си преди пет години.
	[* През 1961 г., срещу Де Гол. — Бел.прев.]
	— Е?
	— Но той не е човекът, с когото сте говорили. Не е човекът, на когото преди три седмици сте дали четвърт милион. Измамили са ви, сенаторе.
	Сенаторът усети надигащия се в него гняв.
	— За какво, по дяволите, говорите?
	— Мъжът, когото описахте, сега седи срещу вас, на този бар и пие от чудесната ви водка. Бях единственият американец, служил във френския Чуждестранен легион, в парашутния батальон по време на алжирската освободителна война.
	От почуда челюстта на сенатора увисна. Мъжът видя златните пломби в дъното на устата му.
	— Как е истинското ви име? — попита накрая.
	— Крийси.
	Челюстта щракна.
	— Разбира се, можете да го докажете?
	— Онзи мъж е дошъл да ви види. Да предположим, че е успял да преодолее секретарката ви по-добре от мен. Опишете ми го.
	— Беше горе-долу на вашата възраст, със средно дълга, поддържана коса, прошарена по слепоочията; имаше мустаци и белег на челото, тъмно лице, силен загар. Сигурно е висок към шест фута и носеше делови костюм, бих казал от добър шивач.
	— Акцентът му?
	— От Средния Запад, но не силно изразен… нещо като вашия, като че дълго е бил извън Америка.
	Мъжът се усмихна иронично.
	— Сенаторе, това е Джо Ролингс… измамник. Къде ви каза, че отива, след като му дадохте парите в брой или ценни книжа?
	Лицето на сенатора беше бледо.
	— В Брюксел. Трябвало да се срещне с някакви хора и да вербува още двама. Каза, че трябвало да го направи тъкмо там.
	— Поддържате ли връзка?
	— Не, каза, че ще се обади след месец. — Той отново погледна часовника си. — Това е след седмица.
	— Остави ли ви някакъв адрес?
	Сенаторът направи гримаса:
	— Остави адрес до поискване в Брюксел и още един в Кан, Южна Франция.
	— Наистина сте бил измамен, сенаторе. Измамата ще продължи по следния начин. След седмица Ролингс ще ви се обади и ще ви каже, че ще получите пълен доклад. Докладът ще пристигне заедно със списък на разходите… които ще бъдат доста големи, както и със списък на различни наемници, вербувани от него, плюс най-разнообразна скъпа екипировка, която вече е купил, заедно с фактурите. Щом като бомбаджиите от „Пан Ам-103“ бъдат идентифицирани, вие ще го осведомите чрез двата адреса до поискване. Тогава ще поиска втората вноска. Ще получите доказателство за всичко това до няколко дни.
	Той посочи празната чаша пред себе си:
	— Отпечатъците ми са върху тази чаша. Сложете я в сейф. След няколко дни ще получите друг отпечатък, от Джо Ролингс. Помолете приятелите си от ФБР да ги потвърдят. След известно време ще получите писмо от мен. Откъснете празната част в долния десен ъгъл на листа. Изпратете го на приятелите си във ФБР. Върху него ще бъде моят отпечатък. Правете същото с всяка кореспонденция, която получавате от мен. Ако някога ви се обадя по телефона, ще започвам с думата „Локърби“ и с дата отпреди десет дни.
	Той разкърши рамене, лицето му беше уморено. Лицето на сенатора — също.
	Тогава сенаторът се изправи и каза мрачно:
	— Ще тръгнем след копелетата, които ни донесоха толкова мъка. — Прониза го една мисъл: — Сам ли ще тръгнете или ще вербувате някого от старите си приятели?
	Крийси поклати глава.
	— Не. Това е лично. Но ще прибавя нов елемент, нещо, от което ще имам нужда. Ще прибавя младост. Ще се опитам да продължа нещо от миналото си в някой по-млад… и по този начин да го свържа със себе си. Ще бъде нещо като застраховка. Не знаем колко дълго ще трае идентифицирането на мишената… може да отнеме месеци или години.
	Грейнджър се усмихна дружелюбно:
	— Бих искал да имам годините и уменията ви. Бих дошъл с вас. Моля се на Бога да мога да дойда с вас.
	— От тази нощ вие сте с мен. От тази нощ не съм сам, както преди… и това важи и за мен. От тази нощ имам приятел… ще живеем заедно със скръбта си. — Той хвана Грейнджър за раменете за миг, после каза: — Сенаторе, ще се опитам да върна част от парите ви… ако е останало нещо. А сега трябва да вървя. Нека хвърлим един бърз поглед на охранителната ви система и отново да свържем телефона.


>	2.

	Футболното игрище беше малко и прашно. На малтийския остров Гоцо не растеше трева, подходяща за футболни игрища. Момчетата бяха от четиринайсет до седемнайсетгодишни. Бяха изминали пет месеца, откакто „Пан Ам-103“ се разби край Локърби и беше почти краят на футболния сезон.
	Мъжът седеше до отец Мануел Зерафа на църковните стъпала, като наблюдаваше играта. Отецът ръководеше местното сиропиталище. Двамата се познаваха и бяха приятели от години.
	Силен шут изкара топката в средата на игрището. Около нея се скупчиха играчите, а от мелето, ритайки топката, се измъкна тъмнокож младеж. С поразяваща точност той заобиколи двама защитници и леко насочи топката покрай вратаря към мрежата.
	Свещеникът скочи и запляска неистово с ръце. Беше нисък и закръглен и неговият див ентусиазъм не му прилягаше.
	— Това е успехът, от който се нуждаехме — каза той, — сиропиталището не е побеждавало Санат през последните седем сезона. — Погледна часовника си: — Още десет минути. Няма да вкарат два гола за десет минути.
	Свещеникът посочи с поглед мъж, седнал на отсрещната страна на игрището и се усмихна лукаво.
	— Отец Джоузеф ще побеснее.
	— Кое е момчето, което отбеляза гола? — попита Крийси.
	— Майкъл Сед — с нежност в гласа отговори свещеникът. — Най-добрият играч, който сме имали през двайсетте години, през които държа сиропиталището. Някой ден ще играе за Малта. „Хамрум Спартанс“ го искат следващия сезон в младежкия си отбор. Съгласиха се да платят на сиропиталището триста лири. Можеш ли да повярваш, Уомо?
	Понеже в Гоцо има много еднакви имена, на всеки се дава прякор. Прякорът на Крийси беше Уомо. Беше италиански и означаваше просто — Мъж.
	— На колко години е?
	— Стана на седемнайсет миналата седмица.
	— Откога е в сиропиталището?
	— От рождение.
	Крийси наблюдаваше момчето, което се движеше по игрището и ръководеше играта. Не беше високо, нито набито, но кръстосваше прашната земя с комбинация от грация и целенасоченост и с яростна концентрация отнемаше топката дори от по-големите момчета. Крийси наблюдаваше само момчето, без да забелязва останалите.
	— Разкажи ми за него — каза той.
	Свещеникът погледна човека до себе си.
	— Не си ли го виждал преди?
	— Да, около селото, но не съм му обръщал особено внимание… Отче, разкажи ми за него.
	Гласът му беше тих и напрегнат и свещеникът отново погледна лицето му, после вдигна рамене.
	— Много позната история. Майка му е била проститутка в Гзира, в Малта. Ако се съди по тъмната му кожа, бащата сигурно е арабин. Имаше и все още има много от тях в Гзира. Тя не искаше детето, така че то дойде при нас.
	— Говори ли арабски?
	Свещеникът кимна някак кисело:
	— Да, доста добре, или поне така ми каза кувейтският учител, когото бяхме взели като помощник за две години. Беше добър човек за арабин. Та дори и добър футболист. Беше тренирал младежите в Кала. Прояви специален интерес към Майкъл. Когато новото правителство дойде на власт, в училището въведоха арабски като незадължителен предмет. Но това беше несериозно, защото изпратиха всички арабски учители по домовете им.
	В този момент момчето разби защитата с перфектен пробив. Друго сираче се спусна към топката и я заби в мрежата.
	Свещеникът подскочи от радост.
	— Три-нула! — извика той. — Никога преди не сме били Санат с три гола.
	Като се смееше силно, той направи груб жест към другия, по-младия свещеник на отсрещната страна и в отговор получи свиреп поглед. Седна, кискайки се.
	Крийси попита:
	— Интелигентен ли е?
	Отец Зерафа се усмихна:
	— Между нас казано, този свещеник е идиот. Не знам как е минал през семинарията, като изключим факта, че вторият му братовчед е епископ.
	— Имах предвид момчето.
	— Разбира се, че е — отговори свещеникът. — Всеки, който може да направи пас като този, трябва да е интелигентен. Казвам ти, ще играе за Малта.
	— Как е с другите предмети, като изключим арабския и футбола?
	— Винаги добър.
	— А с другите спортове?
	— Той е най-добрият тенисист в сиропиталището, а има няколко доста добри. Освен футбола, това е единственото им развлечение.
	Очите на Крийси не се откъсваха от движещото се момче.
	— А характерът му? — попита той. — Какъв е характерът му?
	Свещеникът разпери ръце.
	— Труден за разбиране, самотник е. В сиропиталището има шейсет и осем момчета и повечето от тях се събират на групички според възрастта си. Майкъл никога не се е присъединил към никоя група. Има неколцина приятели, но не бих казал, че са много близки.
	Настъпи тишина и свещеникът усети незатихналото любопитство на Крийси.
	— Както всички момчета и той понякога е непослушен — продължи той, — но не като повечето от тях.
	— Пита ли за родителите си?
	— Да, на тринайсетия си рожден ден дойде при мен и ме попита.
	— И какво му каза?
	— Истината.
	— Той какво каза?
	— Нищо. Благодари ми, че съм му казал и излезе от стаята. Оттогава не е споменавал за тях.
	Пак мълчание, после Крийси тихо попита:
	— Вярващ ли е?
	Свещеникът тъжно поклати глава:
	— Страхувам се, че не.
	— Но ходи на служба?
	— Задължен е. Всички ходят, но без кой знае какво желание.
	Съдията даде последен сигнал и играчите от сиропиталището се запрегръщаха. Крийси и свещеникът се изправиха, отецът изтупа расото си от праха.
	— Можеш ли да го изпратиш при мен? — попита Крийси.
	Отец Зерафа изглеждаше изненадан.
	— При теб? Горе в къщата?
	Крийси гледаше през игрището над ниските селски къщи към дългия планински хребет. В лявата му част, сгушена под най-високия връх, се намираше стара каменна къща, която се сливаше с хълма.
	— Да — каза той, — в къщата, около шест часа вечерта.
	Обърна се и погледна свещеника.
	— Беше красива победа, отче. Браво — тупна леко свещеника по рамото и слезе по църковните стъпала към джипа си.
	Отец Зерафа гледаше как колата се отдалечава, после бе заобиколен от играчите.


	Слънцето потъваше на запад, когато момчето тръгна по прашния път нагоре, към къщата на хълма. Както обикновено, свещеникът бе кратък. Още в сиропиталището просто го дръпна встрани и рече:
	— Иди да видиш Уомо в дома му в шест часа.
	— За какво? — попита момчето.
	Свещеникът вдигна рамене:
	— Не знам. Просто иди.
	Момчето знаеше всичко за Уомо, или поне това, което знаеше всеки на малкия остров. Освен с прякора си, той бе познат и като Мъртвия. То знаеше, че преди няколко години Уомо прекара няколко месеца на острова и после изчезна. Знаеше, че се бе върнал нощем преди няколко месеца и си спомни, че отец Зерафа каза на всички момчета никога да не говорят за него. То знаеше и още нещо. Гоцо беше едно от най-религиозните общества, в което деветдесет и пет процента от населението редовно посещава църква. То знаеше, че същата неделя всички свещеници на острова включиха в своята проповед едно послание към паството си.
	— Не говорете за човека, известен като Уомо, особено пред непознати. Той е един от нас.
	Както е обичайно, на малкия остров всички веднага заговориха за Уомо, но само помежду си и никога — пред непознати, били те и малтийци. И така, в малкото общество слуховете растяха и се множаха. Момчето знаеше, че Уомо се е върнал среднощ на полицейски катер. Знаеше, че месеци наред е стоял в къщата на Пол Шембри, без да излиза, и по-късно се ожени за дъщеря му Надя, и че двамата имаха момиченце. Знаеше, че жена му и дъщеря му са загинали в катастрофата на „Пан Ам“ над Локърби.
	Знаеше и още нещо. Момчето се беше сприятелило със сина на Рита, която държеше селската бакалия. Нейният съпруг беше полицай и влизаше в елитния корпус, сформиран от полицейски сили за противодействие на терористични акции, предприемани срещу Малта. Приятелят му каза, че Крийси помогнал на този отряд с въоръжение и тактика. Не беше случаен и фактът, че фермерът Пол Шембри имаше племенник, който беше командващ офицер на този отряд.
	То се приближи до къщата, леко изпотено, обзето от любопитство. Около къщата имаше каменна ограда, много стара на вид, но момчето знаеше, че е построена само преди няколко години. То наблюдаваше строежа и понякога се качваше на хълма и гледаше как работниците преустройват къщата, използвайки само стар камък. Оградата беше пет фута дебела и около дванайсет фута висока. Имаше широка дървена порта, а до нея — старовремска метална дръжка за звънеца.
	Момчето носеше протрити дънки и фланелка с къси ръкави. То пъхна фланелката по-дълбоко в панталоните и дръпна дръжката на звънеца. Чу как камбанката вътре иззвъня. След малко вратата се отвори.
	Мъжът беше по светъл бански костюм. Имаше ужасни белези на левия хълбок и корема, както и един, който започваше от коляното и изчезваше някъде под банския му. Мъжът протегна ръка:
	— Здравей, Майкъл, добре дошъл.
	Майкъл стисна ръката му и веднага усети, че малкият пръст липсва. Забеляза и разноцветните белези по вътрешната част и на двете му ръце. Момчето мина през вратата. Пред него се разкри голямо, настлано с варовик пространство, което обграждаше син правоъгълен басейн. Палми, тропически храсти и пълзящи растения се виеха по стените на къщата и около дървена решетка. Под сянката на този зелен навес имаше кръгла каменна маса със стари дървени столове наоколо. Мъжът направи жест към масата.
	— Сядай. Какво ще пиеш?
	Момчето не знаеше как да отговори.
	Мъжът каза:
	— Разходката дотук е доста дълга. Малко охладено вино или студена бира?
	Джобните пари в сиропиталището бяха малко и момчето беше пило алкохол само по време на селското угощение миналата година.
	— Може би едно светло? — попита то.
	— Разбира се, ще ти правя компания.
	Мъжът влезе в къщата и момчето, застанало до масата, наблюдаваше изгледа към Гоцо, ширнал се пред него, и малкото островче Комино в далечината, а отвъд него — остров Малта. По това време на годината всичко изглеждаше като съшито от различни парчета плат: зелени поля, тъмносиньо море и лазурно небе. Къщата се намираше на най-високото място на Гоцо. Момчето гледаше надолу към столицата и към древната цитадела.


>	3.

	Отец Мануел Зерафа не беше човек, който лесно се изненадва. Беше свещеник от трийсет и три години, първите десет от които беше прекарал в Сомалия и Северна Кения. Бе широко скроен и познаваше света. Седеше на балкона на бар „Гленийгълс“ в Мгар, който гледаше към малкото пристанище и ярко боядисаните рибарски лодки. Крийси седеше до него. И двамата държаха празни чаши в ръцете си. От няколко минути свещеникът се опитваше да проумее това, което току-що чу. После, без да обръща глава, мрачно каза:
	— Ще трябва да се ожениш отново… Такива са правилата, Уомо… само женена двойка…
	Уомо кимна:
	— Разбирам.
	Сега свещеникът рязко обърна глава. В очите му пролича изненада.
	— Ще се ожениш повторно толкова бързо?
	Крийси отново кимна:
	— Щом казваш, че трябва.
	Свещеникът поклати глава.
	— Тукашните хора ще бъдат шокирани, дори обидени. Те обичаха Надя. Всички знаят колко много я обичаше ти… Минали са само пет месеца… На службата, когато съобщихме за нея и Джулия, църквата беше препълнена. Никога не е имало толкова много хора.
	— Ще бъде брак по сметка, отче, само за удовлетворение на ръководството… вашето ръководство.
	Свещеникът отново поклати глава.
	— Но за коя ще се ожениш?
	— Не знам.
	Свещеникът трепна от изненада.
	— Не знаеш!? Искаш да претупаш това осиновяване във възможно най-кратък срок и не знаеш за коя ще се жениш? — Той изпуфтя с насмешка: — Тя ще трябва да е приемлива за комисията, която ще интервюира и двама ви, за да е сигурно, че сте подходящи родители.
	Крийси дрезгаво каза:
	— Ще бъде приемлива.
	Свещеникът въздъхна:
	— Но защо тази припряност? Защо не изчакаш поне година? Ще бъде по-нормално за комисията и за тукашните хора… Между другото, говорил си с момчето само веднъж.
	— Беше достатъчно — отговори американецът. Рязко взе празната чаша на свещеника и стана. Влезе в хладния просторен бар и постави чашите пред оплешивяващия барман: — Моля, още две светли, Тони.
	Група рибари играеха карти в ъгъла, местна игра, наречена биксла, игра, в която трябва да лъжеш в комбина с партньора си. Играеха превъзходно. Докато Тони пълнеше чашите, Крийси ги гледаше как блъфират и контраблъфират. Един от рибарите му смигна. Той беше единственият чужденец, който можеше да се оправи в играта. Вдигна чашата си и каза:
	— Налей си едно от мен, Тони.
	Барманът поклати глава:
	— За мен е твърде рано.
	Крийси търпеливо почака. След няколко секунди барманът се ухили до уши:
	— Бира „Блу Лейбълс“.
	Крийси се отдалечи. Винаги беше така. Неслучайно прякорът на бармана беше _Защо не_.
	На балкона той подаде чашата на свещеника.
	Беше привечер. Голям бял ферибот се отделяше от кея и отнасяше дневните пътници обратно в Малта. Залязващото слънце придаваше на варовиковите скали меден отблясък.
	— Каза от шест до седем седмици.
	Свещеникът въздъхна:
	— Да, но само с ходатайство и само защото епископът те познава и знае, че имаш връзки и със светските власти.
	Крийси отпи от бирата си.
	— В такъв случай ще говоря с момчето утре и вдругиден ще тръгна. След около четири седмици ще се върна със съпруга и с цялата официална документация. Колко ще трябва да остане тя?
	Свещеникът отново се обърна към него учуден.
	— Значи така?
	Фериботът излизаше от входа на пристанището. Крийси тихо каза:
	— Да, отче, точно така.
	— Поне шест месеца — отговори свещеникът, — иначе ще бъде твърде очебийно. Ще излезе, че съм лош, а комисията — още повече. Ще трябва да живее в твоята къща и да съжителства с теб и момчето, да играе роля на негова майка. — Нотка на строгост прозвуча в гласа му: — Шест месеца, Уомо.
	Крийси пресуши чашата си и стана.
	— Тъй да бъде. Шест месеца. Утре ще говориш с епископа и след това — с момчето! После трябва да го изпратиш при мен, в къщата, в шест часа… Това е, ако пожелае да дойде.
	Свещеникът направи последно усилие.
	— Защо не почакаш няколко месеца… защо не осиновиш малко момче? Имам няколко, които са подходящи.
	Крийси вдигна рамене:
	— Сигурен съм, че имаш, но аз искам Майкъл Сед и го искам до четири седмици. — Той се обърна и излезе.


	В сиропиталището Майкъл Сед седеше в ъгъла на игрището и разглеждаше някакво списание. Ала мислите му се връщаха към предишната вечер в къщата на хълма.
	Беше стоял два часа на масата под зеления навес и през тези два часа изпи три бири. По едно време американецът отиде до кухнята и се върна с голяма чиния. В нея имаше тънки резенчета сушено говеждо.
	— В Америка му викаме „джърки“, но се научих да го правя в Родезия — погледна момчето. — Знаеш ли как се нарича Родезия сега?
	— Зимбабве — веднага отговори момчето.
	Мъжът кимна одобрително. Той задъвка резен говеждо и каза:
	— Там го наричат билтунг и го правят от дивеч, най-често от газела. Осоляват го силно и го окачват на слънце за няколко дни. Издържа години. Човек може да оцелее с десет паунда* билтунг няколко седмици. — Той кимна към селото. — А аз го правя от говеждото, което взимам от Джон, касапина. Опитай.
	[* 1 паунд — 453,59 г. — Бел.прев.]
	Момчето сложи в устата си парченце месо. Задъвка енергично. Имаше вкус на солена кожа. Подъвка още малко и започна да усеща вкуса на месото. Реши, че е великолепно. За петнайсет минути ометоха чинията.
	Говориха. Американецът задаваше много въпроси. Сега момчето разбираше, че той го проучва. Отговаряше на въпросите леко, без затруднение. След втората бира се чувстваше доста свободно, за да каже думите, които беше репетирало по целия път нагоре към хълма.
	Гледаше право в очите големия мъж и попита:
	— Как да ви наричам?
	Мъжът леко се усмихна.
	— Зарежи „мистър“, направо Крийси или по прякор. Нали го знаеш?
	Момчето кимна и простичко каза:
	— Уомо, искам да ти кажа колко съжалявам за жена ти и за дъщеря ти. Всички съжаляваме. Тя носеше подаръци в сиропиталището по Коледа и понякога носеше храна. Хубави парчета месо, мисля, че от фермата на баща й, и много плодове. Липсва на всички ни.
	Продължаваше да гледа мъжа в очите. Те не издаваха никакви чувства. С натежали клепачи, почти дремещи, те просто не се откъсваха от момчето. После кимна, стана и отиде в кухнята, за да донесе още две бири.
	Говориха, докато слънцето залезе. Момчето се почувства достатъчно освободено, за да си позволи само` да задава въпроси.
	— Откъде са белезите, Уомо?
	Мъжът вдигна рамене.
	— От няколко войни.
	— Къде?
	— Откъде ли не. Африка, Север, Юг и Запад. Азия, Средния изток. Навсякъде.
	Момчето се окуражи:
	— Бил ли си наемник?
	— Всеки, който работи за пари, е наемник.
	— Много хора ли си убил?
	Настъпи продължителна тишина. Мъжът гледаше навън, над хълмовете и селата на Гоцо и през сините води — над Комино и Малта.
	— Не мога да си спомня — отвърна той много тихо.
	После Крийси стана и каза:
	— Можеш ли да плуваш?
	— Разбира се.
	— Хайде тогава.
	— Не съм си взел плувки.
	Американецът се усмихна:
	— Нямаш нужда от плувки, но ако си срамежлив, плувай по долни гащи.
	Момчето свали дрехите си. Плуваха заедно. Басейнът беше дълъг четирийсет стъпки.
	— Ще се състезаваме на две дължини — предложи мъжът.
	Момчето беше добър плувец, но загуби с шест фута. Когато се придърпа на ръба на басейна, каза:
	— Силен си, Уомо.
	Мъжът се усмихна:
	— Плувам сто дължини всяка сутрин… Това е най-доброто упражнение, което човек може да прави.
	На вратата, когато си тръгваше, мъжът му каза с нисък и сериозен глас:
	— Пак ще говорим, Майкъл. След няколко дни. Можеш да идваш тук когато поискаш. Плувай в басейна, пийвай бира… но трябва да идваш винаги сам.
	Момчето не каза нищо. На средата на пътя спря и погледна нагоре към къщата. Стоя дълго и неподвижно. После продължи надолу към селото.


>	4.

	Отец Зерафа не спа добре. Тъкмо преди да си легне в скромната стая, го прониза една мисъл. Мисъл, която разтревожи съня му и го разбуди няколко пъти.
	На сутринта позвъни на епископския секретар и си определи среща за три часа следобед. После преразпредели деня си. Точно в един часа вече караше очукания си двайсетгодишен хилман надолу по пътя към фермата на Пол Шембри по склоновете, които водеха към Надул. Знаеше, че Пол Шембри, като всеки фермер, се е върнал от нивите по пладне и сега довършва обилния си обяд.
	Беше точен до секунда. Когато бутна мрежата за комари и мина през вратата, фермерът и синът му Джоуи тъкмо отопяваха с парчета хляб последните капки сос в чиниите си. През вратата на кухнята се виждаше съпругата на Пол, Лора, която миеше съдовете. Не беше ги виждал от деня, когато беше службата за Надя и Джулия. Пол беше дребен, чернокос и жилав, някъде към петдесетте. Жена му беше по-млада и по-едра. Висока, красива жена. Синът приличаше на майка си: също висок, но жилав като баща си и с приятно, открито лице. Гледаха свещеника леко изненадани.
	Пол побърза да нареди:
	— Джоуи, донеси малко вино за отец Мануел.
	Посочи стола и свещеникът седна.
	— Ял ли си?
	— Да, благодаря.
	Докато момчето беше в кухнята, свещеникът каза:
	— Пол, трябва да говоря с тебе. Насаме.
	— За какво?
	— За Крийси?
	Фермерът познаваше свещеника от много години. Той кимна, бутна последното парче хляб в устата си, стана и извика:
	— Джоуи, дай виното вън с две чаши.
	Свещеникът и фермерът седнаха във вътрешния двор, който гледаше към морето, и заговориха тихо, като си наливаха от голямата бутилка вино собствено производство.
	Когато станаха, фермерът каза:
	— Мисля, че си прав, отче. Само това може да е. И двамата знаем какъв човек е. Никога не би се оженил толкова бързо, дори изобщо не би се оженил, ако не беше това.
	Двамата мъже изглеждаха мрачни.
	— Да говоря ли с него? — попита фермерът. — Утре е неделя. В неделя винаги идва на обяд и стои до вечерта. Какво ще кажеш?
	Свещеникът бавно поклати глава.
	— Не, Пол, благодаря ти.
	Той не беше човек, който често иска съвети, но познаваше този фермер и неговата мъдрост.
	— В три часа имам среща с епископа. Да му спомена ли? Имам предвид това, за което мислим, Пол. Трябва да получа одобрението му за осиновяване, преди да е минало през комисията.
	Фермерът помисли малко и леко се усмихна.
	— Отче Мануел, епископът е добър мъж и свят човек, с много грижи. В края на краищата, ние само предполагаме.
	Свещеникът пресуши чашата си, протегна се и я сложи на масата.
	— Правиш добро вино, Пол. И силно.


	В четири часа същия следобед отец Мануел Зерафа пристигна в дома на американеца. Отклони поканата за питие.
	Когато седнаха под зеления навес, мъжът попита:
	— Говори ли с епископа?
	Свещеникът кимна:
	— Да, всичко е наред, няма да се забави.
	— Говори ли с момчето?
	Свещеникът поклати глава:
	— Не, ще говоря с него, след като си тръгна оттук, ако съм удовлетворен от това, което ще ми кажеш.
	Американецът седеше срещу него, от другата страна на масата, и го гледаше, без да мигне.
	— Но днес говорих с Пол Шембри. Той е съгласен с мен.
	— Съгласен е с теб?
	— Че мислиш да използваш момчето — въздъхна свещеникът.
	— Как да го използвам, как?
	Свещеникът прокара ръка през лицето си.
	— За отмъщение!
	Американецът стана, отиде до басейна и погледна надолу. Беше бос, само по бански. Свещеникът стана от стола си и го огледа. Белезите. Отново въздъхна. Беше ден на поличби. Заговори меко на белязания гръб:
	— Уомо, зная какво си правил онези години в Италия. Това е безбожие.
	Мъжът не се обърна. Стоеше прав, съвсем неподвижен, вперил поглед в басейна. Свещеникът продължи:
	— Отмъщението принадлежи на Бога. Да, били са зли хора, но Господ не ти дава право да ги убиваш.
	Мъжът се обърна и погледна свещеника.
	— Ако има Бог — каза той, — тогава просто може би от време на време той дава по някое разрешение.
	Свещеникът вдигна вежди.
	— На безбожниците?
	Мъжът се усмихна само с устни.
	— Какво значение има? Ако старата ти кола се развали, какво те притеснява повече — дали механикът е добър или е безбожник?
	Свещеникът скръцна със зъби. Старият му хилман често се повреждаше, а Паулу Зарб беше най-добрият механик в Гоцо. Винаги го поправяше. Познаваше го като свое дете. Паулу Зарб беше от малкото хора в Гоцо, които никога не ходеха на църква и я заобикаляха отдалеч. Американецът много добре знаеше кой поправя колата на свещеника.
	Отецът бавно поклати глава.
	— Крийси — тъжно каза той, — нищо не може да върне Надя и Джулия.
	Американецът отиде до масата и седна.
	— Точно така. Но, отче Мануел, като изключим вярата в Господ, не вярваш ли в справедливостта?
	— Отмъщението не е справедливост.
	— В моята книга е — мрачно отвърна мъжът.
	Двамата се гледаха през масата, после свещеникът каза:
	— Ти ще използваш момчето като оръдие.
	— В случай че се наложи.
	— Но то е само на седемнайсет… и ти самият не си ли все още оръдие?
	Мъжът с белезите вдигна рамене.
	— Да, но това оръдие остарява. Момчето е само на седемнайсет, но ако почувствам нужда от неговата помощ, това няма да бъде нито идния месец, нито дори идната година. Отмъщение… дори справедливостта е търпелива! Ще е нужно време да се идентифицира мишената.
	Свещеникът се обнадежди от последното изречение.
	— Сигурен ли си, че изобщо някога ще бъде идентифицирана?
	Американецът веднага налучка собствената си стратегия.
	— Не може да е сигурно — отвърна той и поклати глава. — Това осиновяване е само за всеки случай. Може да минат няколко години.
	— Момчето ще трябва да научи — каза свещеникът. — Съгласен съм само ако той знае.
	Мъжът кимна:
	— Разбирам позицията ти, отче. Можеш да му кажеш всичко, за което сме говорили. Той е интелигентен, както знаеш. Той е почти мъж. Нека сам реши.
	Свещеникът поклати глава.
	— Не, Уомо, аз ще му кажа само, че си искал да го осиновиш, и то при условие че _ти_ ще му кажеш защо искаш да го сториш. Тогава нека реши.
	— Ще приемеш ли думата на един безбожник?
	Свещеникът тръгна към вратата.
	— Ще приема думата ти, Уомо. Ще говоря с момчето и ако иска, ще го изпратя при теб. — На вратата се обърна и погледна американеца. — Има нещо, което трябва да знаеш, Уомо. Когато Майкъл Сед беше на седем години, една двойка от Малта поиска да го осинови. Бяха много приятни хора, които не можеха да имат деца. Според едно условие в нашите правила, ако до един месец родителите или детето пожелаят да развалят договора, това е позволено. След три дни те го върнаха в сиропиталището и не пожелаха да кажат защо. Попитах го, но той само сви рамене. Когато беше на тринайсет, друга двойка поиска да го осинови. Той беше заможен арабски бизнесмен, живееше в Рим. Тя беше италианка. Вече бяха осиновили две други деца, момче от Виетнам и момиче от Камбоджа. Бяха чудесна двойка. Той разговаря с тях пет минути и после излезе от стаята.
	— Благодаря, че ми каза — отвърна американецът.


	Крийси работеше в кабинета в старата част на къщата. Беше единствената стая на горния етаж, прилепена към каменната стена на склона. Таванът беше висок и с гредоред. До едната стена имаше стара маса за хранене. Върху нея — купища вестникарски изрезки и списания. Отсреща, до другата стена, бяха наредени тежки железни кантонерки. Бюрото му гледаше към голяма сводеста врата. От нея можеше да се наблюдава ограждащата стена и пътеката към къщата. Тъкмо преглеждаше пратката от списания и изрезки, които бяха пристигнали сутринта. Имаше помощници в Лондон, Ню Йорк и Бон, които сортираха материалите, всичко, което беше отпечатано във вестник или списание и се отнасяше до Локърби. През последните три месеца потокът беше понамалял, но все още беше достатъчно постоянен, за да го държи зает три-четири часа на ден. Четеше една статия в списание „Тайм“, която спекулираше с връзката между бомбения атентат и арабските терористични организации в Германия и Скандинавия. Понякога драсваше нещо в един бележник. По-често вдигаше глава и поглеждаше към пътеката, която се изкачваше от селото. Всеки път, когато го правеше, след това поглеждаше часовника си.
	Един час след като свещеникът си беше тръгнал, видя далеч долу на пътя момчето да се качва бавно към къщата. Отново се съсредоточи върху статията. Беше оставил вратата отворена.
	Петнайсет минути по-късно чу как вратата се затваря. Стана, заобиколи бюрото и погледна надолу. Момчето стоеше до басейна, облечено във фланелка на „Пинк Флойд“ и джинси.
	— Идвам след десет минути — извика той. — Налей си нещо за пиене и виж дали има малко билтунг в шкафа над хладилника.
	Отново седна на бюрото, без да откъсва поглед от вестника.


	Тръгнаха да обикалят басейна, момчето вървеше от външната страна. От югозапад идваше лек вятър и шумеше в палмите. Крачиха така около половин час. Когато спряха, бяха застанали срещу къщата. Американецът каза:
	— Когато умра, тази къща ще бъде твоя, ще имаш и достатъчно пари за поддръжката й.
	Момчето се загледа в къщата, после се обърна към островите, после — отново погледна американеца. То кимна с глава почти незабележимо. Продължиха разходката.
	— Какво стана с първата двойка, която поиска да те осинови?
	Момчето разпери ръце:
	— Не знам. Предполагам, че не са ме харесали.
	— Ти хареса ли ги?
	— Бяха симпатяги. Храната беше по-добра, отколкото в сиропиталището.
	Крийси погледна момчето:
	— Ами втората двойка, когато си бил на тринайсет?
	Майкъл Сед вдигна рамене и каза:
	— Той беше арабин.
	Крийси се спря. Момчето продължи няколко крачки, после също се спря и се обърна. Погледнаха се.
	Момчето леко се усмихна и каза на перфектен арабски: „Да, Уомо, добър избор направи“.
	Тръгнаха отново. Говореха на арабски, който Крийси беше научил в Чуждестранния легион в Алжир. „А ти защо реши да дойдеш с мен?“ — попита Крийси.
	Сега момчето се спря. То отново погледна къщата и после изгледа, простиращ се под нея. Когато се върна към английския, то простичко каза:
	— Уомо, трябва да знаеш, че майка ми е била курва.
	На портата Крийси бръкна в джоба си и подаде на момчето връзка ключове.
	— Утре тръгвам и няма да ме има три-четири седмици. Идвай в къщата. Ще трябва обаче да спиш в сиропиталището, докато документите не минат — след около два месеца. Ще се върна с жената.
	Стиснаха си ръцете и момчето тръгна надолу по пътеката, без да се обръща. Американецът стоеше на отворената врата и гледаше, докато то не изчезна в селото. Едва тогава се върна в кабинета си. Позвъни на летището да си запази място и седна да работи над купчината списания и изрезки.


>	5.

	Тя беше седмата от четиринайсетте, които бе интервюирал предишния ден. Това беше второто интервю, по време на което щеше да й каже пълните подробности за работата и за ролята.
	Седяха един срещу друг от двете страни на масата в мрачната стая в офиса на агенцията в Лондон, точно до „Урдър Стрийт“ в Сохо. Пред него имаше разтворено досие. То съдържаше типичен за актриса каталог. Личеше, че снимките са правени преди доста години. Тя бе съхранила силната си привлекателност и от начина, по който се движеше, беше очевидно, че се е запазила във форма. Отново погледна името върху корицата на каталога. Леони Меклър. Беше облечена в елегантен черен панталон и кремава блуза. Отбеляза възрастта й в досието — трийсет и осем.
	— Кога за последен път сте работила? — попита той.
	— Преди осем месеца, участвах с малка роля в телевизионен сериал.
	— А преди това?
	— Имах незначителен ангажимент на Единбургския фестивал миналата година.
	Смуглото й лице беше тъжно. Тя се усмихна мрачно.
	— Ако не бях затруднена, нямаше да съм тук.
	— Защо сте тук?
	Отново мрачна усмивка.
	— Имам апартамент в Пимлико и заради лихвите има голяма вероятност да го загубя, ако скоро не си намеря работа.
	Той отново погледна каталога. Имаше само оскъдни лични данни.
	— Била ли сте омъжена някога?
	Тя кимна.
	— Деца?
	— Син — отново кимна тя.
	— Колко е голям?
	— Беше на девет.
	Тя взе чантата си и извади от нея кутия цигари.
	— Имате ли нещо против?
	— Не.
	Тя запали и всмукна дълбоко. Той отново забеляза никотиновите петна по пръстите й.
	Жената изпусна дима и каза само със следа от горчивина:
	— Баща му пиеше много… беше алкохолик. Един следобед го карал към къщи от подготвителното училище след обилен течен обяд. Ударил се в задницата на някаква цистерна на магистралата. Синът ми почина.
	— А бащата?
	— Той оцеля.
	— Къде е сега?
	Тя поклати глава. Косата й беше права и черна и се спускаше буйно по раменете.
	— Не знам. Разведох се наскоро след това.
	Настана тишина, после Крийси попита:
	— Имате ли проблеми с пиенето?
	Тя отново поклати глава и каза твърдо:
	— Не, и никога не съм имала. Обичам чаша-две вино. Това е всичко.
	Той огледа лицето й, после й подаде лист и химикалка през масата.
	— Ще ви обясня с подробности в какво се състои работата. Ще бъде по-лесно, ако не ме прекъсвате. Просто си отбележете, ако имате някакви въпроси, които да ми зададете след това.
	Той говори петнайсет минути и когато свърши, тя беше вперила поглед в празния лист.
	— Някакви въпроси? — попита той.
	Тя вдигна глава:
	— Само два. Първо, можете ли да ми опишете момчето?
	Крийси помисли малко и отговори:
	— Както вече ви казах, той е само на седемнайсет години. Интелигентен е, но не умее да общува особено добре… може би така предпочита. Бил е в сиропиталище през целия си живот. Децата в такава обстановка душевно загрубяват и се затварят в себе си. Съмнявам се, че ще събуди някакви майчински инстинкти.
	Тя се усмихна иронично.
	— Вторият въпрос, естествено, засяга парите. Хари каза, че ще бъдат добри… колко добри?
	Американецът затвори каталога, стана и се разкърши.
	— Вече ви казах, много важно е да останете пълни шест месеца, нито ден по-малко. След четири дни ще ви звънна, за да ви съобщя дали получавате работата. — Той спря и я погледна. — През тези четири дни ще ви проверявам… много внимателно, а в същото време вие можете да помислите. Ако приемете работата, ще отидем при избран от вас адвокат и ще подготвим договорите. Същевременно ще изпратим документите за бракосъчетанието в регистрационната служба. Тогава ще получите три хиляди лири за разходи и аз ще дам на адвоката чек за петдесет хиляди американски долара, които той ще държи като залог за вас, докато не получи декларация от Гоцитанския нотариат, която да потвърждава, че сте прекарала шест последователни месеца в съжителство с мен в Гоцо. През шестте месеца ще ви бъдат отпускани по хиляда американски долара. Разбира се, ще плащам всички разходи по домакинството. Ще имате собствена кола. — Той леко се усмихна. — Това е един не много раздрънкан форд фиеста, но няма да имате независим обществен живот.
	Виждаше как тя пресмята наум.
	— Покрива ли ипотеката ви? — попита я той.
	За пръв път цялото й лице се усмихна.
	— Да, даже и остава… Надявам се да съм подходяща.
	— Аз също. Ще ви се обадя след четири дни, мис Меклър.


	Носеше дантелена рокля, малко над коленете. Вталена, тя подчертаваше меките извивки на тялото й. Беше изключително красива. Той беше с бежов памучен панталон, комбиниран с червеникавооранжево поло и кафяви велурени спортни обувки.
	Чиновникът отбеляза, че са чудесна двойка. Прецени също, че е брак по сметка. Беше оженил хиляди двойки и наблюдението му беше точно. Първо, мъжът дойде без пръстен. Чиновникът язвително отбеляза, че макар да не е задължително, то поне е общоприето. Мъжът отиде до някакъв бижутер на „Кингс Роуд“ и се върна с нещо, което сигурно е било най-евтиният пръстен в магазина. Чиновникът трябваше да провери и някои документи. Двете удостоверения за раждане, нейните документи по развода и скорошния смъртен акт на съпругата му. Той забеляза датата — 21 декември 1988 г. — само отпреди шест месеца. Да, това със сигурност беше брак по сметка, но чиновникът не проумяваше каква би могла да е сметката. В повечето случаи бъдещ емигрант се женеше за английско момиче заради гражданство.
	Те дори не бяха довели задължителните двама свидетели, наложи се чиновникът да повика свой колега и секретарката си. Когато кратката церемония свърши, те не се целунаха, но стиснаха ръцете на регистратора и свидетелите.
	Отвън, на тротоара на „Кингс Роуд“, Крийси погледна часовника си.
	— Трябва да хвана такси до „Хийтроу“.
	Тя кимна сериозно.
	— Кога ще се обадиш?
	— След около седмица.
	Забеляза нетърпението по лицето му, но продължи упорито:
	— Кога тръгваме за Гоцо? Трябва да знам. Ако мога да дам под наем апартамента си, това ще ми помогне за ипотеката през следващите шест месеца.
	— До две-три седмици… ще ти се обадя — отговори той. Обърна се и тръгна надолу по улицата.
	Тя стоеше на тротоара на шумната улица и го гледаше как потъва в тълпата със странната си походка, докосваше земята сякаш със страничната част на ходилата си. Погледна роклята и новите си обувки и се почувства някак опустошена. Вдигна очи. Той се връщаше. Доближи я.
	— Колко още остава от ипотеката?
	— Тринайсет хиляди, четиристотин и двайсет лири и петдесет и седем пенса.
	— Каква лихва плащаш?
	— Седемнайсет процента и половина.
	Той запресмята нещо наум. После бръкна в страничния си джоб и извади пачка стодоларови банкноти. Отброи няколко, сложи ги в ръката й и каза:
	— Това ще стигне за лихвата през следващите шест месеца… Ще ти се обадя.
	Тя стоеше, стискаше парите и го гледаше как се отдалечава. Той махна на едно такси и изчезна в него.
	Тръгна по улицата, докато стигна до някакъв бар. Влезе в дамската тоалетна, преброи парите и си направи сметка: бяха поне със сто долара повече, отколкото й трябваха. Огледа се в огледалото, излезе и се приближи към бара.
	— Кое е най-скъпото шампанско, което имате?
	— Дом Периньон’59.
	— Дайте ми една бутилка.
	Поднесоха й бутилката шампанско в кофичка с лед на масата в ъгъла. Час по-късно барманът я гледаше как пресушава последната капка. После извади от чантата си кърпичка и попи сълзите си.


	Джо Ролингс беше платил много пари, а когато плащаше много пари, очакваше най-доброто. Намираше се в един апартамент на хотел „Карлтън“ в Кан. Беше наистина най-добрият, но момичето под него със сигурност не беше най-умелото, а той беше платил много пари.
	— Обърни се — измърмори той.
	Тя се обърна. Той се опита да проникне в ректума й. Тя измънка нещо на френски и се отдръпна.
	— Мамка ти — озъби се той, — дадох ти пет стотака предварително.
	— Това е с петстотин отгоре — невъзмутимо отвърна тя.
	Джо изруга, но се съгласи.
	— Окей, курво.
	Опита отново, но тя отново се извърна.
	— Пет стотака в ръката ми.
	Още една ругатня. Той се изтърколи от леглото и тръгна към банята. Миг по-късно се върна, като държеше пет стодоларови банкноти. Тя лежеше по корем, с вирнат задник, лявата й ръка беше разтворена. Постави банкнотите в ръката й, а тя ги вдигна към лицето си и внимателно ги огледа, точно както и предишния път.
	— Добре — каза. — Давай.
	Беше брутално, но не продължи дълго. В него нямаше и капчица нежност. Когато свърши, се изтърколи и изпуфтя доволно. Тя събра дрехите в голямата си чанта за секунди и изчезна зад вратата на банята. След малко излезе напълно облечена. Не го погледна, просто излезе в коридора: вратата се затръшна след нея.
	„Курва!“ — помисли си той, но изведнъж мисълта му секна. Тежките светлокафяви завеси на балконската врата се раздвижиха и срещу него застана един мъж.
	Джо Ролингс обичаше да прави секс на светло. Позна мъжа и сърцето му се вледени. Мъжът, облечен в черни панталони и черно поло, прекоси стаята, впил поглед в него.
	— Здрасти, Джо. Или може би трябва да кажа „здравей, Крийси!“?
	В дясната си ръка мъжът държеше черна чанта, каквато носят лекарите. Мина цяла минута, преди Джо Ролингс да помръдне. Дръпна се в ъгъла на леглото и клекна.
	— Хайде, донеси ги, Джо.
	Очите на Джо Ролингс бяха като хваната натясно змия, която гледа в очите на мангуста. Гласът му бе прегракнал.
	— Какво да донеса?
	— Парите, Джо, каквото е останало — хайде, донеси парите — в банята са.
	— Какви пари? — изграчи Джо.
	— Парите, които сенатор Джеймс С. Грейнджър ти е дал, Джо… парите за содомия, Джо. Давай, донеси ги и ако оставиш дори петаче, ще ти отрежа щеката… а ако го направя, Джо, момичето, което току-що си тръгна, би ми върнало цялата хилядарка.
	Джо Ролингс се изтърколи от леглото бавно, много предпазливо. Тръгна към стола, на който бяха нахвърляни дрехите му.
	— Не, Джо. Иди в банята гол.
	Ролингс се запъти към вратата на банята. По гърба си имаше черни сплетени косми. Когато стигна вратата, гласът на мъжа го спря — беше толкова мек, толкова нежен.
	— Джо, донеси и пистолета, малката берета — онази, която винаги оставяш при плячката си. И като излизаш, дръж парите в дясната си ръка, а беретата — в лявата, за върха на цевта с показалеца и палеца си.
	Ролингс понечи да тръгне отново, когато копринено мекият глас прозвуча отново:
	— От другата страна, Джо, ако искаш да го хванеш откъм дръжката. Просто го направи.
	Миг по-късно Ролингс излезе от банята. В дясната си ръка държеше дебело руло стодоларови банкноти. В лявата — малък пистолет.
	— Хвърли ги на леглото, Джо — заповяда Крийси.
	Парите и пистолетът тупнаха на леглото.
	Крийси се наведе, взе черната чанта и посочи вратата към салона.
	Левият показалец се отдели лесно, все пак инструментът беше хирургически трион, а и Крийси беше силен мъж. Беше използвал само тежка местна упойка, останалата част от ръката на Джо Ролингс, до рамото, щеше да остане безчувствена двайсет и четири часа.
	Седяха един до друг. На масата пред тях имаше дванайсетинчова квадратна дъсчица, посребрено хирургическо трионче, спринцовка, инструмент за обгаряне, марли и бинтове. Крийси работеше вещо и с лекота. Положи отрязания пръст върху дъската, обгори кървящия остатък, покри го с мехлем и марли и бинтова цялата ръка. От черната чанта извади малка метална кутия и я отвори. Вдигна се бяла пара. Сложи пръста в кутията, натисна го в сухия лед и я затвори плътно. Докато прибираше, продължи да говори със същия нисък, копринен глас:
	— Ако някога пак използваш името ми, Джо, знам къде да те намеря… в която и да е дупка, в която и да е яма, в което и да е гнусно малко блато, дори и да плащаш хилядарка на нощ за него.
	Ролингс седеше напълно неподвижен, вперил поглед в превързаната си ръка.
	— Мислех, че си мъртъв… всички мислеха, че си мъртъв.
	— Мъртъв съм, Джо. И ако някой тук се усъмни в това, ти самият ще бъдеш мъртъв.
	Крийси отиде до спалнята и се върна с пачката пари. Ролингс не беше помръднал. Мъжът в черно отброи сто банкноти и ги сложи пред Ролингс.
	— Десет хилядарки, Джо… пари от „отупаните пари“, следващият път опитай с друга игра.
	Вдигна чантата и излезе в коридора.


>	6.

	Майкъл Сед разглеждаше къщата. Обикаляше я, сякаш беше негова. Усещането беше много особено. Знаеше, че е проектирана от Надя, съпругата на Крийси, и че в продължение на две години тя е ръководила строежа на новото крило и реконструкцията на старата част. Всички стаи бяха просторни, с високи тавани, с гредоред. Крийси обичаше простора.
	За строежа, както е прието тук, бяха използвани варовикови късове от местната кариера, но прозорците не бяха като тукашните, а много по-широки и през тях от всяка стая се откриваше различен изглед към острова.
	Той мина през малък вътрешен двор и влезе в спалнята. Тя имаше собствена баня и от прозорците й се виждаше фарът на Гхарси и открито море. Знаеше, че след няколко седмици това щеше да е мястото, където ще спи.
	На стената висяха два маслени портрета. Единият беше на Надя, а другият — на двегодишната Джулия. Крийси му беше показал двата портрета.
	— Жената, която ще дойде, е само от необходимост и за удобство. Надя и Джулия ще бъдат твоето семейство.
	Майкъл стоя дълго, загледан в картините, после влезе в банята. Тя също беше обширна: в ъгъла имаше душ с голяма стара медна розетка. В другия ъгъл беше поставена широка дървена вана. Тоалетната беше в отделна кабинка.
	При един от разговорите Крийси му беше разказал за първото си посещение в Япония. Отишъл с една японка в типична провинциална странноприемница. Тя напълнила дървената вана, докато той се събличал. Когато влязъл във ваната, момичето се ужасило: „Как ще се миеш в собствената си мръсотия? — попитала го тя. — Ваната е само за да се натопиш след това“ — и го накарала да излезе и да седне на дървено столче. Изпразнила и отново напълнила ваната, и докато ваната се пълнела, момичето изливало с кофичка вода върху него, а той седял на столчето и си сапунисвал косата. После двамата влезли във вдигащата пара вода и се киснали половин час.
	Крийси му бе обяснил, че тъй като това е първата къща, която някога е притежавал, решил и трите бани да бъдат в японски стил. Първо душ, после накисване.
	— Надя миеше ли те? — беше го попитало момчето.
	Крийси бе кимнал мрачно:
	— Да, винаги. Беше ритуал. Сапунисваше и косата ми.
	Момчето излезе навън и се гмурна в басейна. Преплува много равномерно шейсет дължини. Накрая усещаше болка в мускулите. Докато дойдеше време мъжът да се върне, ще плува сто дължини. Тогава ще го бие на всяка цена, независимо от разстоянието.


	Леони Меклър харчеше пресметливо от ценните пари. От доста години не си позволяваше да пръска неразумно средства. Проучи какви са климатичните условия на Гоцо през следващите месеци. Щеше да е предимно горещо. Купи си комплект ярки саронги и бански костюми, както и широки шорти и фланелки за през деня. За вечерите избра дълги и свободни памучни рокли, предимно с гол гръб, и стегнати само около ханша. После отиде до любимия си френски козметичен щанд на „Ланком“ и си купи кремове за лице и гримове, като избираше само естествени цветове, прасковено и бежово.


>	7.

	Сенатор Джеймс С. Грейнджър винаги пристигаше в бюрото си във Вашингтон преди осем сутринта и работеше без прекъсване до един следобед. Тази сутрин директният му частен телефон иззвъня точно в девет. Чу пукащото включване за презокеански разговор. Гласът отсреща каза:
	— Локърби, 15 май.
	Сенаторът погледна ролекса си. Прозорчето показваше дата 25 май.
	— Продължавай — каза той.
	— В десет часа куриер на Ди Ейч Ел, чието име е Хари Уайт, ще донесе в офиса ви пакет: ще настоява да ви го връчи лично. Пакетът е от мен. Не позволявайте този пакет да премине през обичайните проверки за сигурност. Отворете го, когато сте сам. Той съдържа доказателството, за което помолихте, и още нещо. Ще ви се обадя до две-три седмици.
	Телефонът замлъкна.
	В десет и четири се обади секретарката му и каза, че куриер на Ди Ейч Ел с пакет чака във външния офис заедно с човек от охраната. Нареди й да ги доведе.
	Куриерът беше едър и плещест, охранителят — дребен и хилав. Сенаторът попита по-дребния мъж:
	— Проверихте ли самоличността му?
	— Да, сенаторе, той е Хари Уайт.
	Куриерът държеше метално куфарче. Постави го върху широкото бюро на сенатора и после остави отгоре му някакъв лист. На листа бяха написани шест номера.
	Сенаторът погледна куфарчето. Имаше две ключалки с три цифрови комбинации. Придърпа го към себе си, нагласи цифрите и го отвори. Вътре имаше две дебели рула от стодоларови банкноти, прихванати с ластичета, малка метална кутия и изписан на машина лист.
	Той взе листа и зачете.
C>
	Срещнах се с Джо Ролингс и възстанових сто и шейсет хиляди от вашите пари. Оставих му десет хиляди от „отупаните пари“ — ако не знаете израза, попитайте някой сериозен покерджия. Трябваше да го размажа, но това щеше да предизвика разследване, което и за двама ни не е необходимо. Прилагам и доказателство за истинската му самоличност. Накарайте приятелите си от ФБР да го проверят, както и отпечатъка ми върху чашата в сейфа ви. А също и отпечатъка върху този лист.
C$
	Подпис нямаше.
	Освен парите и писмото, в куфарчето остана само малката метална кутия. Сенаторът я взе, но веднага я изпусна. Беше леденостудена. За миг се поколеба дали да не извика охраната, после се протегна, завъртя ключето и вдигна капака. Бяла мъгла обгърна куфарчето и сенаторът залитна към тежкия си стол. Мъглата бавно се разсея, остана да виси малко над самата кутия. Сенаторът надникна вътре. Видя бяло парче плат, а върху него — човешки пръст. По плата имаше кръв. Гледа като хипнотизиран няколко секунди, после щракна капака и се пресегна към телефона.


	Апартаментът на сенатора във Вашингтон също показваше вкуса на Хариет към разкоша. Тежки европейски мебели, персийски килими и картини от неуспели велики стари майстори. Преди няколко дни беше решил да продаде това жилище и да си купи нещо по-семпло.


	Къртис Бенет, заместник-директор на ФБР, пристигна точно в шест часа следобед. Беше стар и точен приятел, висок и ръбест, с дяволити очи. Носеше куфарче.
	Без да пита, сенаторът му наля сухо мартини.
	Седнаха пред камината, фалшив „Тюдор“ с фалшив огън.
	— Е, разказвай, Къртис — подкани го сенаторът.
	Бенет отпи от питието си и облиза устни с одобрение, после отвори куфарчето си и извади папка.
	— Отпечатъците върху чашата са на Крийси, наемника. Мъртвият наемник, сенаторе. — Той потупа досието. — Тук имам копие от смъртния акт, издаден от известния професор Джовани Сата. Следобед говорих с професор Сата по телефона в болница „Кардели“ в Неапол. Той потвърждава смъртния акт. Лично посетил пациента, който умрял от ужасни рани, получени по време на престрелка с мафията в Палермо, Сицилия, преди няколко години.
	Хвърли поглед към сенатора и каза:
	— Джим, прочутите доктори рядко грешат.
	Сенаторът сви рамене.
	Бенет погледна книжата пред себе си и продължи:
	— Ако този приятел е умрял преди пет години, как може да има негови отпечатъци по чашата от сервиза, който ви подарих за Коледа преди две години? А според хората от лабораторията, това са пресни отпечатъци… от преди две седмици. Какво става, Джим?
	Сенаторът вдигна ръка.
	— Почакай, Къртис. Какво ще кажеш за пръста?
	Бенет леко се усмихна. Потупа досието.
	— Първо, момчетата от лабораторията казаха, че е отрязан от жив човек…
	— Чий е пръстът?
	Мъжът от ФБР извади лист от досието.
	— На някой си Джоузеф Дж. Ролингс, американски гражданин, роден в Айдахо, петдесет и една годишен. Бил е забъркан в наемническите кръгове от години, в Европа и Африка. Занимава се предимно с мошеничество, издирван е заради сериозни обвинения в углавни престъпления чрез измама. Местонахождение — неизвестно.
	Затвори досието и го пъхна обратно в куфарчето. Вдигна мартинито си и отпи голяма глътка, после внимателно огледа сенатора и отново попита:
	— Та какво става, Джим?
	Сенаторът застана с гръб към фалшивите пламъци. Впери поглед в приятеля си.
	— Не ме питай, Къртис. Рано е. След време ще ти кажа всичко, което знам.
	Мъжът от ФБР въздъхна, наведе се и потупа куфарчето.
	— Джим, предоставих ти тази информация, защото сме приятели. Поисках дори одобрението на директора, което беше рисковано, но мина… Но той задава въпроси, Джим. Какво да му отговоря?
	Сенаторът се усмихна.
	— Кажи на това МК*, че оценявам жеста му. Кажи му го отново, когато наближи комисията за гласуване на бюджета на ФБР.
	[* Мръсно копеле. — Бел.прев.]
	Сега Бенет се усмихна.
	— Окей, но не можеш ли да ми кажеш поне нещо като на приятел?
	Сенаторът поклати глава.
	— Бъди търпелив, Къртис, ще ти кажа когато мога.
	Бенет също се изправи и му подаде празната чаша.
	— Тогава поне ми налей още едно мартини. Двете неща в този живот, които правиш най-добре, Джим, са начинът, по който сипваш мартинито и че си държиш езика зад зъбите.
	Сенаторът се ухили. Докато бъркаше мартинито за госта си и „Чивас“ с вода за себе си, Бенет го попита:
	— Това има нещо общо с Хариет, нали?
	Сенаторът го погледна, но не отговори.
	Бенет въздъхна.
	— Джим, зная колко много я обичаше. Любов е дума, която не може дори да изрази това, което ти изпитваше. Зная изявлението на Джордж Буш, че когато със сигурност се разбере чие дело е това, Съединените американски щати ще го предадат на правосъдието. Зная също, че то бе риторично. Който и да е поставил бомбата, а ние скоро ще го открием, почти сигурно държи американски заложници в Ливан. Така че предаването му на правосъдието ще бъде почти невъзможно.
	Сенаторът подаде чашата на Бенет и не каза нищо, само отпи от уискито си.
	Бенет отново въздъхна.
	— Джим, караш ме да гадая. Стигам до извода, че си предприел нещо самостоятелно. Просто се надявам да не правиш нищо неразумно.
	— Аз неразумен човек ли съм, Къртис?
	Мъжът от ФБР бавно поклати глава.
	— Не, Джим, не си, но от голяма скръб човек може да направи странни неща.
	Сенаторът кимна мрачно.
	— Вярно е, преди няколко седмици наистина направих нещо неразумно. — После докосна рамото на приятеля си. — Но, Къртис, сега не правя нищо неразумно… кажи ми, как върви разследването?
	— Мисля, че ще има резултат — каза мъжът от ФБР. — Говорих с Бък Ревъл, който поддържа връзка с шотландската полиция. Там началник е Питър Флеминг. Упорит, целенасочен и страхотен детектив. Вече знаем, че бомбата е поставена в самолета във Франкфурт или е транспортирана през този град, знаем възможностите, дори и вероятностите. Мисля, че до няколко месеца този човек ще посочи името на терористичната групировка и ще има доказателства, с които да го потвърди.
	— И тогава нашият президент ще изпрати морските пехотинци.
	Мъжът от ФБР красноречиво вдигна рамене. Той довърши питието си, взе куфарчето и каза:
	— Трябва да вървя.
	— Почакай за минутка, Къртис — спря го Грейнджър. — Ти си запален покерджия. Чувал ли си някога израза „отупани пари“?
	Бенет изглеждаше изненадан.
	— Да, но това е израз на професионалните покерджии. Те играят с фиксиран залог, с всичко, което имат, освен дрехите на гърба си. Всички са с еднакви залози. Може да са стотици хиляди. Ако загубят залога, излизат от играта. Наричат го „отупване“. Означава, че си напълно разорен. После играчите, останали в играта, дават по малко пари, така че „отупаният“ да има за храна. Това са „отупани пари“… Да не си се увлякъл по покера, Джим?
	— Може би — усмихна се Грейнджър. — Благодаря ти за всичко, Къртис. Оценявам го.
	— Пак си добре дошъл и ти го знаеш. — След като огледа сенатора от горе до долу каза: — Слабееш, Джим. Не ядеш достатъчно. Ще се уговорим следващата седмица да дойдеш вкъщи. Мери ще приготви нещо от любимите ти гозби.
	— Непременно… почакай секунда, Къртис.
	Бенет се обърна. Сенаторът се беше замислил дълбоко. Най-сетне каза:
	— Този човек, Крийси… ако е жив, как би го определил?
	Отговорът на Бенет също бе обмислен.
	— Откакто поиска информация за него, аз лично също много се заинтересувах. Получих доклади от френското Сюрте* за времето, което е прекарал в легиона. Имам доклади и от белгийците, и от англичаните за престоя му в Африка. Имам доклади и от ЦРУ за пребиваването му във Виетнам, Лаос и Камбоджа. Скоро ще получа кратък доклад от италианската сигурност за това какво е правил в Италия, когато, според добрия професор Сата, е умрял… Джим, ще ти изпратя докладите и разчитам, че и ти ще ми изпратиш кратка информация… за да не се чувствам като куриерче… Ще се видим другата седмица. Ще ти звънна.
	[* Служба за сигурност. — Бел.прев.]
	Ръката му вече беше върху дръжката на вратата, когато гласът на сенатора отново го спря.
	— Къртис, ако е жив… опиши ми го в едно изречение.
	Бенет не откъсваше поглед от дръжката. Стоя замислен половин минута, после отвори вратата и се обърна.
	— Казах ти, че съм получил досиетата на човека и всички доклади. Не съвпада точно с шаблона. Ясно е, че е бил наемник през по-голямата част от живота си. Ясно е, че е перфектна машина за убиване. Но имам смътното усещане, че въпреки наемничеството, парите никога не са били единственият му мотив.
	— Къртис, събери ми го в едно изречение — настоя сенаторът.
	Мъжът от ФБР вдигна рамене.
	— Ако е жив… и ако има мотив… този човек е смърт в студена нощ.
	Прекрачи прага и затвори вратата след себе си.


>	8.

	Питър Флеминг напусна за два дни Локърби. Нямаше да е почивка, въпреки че имаше нужда да си почине. Първо тръгна за Лондон рано сутринта. След кратък обяд беше вече в Ню Скотланд Ярд и се съвещаваше с няколко старши полицаи и двама цивилни. После отпътува за Форд Халстед в Кент, където беше най-добрата криминална лаборатория в света. Двамата съдебни експерти от ФБР го чакаха. Увериха го, че имат пълното съдействие на службата си.
	Инструктажът продължи час и той със задоволство отбеляза, че британските учени и техните американски колеги се разбират добре. Невинаги е така, но огромната трагедия в Локърби бе заличила международното съперничество. Показаха му малки частици пластмаса, метал, тъкан, сведени след седмици педантичен труд до един-единствен куфар.
	Поканиха го на вечеря в близкия ресторант, но той се чувстваше уморен, искаше му се да остане сам и отказа.
	На десетина мили от Форд Халстед откри малък провинциален хотел встрани от пътя. Беше три звезди и според КАК* напълно си ги заслужаваше. Стаята му беше старомодна, но удобна, храната — вкусна и разнообразна, обслужването — добро и дискретно. След вечеря пи един коняк в бара и си легна.
	[* Кралски автомобилен клуб. — Бел.прев.]
	Събуди се освежен в седем сутринта и поръча богата английска закуска, преди да се отправи към склада за отбранително въоръжение близо до село Лонгтаун.
	Тъкмо там, в гигантския хангар, техниците от британската комисия по разследване на въздушните катастрофи сглобяваха боинга 747 на „Пан Ам“.
	Когато го въведоха в хангара, той се вцепени от изненада. Никога не беше виждал такава пещероподобна постройка. Някои от техниците дори се придвижваха с велосипеди от единия до другия й край. Бяха поставили почти изправения носов корпус в единия край, а части от опашката — в другия. От двете страни лежаха части от крилата. Дузина мъже в работни комбинезони и бели престилки работеха наоколо.
	— Това е един огромен пъзел — обясни главният техник, след като ги представиха един на друг.
	— Вие вършите невероятна работа. — Флеминг посочи редиците метални етажерки, отрупани с метални части, кабели, парчета от седалки и други предмети.
	— След няколко седмици ще бъде възстановен, с изключение на частите, които никога няма да намерим.
	— Това е забележително — каза Флеминг. — Покажете ми къде би трябвало да се намира товарно отделение 14 Ел.
	Главният техник посочи мястото.
	— Малко зад пилотската кабина. Затова екипажът не е имал време дори по микрофона да обяви Мейдей*. Самолетът се е взривил за секунди. — Той погледна полицая и попита: — Близо ли сме до разкриването на извършителя?
	[* SOS, сигнал за помощ. — Бел.прев.]
	Питър Флеминг разглеждаше възстановените останки. Той кимна и каза твърдо:
	— Да. Близо сме до разкриването на тези копелета.


	Леони Крийси, родена Меклър, никога не беше виждала малтийските острови и първите й впечатления не бяха добри. Самата Малта приличаше на строителна площадка, с къщи и хотели, пръснати по крайбрежието, с варовиковия прах, който се носеше из горещия въздух. Но щом се качи на ферибота, настроението й се промени. Бе късен следобед и когато заобикаляха островчето Комино, тя видя Гоцо в далечината. Беше по-зелен от Малта, доста по-малък, с редица вълнообразни хълмове, всеки похлупен с по едно село, а всяко село — увенчано с кулите или куполите на църква. Тя стоеше до перилото и гледаше, а после се обърна към Крийси.
	— Изглежда красиво.
	— Красиво е.
	По време на полета, а също и в таксито до ферибота, той бе мълчалив, не пророни нито дума. Изглеждаше дълбоко замислен.
	Докато фериботът навлизаше в пристанище Мгар, й проговори:
	— Леони, ти си добра актриса. Изрових няколко видеозаписа на телевизионните сериали, в които си участвала. В сравнение с тях ролята, която ще играеш през следващите шест месеца, наглед е лесна, но всъщност ще ти бъде доста трудно.
	— Защо?
	Той посочи острова.
	— Гоцитанците са едни от най-приятелски настроените и гостоприемни хора в света. Те живеят просто, силно религиозни са и имат големи семейства. Мъжете пият доста и стрелят по всяка птица или заек, който се движи. Не са твърде работливи. Повечето от чужденците туристи обикновено се влюбват в мястото и често идват отново. Някои се връщат завинаги. Но ти ще намразиш това място.
	— Защо?
	— Защото гоцитанците ще намразят теб. — Той въздъхна. — И когато слезем от ферибота, и мен ще възненавидят.
	— Защо? — повтори тя въпроса си.
	— Живял съм тук години, ожених се за тяхно момиче. Повечето от приятелите ми са местни хора. Живеех като тях, бях напълно приет… но и затова от мен се очаква да уважавам начина им на живот. Ако жител на Гоцо изгуби съпруга или съпруг, той пази траур поне година. Понякога и пет. Същото е когато изгубят родител, та дори вуйчо или леля. Самата мисъл, гоцитанец да се ожени пет месеца след смъртта на съпругата си, е неприемлива. Ще бъдеш грубо отхвърлена. Когато ходиш по магазините, когато отидем на кино, на ресторант или бар, ще срещаш безизразни лица.
	Той посочи една сграда на брега с дълъг балкон, издаден напред.
	— Това е бар „Гленийгълс“. Той и ресторантът под него се държат от двама братя, Тони и Салву. Те са мои много близки приятели. Прекарах доста време при тях, получавам пощата си там. По свой начин и двамата обичаха Надя. Сега ще влезем и ще видиш какво имам предвид.
	Фериботът опря в кея и мостикът се спусна със силно дрънчене. Крийси вдигна куфара й марка „Самсонайт“ и овехтялата си стара платнена чанта, и те последваха тълпата.
	— Джипът ми е паркиран зад „Гленийгълс“ — каза той, докато изкачваха хълма.
	— Кога ще се срещна с Майкъл? — попита тя.
	— Той чака вкъщи, казал съм му.
	Към бара водеше стръмен път. Джипът беше паркиран близо до входа. Той остави куфара и чантата в колата, после я хвана за ръка:
	— Започни играта сега и продължавай шест месеца, каквото и да стане. Пред хората показвай нормална привързаност на младоженка, но не прекалявай.
	Влязоха в бара. Няколко рибари в ъгъла играеха биксла. Други няколко мъже бяха опрели кореми в плота на бара, зад който стоеше Салву, по-млад от Тони и с повече коса.
	Крийси махна с ръка на картоиграчите. Те само бегло го погледнаха.
	Той кимна на мъжете на бара.
	Те кимнаха в отговор. Салву гледаше Леони. Крийси все още държеше ръката й. Каза:
	— Салву, това е Леони, моята съпруга.
	С безизразно лице Салву протегна ръката си през бара. Тя я пое. Ръкостискането бе кратко. Гласът му беше безизразен като лист хартия.
	— Добре дошла в Гоцо, Леони.
	— Благодаря — усмихна му се тя. — Толкова се радвам, че съм тук.
	Крийси посочи мъжете на бара и ги представи с прякорите им: Шрийк, Байло, Базут, Уистин.
	Още четири кратки ръкостискания, няколко промърморени думи. Салву подаде няколко пакета и плик през бара. Крийси ги взе и каза:
	— Благодаря, можеш ли да ми запазиш маса за двама в ресторанта за утре вечер.
	— Разбира се.
	Настана тишина, после Крийси каза на Леони:
	— Хайде, скъпа, да тръгваме, ще ги покажа къщата.
	Отново хвана ръката й и те излязоха.
	Караха мълчаливо до центъра на острова, едва тогава тя промълви:
	— Беше ужасно прав. Сякаш влязох в камера за дълбоко замразяване.
	— Няма да стане по-леко.
	Той посочи наляво, към масивния купол на църквата.
	— Това е село Хеукия. Куполът е трети по големина в света. Църквата побира пет пъти повече хора, отколкото живеят в цялото село.
	— Защо? — попита тя.
	Той вдигна рамене:
	— Надпревара. Селата се надпреварват помежду си. Надпреварват се с футболни мачове, надпреварват се с броя на фойерверките по време на селски празници, надпреварват се във всичко. Дори свещениците от различните села се надпреварват един с друг. Допреди няколко десетилетия щеше да стане голям скандал, ако момче от едно село се ожени за момиче от друго. Дори произношението в различните села е различно.
	Минаха през Рабат, столицата на острова, и той й показа различни магазини и сгради. Пет минути по-късно отби колата встрани от пътя и посочи нагоре, към високия хребет. Тя видя къщата, сгушена в склона.
	— Ще живееш там през следващите шест месеца.
	— Красиво е — каза тя, — там пак ли ще е като в камера за замразяване?
	Той поклати глава.
	— Не, тази къща е твоето убежище. Там ще си почиваш от играта. Като изключим момчето, ще има малко посетители, ако изобщо идва някой, освен една жена от селото, която ще чисти две сутрини в седмицата.
	— Жената познавала ли е Надя?
	— Разбира се.
	— Тогава ще чистя аз.
	Той отново поклати глава.
	— Не, жената е вдовица и се нуждае от парите.
	— Ще й плащам от моите пари.
	— Без работа тя няма да ги приеме: те са горди хора. Ще бъде само по няколко часа два пъти седмично. Когато тя е тук, можеш да отиваш на плажа.
	Той включи джипа на скорост и го подкара нагоре по хълма.


>	9.

	Момчето беше в басейна и плуваше равномерен кроул. Не чу, че вратата се отваря. Не ги видя да влизат. Крийси остави чантата и куфара, хвана жената под ръка и я поведе към басейна. Момчето направи бърз завой и отново заплува. Те стояха и го гледаха. В другия край то отново зави, но вече се изморяваше. По средата на обратния път ги забеляза, но не наруши ритъма на движенията си. Стигна края на басейна под краката им и се опря с лакти на ръба, гърдите му се вдигаха и отпускаха.
	— Колко? — попита Крийси.
	Момчето вдигна поглед към него: черна коса, тъмни очи, матово лице.
	— Сто и двайсет. А утре ще те бия на колкото искаш — на две дължини, на пет или на сто.
	Жената се обърна и погледна Крийси в лицето. За пръв път го видя да се усмихва.
	— На какво се обзалагаш? — каза той.
	В отговор момчето се засмя.
	— Огледах пещерата под твоя кабинет, където е виното. Френското и италианското вино. Направих списък на всички етикети. Отец Мануел е познавач. Каза, че всички са добри, но най-доброто е „Шато Марго“. Попита ме от коя година е. Когато му казах, че е от седемдесет и първа, очите му светнаха и той облиза устни… така че залогът е бутилка „Шато Марго“ седемдесет и първа.
	— Сам ли ще я изпиеш?
	Момчето отново се засмя.
	— Ще я дам на отец Мануел, но ако той не я сподели с мен, повече няма да му проговоря.
	Крийси кимна и направи жест към жената.
	— Това е Леони… жена ми.
	Момчето се измъкна от басейна и протегна мократа си ръка.
	Тя я пое и промълви:
	— Здравей, Майкъл, наистина ли си направил сто и двайсет дължини?
	Той я погледна право в очите.
	— Да, аз нямам навика да лъжа.
	Крийси видя на лицето й объркване. Посочи куфара и чантата до вратата.
	— Майкъл, би ли занесъл нещата в спалнята ми, докато разведа Леони из къщата.
	Той я хвана под ръка и я отведе.
	Едва след като момчето тръгна надолу по хълма и те седяха под навеса, тя проговори:
	— Ти беше прав за две неща. Тази къща ще ми бъде убежище през шестте месеца. Харесва ми. Твоята жена е имала чудесен вкус. Тук се чувствам някак в безопасност. Не ме интересува какво мислят за мен хората на острова. Могат да мислят каквото си щат.
	Тя пиеше джин с тоник, а той — чаша светло.
	— И си прав за Майкъл… той със сигурност няма да предизвика каквито и да е майчински инстинкти у мен… или у която и да е друга жена. — Тя се усмихна, но това бе тъжна усмивка. — Той е толкова студен, колкото си и ти.
	Крийси отпи от питието си и не каза нищо.
	Тя продължи:
	— Необходимо ли е да спя с теб в това огромно легло?
	Крийси кимна.
	— Ако не го правиш, жената, която чисти, ще разбере. Тя ще търси косми по възглавницата, ще гледа как са подредени дрехите ти в стаята… Ще го усети инстинктивно. Ако тя разбере, всички ще разберат. Когато комисията одобри осиновяването и минат няколко седмици, ще можеш да спиш в друга спалня. — Той отпи глътка и продължи: — Както вече ти казах, не трябва да се притесняваш… в каквото и да ме обвиняват, аз не съм изнасилвач.
	Тя трябваше да попита.
	— Не ме ли намираш привлекателна?
	Той сви рамене.
	— Намирам, че си добра актриса. Между другото, можеш ли да готвиш?
	Тя вдигна глава и се засмя силно, но това не беше приятен звук.
	— Да, Крийси, мога да готвя. Казвали са ми, че готвя много добре, но предполагам, че зависи кой го яде. Кои са любимите ти неща?
	— Не съм претенциозен. — Той посочи голямото каменно барбекю, долепено до градинската стена. — Обичам пържоли и котлети… разни неща на грил. Обичам и печено… особено говеждо. Показах ти магазина на месаря. Кажи му, че ако не ти дава най-доброто говеждо на острова, ще му отрежа топките и ще си направя барбекю от тях.
	— Предполагам, че той вече го знае.


	Както обикновено в неделя, Крийси отиде във фермата на Шембри, за да обядва с Пол, Лора и Джоуи.
	Влезе в къщата с необичайно усещане и трепет. Те не бяха просто семейството на Надя. Не беше и само признателността, че на два пъти го бяха лекували, докато оздравее. Свързваше ги истинско уважение.
	Те изказваха мненията си, особено Лора, и той харесваше мислите им. Знаеше, че като си е довел жена само след пет месеца, ги е наранил дълбоко. Знаеше, че приятелите им бяха изразили съчувствие. Те бяха силни хора и не биха желали да ги утешават.
	Но сякаш нищо не беше се променило. Говориха за ранната доматена реколта, за политиката на новото правителство относно земеделието. Никой не спомена за новата му съпруга или за предстоящото осиновяване. Сякаш нищо не се бе случило.
	След късния обяд той седна във вътрешния двор с Пол и Джоуи. Гледаше на младия мъж повече като на син, отколкото като на девер. Внимателно го подкачаше за приятелката му, с която се срещаха повече от година. В традиционното гоцитанско общество момчето се среща с момичето в продължение на много месеци. Ако я заведе вкъщи или отиде в нейния дом, нещата се задълбочават. Доста месеци по-късно те ще се сгодят, а това вече е изключително сериозна работа. Годежите в Гоцо не се развалят. Продължават най-малко година и тогава идва сватбеното пиршество.
	— Как е Мария? — попита Крийси.
	Младият мъж вдигна рамене.
	— Добре.
	— Вчера видях родителите й в Рабат… Пийнахме по едно с баща й… добри хора… добро семейство.
	Джоуи отново вдигна рамене и не каза нищо.
	— Имат страшно хубава къща. Виждал ли си къщата, Джоуи?
	— Разбира се.
	— Влизал ли си вътре?
	Джоуи леко се размърда на стола.
	— Не.
	Пол се подсмихваше. Крийси си наля още вино, наля и чашата на Джоуи и каза замислено:
	— Страшно хубава къща… момичето също е хубаво. Видях я в петък в „Гленийгълс“, с приятелите й. Оня полицай, Марио, се опитваше да я заговори. Познаваш Марио, нали?… Оня високия, хубавеца с черния мустак.
	Джоуи изсумтя, вдигна празната кана за вино и отиде в кухнята.
	Пол тихо се засмя.
	— Ако аз кажех това, щеше да се сърди с дни.
	— Тя е добро момиче, Пол, и от добро семейство. Проблемът при Джоуи е, че той продължава да мисли за идващото лято и за танците с русите туристки в дискотеките.
	Фермерът кимна.
	— Прав си. Рядко го виждаме през юли и август, а бащата на Мария не я пуска навън след десет часа вечерта. Нещо да предложиш?
	Крийси помисли малко, после каза:
	— Сетих се за оная стара полусрутена ферма на края на твоя парцел, дето беше на чичо ти. Кажи на Джоуи да започне да я ремонтира… Той е сръчен и като мен обича да работи с ръцете си. Кажи му, че мислиш да я продаваш. Цените на старите къщи скачат главоломно и туристите ги купуват. След като я поправи, ще вземеш за нея трийсет хиляди и повече. Аз ще идвам да му помагам. Ще бъде като едно време, когато той и аз работихме заедно по подновяването на каменните стени на тази ферма.
	Фермерът се усмихна в отговор.
	— И тогава ще помисли за семейство.
	Американецът кимна и каза тихо:
	— Пол, време е ти и Лора отново да имате внуци.
	След като Крийси тръгна с Джоуи да пият по едно в „Гленийгълс“, Лора излезе във вътрешния двор, седна до съпруга си и си наля първата чаша вино.
	— Тя е добра готвачка, Пол.
	Фермерът я погледна въпросително.
	— Обикновено яде два пъти повече. Тя го е нахранила добре — въздъхна Лора.
	— Предполагам, че това все пак е нещо.
	— Да — каза Лора твърдо. — Това наистина е нещо.


>	10.

	Той не приличаше на безскрупулен лидер на ефективен терористичен отряд. Имаше вид по-скоро на преуспял дребен търговец или мошеник.
	Ахмед Джибрил седеше в добре обзаведения си, сигурно защитен офис в сърцето на Дамаск. Беше нисък, пълен и загладен, облечен в чисти сиви панталони, двуреден син блейзър със сребърни копчета, кремава риза и кафеникава вратовръзка.
	Беше роден през 1937 г. в село Язур, близо до Джафа, тогавашно владение на Палестина. На деветнайсет влезе в сирийската армия и със силна амбиция и целенасоченост се издигна бързо до капитан от инженерния корпус. Може би случайно бе завладян от експлозивите и стана експерт по разрушенията.
	В средата на шейсетте, когато Сирия засили нападенията си срещу Израел, тя спонсорира една формация от няколко терористични организации. Много палестински офицери бяха присъединени към тях, включително Ахмед Джибрил. Той прекара известно време с Джордж Хабаш в Народния фронт за освобождение на Палестина, но по-късно се отдели, за да сформира собствена група, която нарече Главен отряд на НФОП. Имаше жена на име Самира, която оглави женския комитет на групата. Имаха двама сина, Джихад и Кхалед, които заемаха отговорни постове в организацията.
	Със силната финансова подкрепа от Сирия и от други места, Джибрил бързо си изгради репутация със забележителните си акции. НФОП-ГО стана най-добре тренираната терористична група в Средния изток, както и най-добре мотивираната.
	Тя беше отговорна за взривяването на полет 330 на „Суис Еър“* от Цюрих до Тел Авив. Успя да постави и бомба в самолета на австрийските авиолинии от Франкфурт до Виена, но пилотът направи аварийно приземяване. Взривяването на пътнически самолети в полет стана запазена марка на Ахмед Джибрил. През 1986 г. той информира една телеграфна агенция, че няма да има сигурност за нито една от американските и израелските авиолинии.
	[* Швейцарски авиолинии. — Бел.прев.]
	В средата на осемдесетте създаде няколко бойни групи в европейските градове, включително в Рим, Франкфурт и Малта. Вербува и един йордански националист на име Мерван Креасхат, който беше един от най-големите майстори на бомби в света.
	Джибрил преглеждаше някои статии от вестници и списания, когато червеният кодиран телефон на бюрото му иззвъня. Вдигна слушалката и чу гласа на полковник Джома, неговата пряка връзка с президента Асад. Джома бе лаконичен.
	— Някой е установил връзка с нашето посолство в Париж и твърди, че има информация, от която може да се възползваш.
	— Каква информация?
	— Не е казал, но е споменал думата Локърби. После казал, че ако се интересуваш, трябва да публикуваш съобщение в колоната за лични обяви на „Интернешънъл Хералд Трибюн“ до седем дни. Съобщението трябва да гласи: „Хелън Уудс, веднага се обади вкъщи“.
	Джибрил помисли малко и после каза:
	— Какво смяташ?
	Гласът от другата страна на телефона прозвуча леко саркастично.
	— Мисля, Ахмед, че такова съобщение би струвало само няколко долара… искаш ли да го поместя?
	— Ще ти бъда благодарен — отвърна меко Джибрил.
	— Много добре. Ще ти се обадя, ако се получи нещо.
	Връзката прекъсна. Джибрил затвори телефона и се загледа в малкия кристален буркан върху бюрото си. Той съдържаше червеникавокафява гранулеста субстанция. Беше почва, взета от една поляна в село Язур, близо до Джафа, донесена му преди две години от един от собствените му бойци.


>	11.

	Леони играеше ролята си перфектно.
	Комисията се състоеше от епископа, отец Мануел Зерафа, още един възрастен свещеник и една малтийка от отдела за социални грижи. Седяха зад дълга маса в един офис на курията. Крийси и Леони седяха пред тях. Комисията вече бе прегледала необходимите документи, включително и доказателствата за финансовата състоятелност на Крийси.
	По време на интервюто епископът внимателно спомена мъртвия син на Леони и попита дали Майкъл Сед ще е емоционален заместител. Тя помисли за момент, извади кърпичка и попи сълзите си. В този момент Крийси разбра, че осиновяването ще мине, но не разбра дали сълзите бяха истински. По-късно, когато излязоха, той реши да не я пита.
	Бяха установили постоянен ред. Момчето идваше сутрин в седем, плуваше и се упражняваше с Крийси, докато тя им приготвеше закуска. Закуската беше една и съща. Бъркани яйца, пържен бекон и домати и купчина силно препечени филийки, заедно с прясно изцеден портокалов сок, кафе за мъжа и лимонов чай за момчето. Тя изяждаше своята закуска час по-късно и после отиваше с колата до Рабат на пазар. През останалата част от сутринта Крийси работеше в кабинета си. Тя лежеше до басейна и четеше, а понякога и плуваше.
	В дванайсет часа тя му правеше лек обяд от салата и студено месо. След обяда той излизаше за два-три часа, облечен в стари джинси и джинсова риза. Казал й бе, че помага на един приятел да строи къща. Като се върнеше, смъкваше дрехите и влизаше под душа, вграден в стената до басейна, после плуваше.
	Момчето идваше към пет часа и си говореха час-два с Крийси. Понякога седяха под навеса и пиеха бира, но по-често правеха безкрайни обиколки на басейна. Повече говореше мъжът. През това време тя седеше встрани, без да ги чува, или работеше в кухнята, или гледаше видеофилм. Често настройваше телевизора на италиански програми. За да минава по-лесно времето, реши да научи италиански. Бе прекарала няколко ваканции в Италия и вече знаеше малко. Реши, че докато минат шестте месеца, ще говори езика добре.
	Два-три пъти седмично Крийси я водеше на вечеря. Ресторантите се редуваха. Едно малко бистро в Ксагхра с непретенциозна местна храна, ресторантът под „Гленийгълс“, където Салву готвеше в кухнята на открито, и ресторантът със странното име „Розовата пантера“, който беше имитация на английски пъб*, но който имаше чудесна открита трапезария в задната част.
	[* Пъб — английска кръчма. — Бел.прев.]
	Нощем спяха в огромното легло, широко седем фута, но през всичките нощи на изминалите седмици той не я бе докоснал нито веднъж, дори по невнимание.


	След седем седмици процедурата по осиновяването мина и редът се промени. Тя и Крийси отидоха с джипа до сиропиталището, за да го приберат. Нямаше церемонии. Майкъл чакаше на входа с отец Зерафа. В краката му имаше малка спортна чанта, събрала целия му багаж.
	Леони изпълни ролята си, като го целуна по двете бузи и го прегърна.
	Целуна и свещеника и промълви:
	— Отче, благодаря ви, че сте се грижили за него толкова добре. Сега аз ще се грижа за него.
	Лицето на свещеника остана безизразно. После момчето хвърли чантата си в джипа и скочи след нея.
	Тя го наблюдаваше, докато влиза в спалнята си, тази с портретите на Надя и Джулия, как хвърля чантата си на леглото, как изучава стаята, как бавно отива до портретите и ги гледа втренчено.
	Крийси незабавно отписа момчето от училище и започна да го обучава лично.
	След сутрешните упражнения и плуването и след обичайната закуска, те се затваряха в кабинета на Крийси и не се появяваха до обяд. Следобед двамата отиваха да работят на къщата, която приятелят му строеше, освен два следобеда в седмицата, когато Крийси отиваше сам, а при момчето идваше възрастен арабин и му преподаваше на арабски. Уроците не бяха писмени, а само устни. Арабинът се представи като Юсуф Оадер. Леони бе научила за мъжа, че той се е установил в Малта, но че е родом от някакво планинско село в Ливан.
	Тя забеляза, че момчето уважава стареца и е старателно в уроците.
	Забеляза и друго — че между Крийси и момчето се установяват някакви отношения на съперничество. Започна ден след като пристигнаха. Момчето дойде следобед и рече на Крийси:
	— Какво ще кажеш за едно състезание?
	— Колко дължини? — попита Крийси.
	— Нека да са десет — след като помисли, отвърна то.
	Тя седеше до масата под навеса и наблюдаваше. Накрая на първата дължина, момчето изпреварваше с два фута. В края на втората — с пет фута. В края на петата дължина — с десет фута. Тя реши, че Крийси ще бъде победен, но на шестата дължина момчето започна да изостава. Крийси плуваше кроул с постоянно темпо, без да променя размаха си. Подмина момчето на осмата дължина. Завърши десетте на около осем фута пред него. Измъкна се от басейна и седна с крака във водата. Наведе се и издърпа момчето до себе си. Седяха там няколко минути, говореше предимно Крийси. Говореше с нисък глас, но Леони го чуваше.
	— Каква ти беше грешката?
	Гърдите на момчето се вдигаха и отпускаха.
	— Започнах твърде бързо — отговори то.
	Крийси поклати глава.
	— Това бе втората ти грешка. Първата беше, че отправи предизвикателство, а не беше сигурен, че ще победиш. Никога не прави това, нито при състезание, нито в живота. Никога не удряй човек, ако не си уверен, че можеш да спечелиш битката. Никога не влизай в сражение, ако не си достатъчно сигурен, че ще спечелиш войната. Никога не преследвай жена, ако не си убеден, че ще я получиш.
	Настана тишина, докато момчето възприеме това, после Крийси попита:
	— Бил ли си някога с жена?
	Момчето отговори с нотка на огорчение:
	— Не. Местните момичета са практични, а сираците нямат кой знае какво бъдеще.
	— Но през лятото има достатъчно туристи.
	— Да, и аз виждам момичетата по „Рамла Бийч“ и по улиците на Рабат, но джобните ми пари са петдесет цента на седмица. Казаха ми, че цената на едно питие в дискотека „Ла Гротта“ е петдесет цента, а цената на входа е седемдесет и пет.
	Замълчаха, после Крийси продължи:
	— Когато бъдат оформени документите по осиновяването… в деня, в който се нанесеш в тази къща, джобните ти пари ще бъдат спрени. Ще ти отпускам двайсет и седем лири седмично, което е минималната заплата в Гоцо… но ти ще си ги изкарваш, Майкъл, защото ще работиш, както не си работил никога досега.
	Тя видя как момчето обърна глава, вдигна поглед към мъжа и кимна.
	— Ще ги изкарвам, Уомо.
	— Познаваш ли девера ми, Джоуи Шембри?
	— Виждал съм го. Той донесе за мен и за още няколко момчета от сиропиталището напитки на последното тържество… разменихме няколко думи. Играл е футбол за „Гхаинселум“, но наранил коляното си преди няколко години. Бил е добър нападател.
	— Окей, в неделята, в която се нанесеш в тази къща, Джоуи ще те заведе в „Ла Гротта“. Не се срамувай, че те води, било тогава или друг път, и не се прави на умник. Никога не се опитвай да измъкнеш някое от неговите момичета. Има страшна дясна ръка. Виждал съм го в действие.
	В неделята, в която момчето се нанесе в къщата, Крийси го закара в Рабат, за да го срещне с Джоуи. После заведе Леони на вечеря в „Та Френк“. Върнаха се в един след полунощ, а момчето още не се беше прибрало.
	Тя го чу да се връща в четири часа. Чу как се блъсна във вратата на спалнята. Чу тупването, когато се строполи на пода. Надигна се от леглото, но ръката на Крийси я спря, като я хвана за лакътя. За първи път я докосваше в леглото.
	— Остави го — каза той.
	На сутринта го намери проснат в леглото, облечен, да хърка във възглавницата.
	Макар да не беше още изтрезнял, Крийси го накара да направи сто дължини в басейна преди закуска.
	Вече бе юли, дълги летни дни и прекрасни вечери. Тя прекарваше повечето от времето си навън. Хранеха се на открито. Често вечер Крийси правеше барбекю. Той беше специалист, особено по мариноване на месото за една нощ по негова рецепта. Леони правеше своите салати, а Крийси научи момчето да приготвя хубаво барбекю, да готви различни видове месо и риба, която носеше от своите приятели — рибарите от „Гленийгълс“. Помоли я да научи момчето да прави салати и да готви зеленчуци. Момчето схващаше бързо и тя забеляза, че готвенето му харесва.
	Веднъж Леони го попита как е било в сиропиталището, то направи гримаса и каза:
	— Тъпчеха ни като гъски и на вкус беше отвратително.
	Топлото слънце и красивият залез не придаваха идиличност на всекидневието на Леони, с всеки изминал ден тя все повече се отдаваше на завладяващата я депресия. Не само защото хората на острова продължаваха да се отнасят с нея като с прокажена, нито защото мъжът и момчето все повече се сближаваха духовно и тя се чувстваше още по-изолирана.
	Беше интелигентна и умна жена. Беше също така и емоционална. Освен че готвеше, пазаруваше и обучаваше момчето как да готви, тя не помагаше почти с нищо. Никога не й задаваха въпроси и не я питаха за мнението й.
	Юлските дни отминаваха и тя започна да изпитва страх от събуждането сутрин, а после стана по-лошо, като разбра, че не може да заспива. Лежеше будна с часове в огромното легло близо до мъжа, чуваше дишането му, понякога и приглушените звуци, които издаваше насън.
	Мислите й бяха съсредоточени единствено върху ипотеката и очуканата й фиеста.


	Беше три часът следобед. От вътрешния двор на къщата Лора Шембри гледаше в далечината как синът й и Крийси работят около стената на старата къща. Тази сутрин тя бе ходила на пазар във Виктория. Братовчедка й беше клюкарка. Тя каза на Лора, че жената, която живееше с Крийси — не я нарече негова съпруга — пазарувала в супермаркета почти всеки ден; каза с наслаждение, че тя и всички останали се отнасяли студено с нея.
	— Никога не й говоря — усмихна се тя. — Нито дума. От деня, когато влезе за първи път.
	В зарзаватчийницата жената зад щанда й каза същото със същото злорадство. Лора погледна още веднъж двамата мъже, които работеха в далечината. Сега синът й стоеше върху самата стена, а Крийси му подаваше стари варовикови късове. Очите й се плъзнаха по нивите, където мъжът й ореше с малък трактор.
	Погледна часовника си и реши.
	Влезе в къщата, взе чантата си и ключовете за ландроувъра и написа бележка на Пол.


	Леони лежеше на шезлонг до басейна, когато старомодният звънец издрънча. Бе твърде рано за Крийси. Майкъл и арабският му учител бяха под навеса. Докато отиваше към вратата, през главата й мина мисълта, че освен на всичко друго, Крийси би могъл да научи момчето на по-добри обноски.
	Отвори вратата и застана лице в лице с някаква жена, висока, добре сложена, почти изваяна. Имаше красиво лице и коса с абаносов цвят.
	— Здравейте, вие сигурно сте Леони. Аз съм Лора Шембри — каза жената.
	За миг в мислите на Леони се образува бяло петно, но жената добави:
	— Майката на Надя.
	Бялото петно в мислите на Леони се превърна в объркване. Тя не можа да намери думи. Жената се усмихна. Топла, приятна усмивка. Подаде ръката си.
	— Радвам се, че най-после се срещаме.
	Леони пое ръката й.
	— Моля, влезте.
	Жената поклати глава.
	— Друг път. Сряда следобед е, а всяка сряда в „Астра бенд клуб“ се играе бинго. Помислих дали няма да поискате да дойдете? Това е почти обществено събитие — каза тя. — Много от тукашните жени ще бъдат там… Пийваме по някое питие между другото, после си разменяме седмичните клюки.
	Тя внимателно погледна Леони и по-младата жена й отвърна с поглед, после кимна с глава и каза:
	— Благодаря, с удоволствие ще се присъединя.
	Лора Шембри не бе играла бинго от двайсет години, но когато влязоха в залата, която приличаше на пещера, и очите й се плъзнаха по безбройните маси и стотиците жени, тя позна всички, и почти всички я познаха. Бе известна със силния си и сприхав характер, с прямотата и почтеността си. Знаеше се, че е изгубила и двете си дъщери, едната в автомобилна катастрофа в Найпълс, а другата в самолетна катастрофа в Шотландия. Знаеше се, че ходи на църква всяка неделя. Най-малката й дъщеря беше умряла само преди осем месеца, а тя влизаше в „Астра бенд клуб“, без да носи черно, облечена в ярка червено-бяла рокля, влизаше с жената, която наскоро се ожени за съпруга на загиналата й дъщеря.
	В далечния край на залата, на висок подиум седеше мъж. Пред него имаше голяма прозрачна пластмасова купа, пълна с топчета за пинг-понг с номерца върху тях. Той взе едно топче и съобщи в микрофона:
	— Единайсет, топка единайсет!
	Но никой не го слушаше. Главите се обръщаха, вперили погледи към входа. В залата настана тишина и после се разнесе нарастващо мърморене и шепот.
	Лора хвана Леони за ръка, усмихна се и каза:
	— Първо да си вземем по едно питие от бара, а после ще те запозная с някои хора.
	Леони се усмихна в отговор.
	— Мисля, че вече се познавам с някои от тях.
	Лора поклати глава.
	— Въпреки това ще те запозная.


>	12.

	В неделя вечер Джоуи Шембри мина през къщата, за да вземе Майкъл и да го заведе на дискотека. Майкъл обличаше в спалнята новите си джинси с дупки на коленете и новата си тениска на Крис Риа. Леони приготвяше вечеря в кухнята. Крийси изнесе няколко бири на масата под навеса и поприказва с Джоуи за къщата, на която работеха. Цяла седмица пристрояваха ново крило, предвидено за трапезария и кухня. Не можеха да решат дали да използват за покрива сводове или дървени греди. Всъщност имаха няколко спора върху това.
	Джоуи изпи половин чаша, погледна сурово към Крийси и каза:
	— Решил съм, Уомо, и нямам намерение повече да споря.
	— Какво си решил?
	— Ще бъде със сводове вместо с греди.
	— Защо?
	— Защото харесвам сводове, по-традиционно е.
	Крийси сви равнодушно рамене.
	— Да, но трябва да помислиш и за пазара. В края на краищата повечето от тези къщи се купуват от англичани или напоследък от германци. Те харесват старите дървени греди, мислят, че са по-селски. Приеми това, Джоуи, ти няма да живееш на това място… нали?
	Джоуи го погледна с присвити очи. Пресуши чашата си и стана, мина през дворчето и извика на малтийски през сводестата врата:
	— Майкъл, ако след две минути не си готов, тръгвам без теб и онази шведка ще остане с разбито сърце.
	— Идвам, Джоуи, идвам! — побърза да отговори Майкъл.
	Джоуи се върна на масата и се ухили на Крийси.
	— Имам чувството, че тази вечер той ще е потърпевшият. Онова момиче е лудо по него.
	— Не давай на младото копеле да пие много!
	— Разбрали сме се да го заведа и да го върна вкъщи — оправда се Джоуи. — Както и да е, аз не бих се тревожил. Миналата седмица просто беше първата му истинска вечер навън и той попрекали. Аз направих същото.
	— Ти си прекалявал повече пъти, отколкото би искал да си спомня.
	Джоуи се ухили отново, но когато чу тракането на тенджерите в кухнята, стана извънредно сериозен. Погледна към Крийси и каза:
	— Между другото, нося вест от майка ми.
	— Кажи.
	— Утре е неделя. Каза да не си правиш труда да идваш на обяд, ако не вземеш жена си със себе си.
	Крийси направи гримаса.
	— Майка ти може да бъде ужасно досадна. Кога за последен път е играла бинго?
	Джоуи разпери ръце.
	— Дори не знаех, че някога е играла и си прав, наистина може да бъде досадна.
	Майкъл излезе от къщата и Джоуи подсвирна, като го видя.
	— Браво, човече. Какъв трепач. Откъде взе тениската?
	— Вчера долетя от Лондон — засмя се щастливо момчето. — Тази вечер нямаш шанс!


	Крийси съобщи за намеренията си в понеделник вечерта по време на вечерята. Сутринта бе взел няколко писма от „Гленийгълс“. Едно от тях имаше печат от Вашингтон.
	Следобед не отиде да работи с Джоуи на къщата. Стоя в кабинета си и проведе редица презокеански телефонни разговори, както и няколко местни.
	— Утре заминавам — каза той. — Ще отсъствам няколко седмици.
	— Къде отиваш? — попита Майкъл.
	— Имам да свърша някои неща. — Той внимателно погледна към момчето и каза: — Познаваш ли един човек на име Джордж Замит… Той е племенник на Пол Шембри, братовчед на Джоуи?
	Майкъл кимна.
	— Знаеш ли с какво се занимава?
	Майкъл отново кимна.
	— Чудесно. Говорих с него по телефона рано следобед и се разбрахме за някои неща. От утре всеки вторник и четвъртък ще хващаш ферибота в седем сутринта и после автобуса до Ла Валета. От автогарата ще тръгнеш към форт „Свети Елмо“. Джордж ще бъде там.
	— Какво ще правя?
	Крийси помисли малко и после погледна Леони.
	— Ще продължиш обучението си — каза с равен глас. На Леони каза: — Много е рано, но бих предпочел ти да го караш до ферибота, докато ме няма.
	— Разбира се.


>	13.

	Първо замина за Люксембург и прекара близо час в офиса на една малка частна банка. После отиде в Лондон и си взе стая в хотел „Тор“ в Куинсгейт, малък, удобен семеен хотел. Там го познаваха като мистър Стюарт. Портиерът му запази един билет за „Фантомът на операта“ същата вечер.
	Върна се в хотела в полунощ. Нощният портиер му отвори и каза, че в бара го чака някакъв мъж. Барманът отдавна си беше отишъл, но портиерът им приготви питиета и после ги остави сами.
	Мъжът беше нисък и леко закръглен, с пясъчноруса коса. Беше прехвърлил петдесетте.
	— Питат за теб — каза той на Крийси.
	— Кой?
	По стените на бара бяха окачени картини, чийто автор беше приятел на собствениците на хотела. Всички те се продаваха, но през всичките години, когато Крийси бе идвал в хотела, никоя от тях не бе продадена. Рижият мъж се загледа в една от тях.
	— Не харесвам тези картини, Крийси — каза той, — твърде са ексцентрични, как мислиш?
	— Свикваш с тях — отвърна Крийси. — Кой е питал?
	— Първо Питър Флеминг. Той води следствието в Локърби. Подал е молба до Специалния отдел, а те пък се допитаха до нас. Вчера кацна на бюрото ми.
	— Е, та?
	— Дадох информацията за твоята смърт в Неапол. Седмица по-късно получих повторно запитване.
	— Е, та?
	Ниският мъж се усмихна.
	— Казах на човека от Специалния отдел, че това е всичко, което имаме… и че си имам достатъчно грижи с всичко, дето става напоследък в Източна Европа, за да си губя времето с някакъв наемник, който умрял преди пет години.
	— Благодаря.
	Ниският мъж отпи от уискито си.
	— Дотук беше добре, Крийси, но после получихме запитване от ФБР, някъде от високо.
	— Колко високо?
	— От човек на име Бенет. Той е заместник-директор.
	Крийси се наведе през бара, вдигна капака на кофичката за лед и пусна няколко кубчета в чашата си.
	— Беше ли конкретно? — попита той.
	— Да, съвсем. Пристигна лично.
	Гласът на ниския мъж прозвуча извинително.
	— Трябваше да натисна всички копчета и да им дам цялата информация, която имаме.
	Крийси въртеше леда в чашата си и го наблюдаваше замислено.
	— И кое беше най-важното?
	— Най-важното, Крийси, е, че има три доклада за хора, които са те видели през последните пет години, годините, през които се предполага, че си бил мъртъв. Последният път е било само преди няколко месеца на летище „Хийтроу“… Някакъв човек от антитерористичния отряд на Си Би… съгледвач… трябвало е да си направиш пластична операция, Крийси.
	— Очакваше се, особено това с ФБР. Сам го нагласих.
	Дребният мъж изглеждаше изненадан.
	— Защо?
	— Исках един човек да узнае. Сега той знае. Как върви разследването?
	Ниският мъж се усмихна мрачно.
	— Като всички подобни разследвания, много бавно. Последната записка, която видях, беше отпреди седмица. Този Флеминг е упорит, но има проблеми с немската полиция. Мисли, че прикриват нещо или се опитват да провалят работата. Германците са решили да докажат, че бомбата не идва от Франкфурт. Опитват се да го прикачат на „Хийтроу“. Естествено, охраната на „Хийтроу“ се опитва да го прехвърли на Франкфурт. Твърде напечено и ще се стигне до Външно министерство.
	Крийси се извъртя на стола си.
	— Джордж, дай ни още по едно.
	Нощният портиер дойде в бара. Накуцваше доста силно. Мълчаливо напълни чашите им, после изкуцука навън.
	— Какво е мнението ти? — попита Крийси.
	— Сигурно е Абу Нидал или Ахмед Джибрил, наети от иранците, и вероятно използват други групировки за прикритие. Флеминг ще ги открие, сигурен съм.
	— Един обикновен полицай?
	Ниският мъж поклати глава.
	— Не е обикновен, Крийси. Много умен и много упорит, и като изключим германците, има съдействие от страна на ФБР, на ЦРУ и от нас. Имаме цял отбор, осем души. Четири от тях са на терена.
	— Колко време ще е нужно?
	— Мисля, около година. По-малко, ако германците започнат да ни сътрудничат.
	— Но предполагаш, че са Нидал или Джибрил?
	Ниският мъж пресуши чашата си и се изправи. Крийси също стана.
	— Това ще е основното, Крийси… и двамата са трудно достижими. Мосад* се опитва от години.
	[* Израелски тайни разузнавателни служби. — Бел.прев.]
	Крийси поклати глава.
	— Грешиш. Мосад само залъгва американците. Мосад просто обича тези две копелета. Всеки път, когато убият някой невинен, вредят на палестинската кауза.
	Той сръбна от питието си. Гледаше една от страничните картини. Тя изобразяваше група индианци, които работят на полето. Фигурите им бяха изкривени.
	— Дори няма да се изненадам, ако Мосад спонсорира тези копелета — каза иронично той и подаде ръка на ниския мъж. — Благодаря, длъжник съм ти.
	Ниският мъж поклати глава и тихо възрази:
	— Никога няма да си ми длъжник, Крийси. От онази нощ, когато дойде да ме измъкнеш. Тогава бяхме малко по-млади.
	— А вероятно и по-малко мъдри — усмихна се Крийси.
	Ниският мъж кимна.
	— Ако нещо се пропука, ще съм на линия. Да ти върви по вода, Крийси.


	Майкъл довърши остатъка от печеното пиле, погледна часовника, стана и каза:
	— Ще ида да се преоблека. Джоуи ще ме вземе след пет минути.
	Почти беше стигнал до вратата, когато гласът на Леони го спря. Звучеше тихо, но много решително.
	— Майкъл, върни се и седни.
	Момчето бавно се върна, седна и отново погледна часовника си.
	— Хареса ли ти яденето, Майкъл?
	Той изглеждаше озадачен.
	— Да, беше много хубаво. Изядох всичко.
	— Хареса ти и обядът, и закуската, и агнешкото печено снощи, и заешкото задушено предишната вечер?
	— Да… заешкото задушено ми е любимо. Готвиш го като тукашните жени.
	Тя бавно кимна, без да откъсва очи от лицето му.
	— Да, Лора ми даде рецептата… Майкъл, как се казвам?
	Той вече беше разбрал за какво става дума. Забил поглед в масата, каза много тихо:
	— Казваш се Леони.
	— Добре. Помислих, че си забравил. Сега отивай да се преоблечеш, Майкъл.
	Момчето стана и отиде до вратата, после се обърна, постоя загледано в нея около минута и след това излезе.


	Два часа по-късно седеше на бара в „Ла Гротта“, пиеше бира „Хайнекен“ и оглеждаше дансинга.
	— Майкъл, следващата седмица ще бъдеш сам — каза Джоуи.
	Момчето се обърна изненадано.
	— Как така?
	Усмивката на Джоуи бе унила, той изглеждаше притеснен.
	— Тази вечер, преди да те взема, се отбих в Надур да видя Мария. Отбих се да я видя вкъщи. Пийнах с родителите й.
	Момчето тихо подсвирна и после промълви:
	— Значи така, Джоуи?
	Джоуи гледаше към дансинга… Възрастта на момичетата варираше от шестнайсет до трийсет. Почти всички бяха туристки, предимно скандинавки, немкини и англичанки.
	Той ги огледа, после въздъхна и каза:
	— Знаеш какво значи това, Майкъл. Следващата седмица ще бъда тук с Мария, ще трябва да я водя у тях в полунощ, а след това и аз ще се прибирам.
	— Ти си късметлия — окуражи го момчето. — Тя е страхотно момиче.
	— Така е — съгласи се Джоуи. — Но ти какво ще правиш?
	— Не е проблем. Мога да вървя пеша до Рабат и да се прибирам на стоп.
	Джоуи се усмихна.
	— Нямах това предвид.
	— Какво имаше предвид?
	Джоуи кимна към дансинга.
	— Онези двете танцуващи момичета. И двете са луди по тебе. Ние с теб знаем, че си девствен и е крайно време да станеш мъж. Следващата седмица няма да съм наблизо. Знам, че си страшно нервен, но тази вечер трябва да се престрашиш и да го направиш.
	Майкъл го погледна, после се обърна към дансинга. Чу шепнещия глас на Джоуи.
	— Но коя, Майкъл, англичанката или шведката?
	— Не зная.
	— Аз зная. Помня първия път. Бях по-млад от теб и дори по-нервен. Шведското момиче е хубаво, но е само на седемнайсет. Англичанката е жена на около двайсет и пет — давай с нея.
	— Но как да го направя?
	— Не знаеш ли? — изсмя се Джоуи.
	— Имам предвид как да я предразположа.
	Джоуи погледна към танцуващата жена. Беше висока, слаба, с типично английски черти, с млечнобял тен, като камелия, и с леко зачервени бузи. Дълги светли коси се спускаха на раменете й. Носеше въздълга пола и горнище от черна ликра, изрязано дълбоко и тясно, за да разкрива малките й гърди.
	Докато танцуваше, тя отметна косата от лицето си и се усмихна на младото момче, което танцуваше до нея. То се приближи, защото обърка усмивката й със знак на взаимно привличане. Тя гледаше към Майкъл.
	Без да обръща глава, Джоуи каза почти шепнешком:
	— След танца тя ще дойде на бара и ще си поръча питие. Ще приближи плътно до теб, за да го поръча. Какво пие тя, Майкъл?
	— Скоч и сода… „Джони Уокър“ с черен етикет.
	— Точно така.
	Джоуи посочи към бармана.
	— Винс я заговаря от цяла седмица, но безуспешно. Чул си какво я пита и тя какво му отговаря?
	Майкъл промълви:
	— Да, чух. — Очите му не се откъсваха от жената.
	— Как се казва?
	— Сафрон.
	— Къде живее?
	— В някакво място, наречено Девън.
	— Къде е отседнала?
	— В един апартамент в Марсалфорн с приятелката си.
	— Какво работи?
	— Работи в банка, кара курс по мениджмънт.
	— Кога си тръгва?
	— Утре следобед — въздъхна Майкъл.
	— Знаеш достатъчно — прошепна Джоуи. — Трябва да е тази вечер. Знаеш също, че всяко второ момче я преследва, но никой не е постигнал нищо. Знаеш също, че тя харесва теб… та какво ще направиш, Майкъл?
	— Кажи ми.
	Джоуи се подсмихна.
	— Това, което ще направиш, Майкъл, е да промениш тактиката по средата на пътя. Първо, ще бъдеш извънредно хладен, после много нежен. Трябва да ги разпръснеш, Майкъл. През последните две седмици тя сигурно е чула нежните думи поне на дузина свалячи. — Той кимна към дансинга. — За тези момчета говоря. Някои от тях са тук от много време. Сами например е имал повече момичета, отколкото пъти ти си закусвал, а няма коса на главата си. Сега слушай! — Той се наведе по-близко: — Първо поръчваш скоч черен етикет със сода и го държиш до себе си. Кажи на Винс, че това е за Сафрон и твърдо го погледни в очите. Да знае, че си е изгърмял патроните. Когато тя спре да танцува, което предполагам ще бъде в края на това парче, ще дойде до теб и ще си поръча питие. Винс ще посочи питието, което вече е оставено на бара и ще каже, че си го купил. Тя ще бъде много объркана, или поне ще се престори. Ти ще кажеш внезапно: „Сафрон, мога ли да говоря с теб?“. Не забравяй да се обърнеш към нея по име. После бавно и без да гледаш, тръгни натам. — Джоуи посочи другата страна на дансинга и няколкото маси и столове в приглушеното осветление под групичката дървета. — Не се обръщай, просто отиди натам и седни. Ако те последва, вече си минал половината път.
	— А ако не го направи?
	— Ако не го направи, ще изглеждаш и ще се чувстваш като идиот — засмя се Джоуи. — Поръчай сега питието и бъди готов.
	— А ако вземе, че ме последва?
	— Ако те последва и седне, не казвай нито дума, просто я погледни право в лицето, в очите. Не казвай нито дума. Нека тя започне разговора. Ще каже нещо като: „За какво искаш да говорим?“. Ти ще въздъхнеш и ще кажеш: „Малко е неловко… малко е трудно за казване“. В този момент отново ще я погледнеш. Ако на лицето й има някакъв знак на загриженост или ти каже нещо като: „Кажи ми, Майкъл…“ — вече си минал три четвърти от пътя.
	— А тогава аз какво да кажа? — попита заинтригувано той.
	— Ще й кажеш, че си девствен.
	— Какво?
	Джоуи се усмихна.
	— Точно това. Тя ще се засмее и ще те попита на колко си години. Ще излъжеш малко. Изглеждаш на осемнайсет или деветнайсет. Кажи й, че ставаш на деветнайсет другия месец, на двайсет и пети.
	— И после?
	— Ще кажеш, че тази вечер е нейната последна вечер. И после, Майкъл, няма да казваш нито дума, нито дума.
	— А ако ми зададе въпрос?
	Джоуи беше категоричен.
	— Няма да казваш нищо. Нито дума. Само я гледай. Право в очите. Или ще стане и ще се отдалечи, или ще те заведе в апартамента в Марсалфорн.


	Тя слезе от дансинга, тръгна право към бара и Джоуи се отдели от Майкъл. Жената се настани на празното място между тях. Джоуи се обърна с гръб.
	— Винс, дай ми обичайното, моля — извика тя на бармана.
	Винс посочи пълната чаша пред нея и после — Майкъл. Тя обърна глава, изглеждаше леко озадачена. Зад гърба си Джоуи чу как Майкъл казва: „Сафрон, може ли да поговоря с теб за малко?“. Джоуи изчака и се обърна. Майкъл вървеше зад дансинга към масата под дърветата и жената го следваше.
	Пет минути по-късно Джоуи ги видя да се качват по стълбите към изхода. Насочи поглед обратно към дансинга, към шведското момиче. В края на краищата това беше последната му свободна седмица.


	— Това наистина ли е вярно?
	— Да.
	Стояха на балкона на апартамента в Марсалфорн, гледаха плажа и отразените светлини. Бе след полунощ. Майкъл реши нещо.
	— Вярно е — каза, — но те излъгах за друго.
	— За какво?
	— Не ставам на деветнайсет другия месец. На седемнайсет съм.
	Тя се засмя и наля последните капки от шишето с черния етикет в двете чаши.
	— Първият път за мен беше ужасен — каза тя. — Беше в задната част на една малка кола. Беше хаос. Бях пияна.
	Те лежаха на леглото и тя се наведе над него. Погали черната коса над челото му и се усмихна.
	— За теб, Майкъл, няма да бъде ужасно… ще бъде прекрасно.


>	14.

	Срещнаха се на вечеря в един ресторант на четири пресечки от Капитолия. Седнаха на уединена маса в задната част на залата. Сенаторът си поръча пържола с черен пипер и салата „Цезар“ за гарнитура, Крийси — „кок о вин“ с пресни картофи и карфиол.
	След като сервитьорката се отдалечи, дойде друг келнер с дебела листа на вината.
	— Обичате ли вино? — попита сенаторът.
	— Да.
	— Поръчайте каквото и да е, стига да струва по-малко от сто и десет хиляди.
	— Сериозно ли говорите?
	— Разбира се.
	Няколко минути Крийси бе зает да проучва списъка с вината.
	Келнерът имаше вид, който идеално пасваше на професията му: висок, мазен и с тънки, остри мустаци. Гледаше през рамото на Крийси към сочещия пръст.
	Крийси затвори листата на вината и му я подаде.
	— Нека да е „Ротшилд’49“.
	Удоволствието на келнера се изписа на лицето му.
	— Да ви го прелея ли в гарафа, сър?
	— Да, моля.
	Крийси погледна през масата и каза:
	— Сенаторе, това погълна значителна част от сто и десетте хиляди.
	— Надявам се — усмихна се Грейнджър. — Самият аз не разбирам много от вино. В легиона ли станахте познавач?
	Крийси кимна.
	— Оттам започнах. Хората не знаят кой знае колко за легиона. Имат романтична представа за Бо Джесте и пустинята. Нищо подобно. Това е един високо модернизиран корпус. Уникалното е, че легионерът не е задължен да се уволнява, освен ако не поиска… за мнозина той е като сиропиталище. Легионът има собствени лозя във Франция и прави свое вино. Когато някой легионер се пенсионира, той може да отиде и да работи в лозята или в занаятчийските работилници. Храната е най-добрата от всички армии в света, не само за офицерите, но и за редовия състав.
	— Но са ви изхвърлили? — тихо каза сенаторът.
	— Да, бях във втора бригада. Имахме един полковник, когото боготворяхме. Той беше най-смелият човек, когото съм познавал. И много обичаше хората си.
	Сенаторът четеше спомените в очите на Крийси. Мъжът продължи:
	— Полковникът реши да се присъедини към преврата на генералите. Дори се приготвихме за парашутен десант в самия Париж. — Той се усмихна на спомените си. — След като превратът се провали, взривихме бараките си и замарширувахме, пеейки песента на Едит Пиаф „Не, не съжалявам за нищо“… Офицерите се покриха или бяха изправени пред военен съд, Ен Це О-тата* бяха изритани, а легионерите се разпръснаха по други части.
	[* NCO (англ.) — подофицери. — Бел.прев.]
	Сенаторът каза тихо:
	— Да, прочетох го в досието ви. Били сте Ен Це О… щяхте ли да останете, ако не бяха ви изхвърлили?
	Крийси помисли малко, после кимна.
	— Предполагам да, но сега вече нямаше да се бия, щях да съм в лозята източно от Марсилия, щях да бера грозде и да правя вино. — Усмихна се. — Но не и като виното, което ще пием след малко.
	Келнерът донесе виното, като държеше бутилката така, както медицинска сестра държи новородено. Той я постави много внимателно върху количката. После извади тапата и я повъртя между пръстите, преди да я задържи под ноздрите си. Кимна доволен и каза на Крийси:
	— Мисля, че е добро, сър. Оцеляло е — постави тапата в чинийка пред Крийси и каза: — Сенаторе, през всичките тези години никога не сте поръчвали бутилка вино като това.
	Крийси също завъртя тапата между пръстите си и я помириса. Кимна:
	— Бихте ли казали на готвача да задържи поръчката ни половин час, за да може виното да подиша.
	Келнерът се отдалечи с походка на хирург, който току-що е завършил сложна, но успешна операция.
	Крийси носеше тъмносив костюм с бледо райе, кремава риза и кафеникава връзка. Бръкна във вътрешния си джоб, извади визитна картичка и я сложи на масата.
	— Сенаторе, това е името на една банка в Люксембург. На гърба й има номер на сметка. Искам да прехвърлите четвърт милион в тази сметка през идната седмица. За разлика от Ролингс, няма да ви изпращам списък с разходите. Накрая ще получите своя остатък, какъвто и да е той. Моят четвърт милион е вече в тази сметка, ако искате да проверите, обадете се на човека, чието име е на тази картичка и му подайте кода: „Изтокът е изток и западът е запад“. Той ще ви каже всичко, което искате да знаете за тази сметка.
	Сенаторът погледна картичката и каза тихо:
	— Крийси, откакто ми изпратихте онзи пръст, реших да не задавам повече лични въпроси. Естествено, ще поддържаме връзка и ще си предаваме каквото знаем. Разбира се, ще искам да знам как вървят нещата и дали има нещо, с което мога да помогна.
	— По-нататък вероятно ще можете — каза Крийси. — Между другото, дали вашият приятел Къртис Бенет има някаква нова информация?
	— Откъде познавате Къртис?
	— Питал е за мен.
	— Откъде знаете?
	— Това ще го запазя в тайна, сенаторе.
	Грейнджър кимна замислено.
	— Разбирам. Между другото, обръщението „сенаторе“ е твърде странно. Наричайте ме Джим, като приятелите ми.
	— Окей.
	— А аз как да те наричам?
	Крийси леко се усмихна.
	— Просто Крийси.
	— Без първо име… да, така е, видях го в досието ти.
	Усмивката на Крийси се разшири.
	— Баща ми сигурно е имал чувство за хумор. Крийси ще свърши работа. Сега, какво е успял да ти даде Бенет?
	— Изглежда, че подозрението пада върху две палестински групи, тайфата на Абу Нидал и НФОП-ГО, оглавявана от един тип, наречен Ахмед Джибрил. Може би ще минат няколко месеца, преди да се докаже коя от двете е.
	— Имам същата информация.
	Той гледаше през рамото на сенатора. Каза много тихо:
	— Джим, не се обръщай. Една жена седи сама на масата зад теб. Или се интересува от мен физически, или работи за някого. След малко иди до тоалетната и я огледай.
	На връщане сенаторът кимна учтиво на жената, докато минаваше край масата й. Тя се усмихна в отговор.
	— Нищо опасно — каза той, сядайки. — Познавам я. Работи като следовател към комисията по правосъдието… много умна. Виждал съм я тук няколко пъти.
	— Следователите от парламента могат ли да си позволят такова място? — попита Крийси.
	Сенаторът поклати глава.
	— Не и с техните заплати. Тя е от заможно семейство, някъде от Мериленд.
	Крийси погледна жената. Беше около трийсетте, висока, с къса черна коса и много изящна шия. Интелигентността личеше на лицето й. Беше хубава, без да е особено красива. Още веднъж погледна към нея и очите им се срещнаха. Тя отмести поглед.
	Храната пристигна, с нея и келнерът с виното. Вдигна винената чаша на Крийси и наля малко от бутилката.
	Крийси отпи и присви очи докато вкусваше критично. Келнерът кимна гордо и наля вино първо в чашата на сенатора и после на Крийси.
	— Донесете още една чаша — поиска Крийси.
	Той взе гарафата, напълни чашата наполовина и я подаде на келнера.
	Всички отпиха. Келнерът въздъхна със задоволство и каза:
	— Благодаря ви, сър, приятен апетит.
	После с чаша в ръка се отдалечи към кухнята. Крийси предположи, че ще даде на готвача да опита.
	Сенаторът си тръгна пръв. Беше едва десет часът. Извини се с това, че сутринта има среща в парламента и трябва да си легне рано.
	— Аз ще поостана — каза Крийси, — ще пия още едно кафе, а може и един коняк.
	Сенаторът смигна.
	— Желая ти късмет, Крийси, тя е хубава жена.
	Крийси поклати глава.
	— Не е това, Джим… просто се интересувам от следователската дейност в правосъдието.


	Реши да пие коняка си в бара. Сенаторът му бе казал името на жената. Когато минаваше край масата й, спря, наведе се и каза:
	— Мис Паркъс, ако имате настроение за чашка след вечеря, ще бъда в бара.
	Без да й даде възможност да отговори, той се отдалечи.
	Барът бе целият в махагон, със затъмнени кафяви лампи с ресни и дълбоки дивани. Крийси отиде до един диван в ъгъла и си поръча коняк. Когато келнерът го донесе, Крийси бръкна в джоба на сакото си да плати. Келнерът поклати глава.
	— С уважението на мистър Хенри, сър… келнерът, който ви сервира виното.
	— Моля, предайте на мистър Хенри моята благодарност.
	Жената бе точна до съвършенство. Бяха минали само десет минути. Крийси погледна часовника си и реши, че ако тя не се появи през следващите две минути, няма да дойде изобщо. Тя влезе в бара две минути и половина по-късно.
	Беше по-висока отколкото предполагаше, и докато вървеше, плетената й вълнена рокля се въртеше и обгръщаше прасците й. Черните велурени обувки „Бали“ с метални носове се съчетаваха с черната й велурена чантичка. Тя се доближи до дивана с дългокрака, изящна походка и седна. Не до него, а срещу него, на около пет фута разстояние. Те се гледаха, когато келнерът се приближи.
	Тя си поръча „Драмбуйе“ и после каза на Крийси:
	— Сигурно си важна клечка.
	— Защо мислиш така?
	— Сенатор Грейнджър не си пилее времето…
	Крийси се усмихна.
	Келнерът донесе нейното „Драмбуйе“ и отново отклони предложените от Крийси пари.
	Жената отпи от питието си и каза:
	— Сенаторът каза ли ви първото ми име?
	— Да… Трейси.
	Тя имаше нисък, почти гърлен глас. Вдигна ръка и отмести косата от очите си, пусна я долу, леко се намести на дивана. Езикът на тялото.
	— А твоето?
	— Крийси.
	— Това име ли е, или презиме?
	— Това е единственото име, на което отговарям.
	Тя отново се усмихна.
	— В политиката ли си?
	— Не, и никога не съм бил. В пенсия съм.
	— Какъв си бил?
	— Бях наемник.
	Тя го огледа внимателно и после зададе неизбежния въпрос:
	— Убивал ли си хора?
	— Не си спомням.


	Каза й, че е отседнал в хотел „Хаят“. Тя отвърна, че има апартамент наблизо. Отидоха в апартамента й.
	В спалнята тя съблече роклята си. Той съблече костюма на бледо райе. Тя погледна белезите по тялото му, после — белезите по лицето и после — очите му.
	— Трябва да знаеш — каза той, — и да бъдеш сигурна. Аз не съм садист.
	Тя се усмихна: очите й бяха почти затворени.
	— Аз не съм мазохистка, но го обичам твърдо. Не грубо, а твърдо.
	Имаше високи гърди и дълги хълбоци.
	Когато той влезе в нея, часът беше единайсет.


	Поради часовата разлика, в Гоцо беше четири сутринта и Майкъл правеше любов с жена за втори път в живота си. Този път той беше отгоре. С нежен шепот тя му беше обяснила някои неща.
	Беше го научила как да се целува и беше удивена, когато той й каза, че никога преди не е целувал момиче, че никога не е докосвал момински гърди. Тя се засмя, но не на него, а заедно с него. Разсмя го. Целуваше цялото му тяло. Взе го в устата си, но само за малко.
	Плъзна се по тялото му и го прие в себе си.
	Беше кратко, но прекрасно. Той се притисна в нея, натискаше толкова силно, сякаш искаше да й изкара въздуха.
	Накрая, когато лежаха един до друг, той я попита в мрака:
	— Винаги ли е така… толкова бързо?
	Тя се засмя.
	— За някои мъже да, но не и за тебе, Майкъл. Следващия път ще бъде по-дълго.
	Той целуна гърдите й, заспа дълбоко и тя го остави да спи три часа, преди да го събуди с целувка.


	В апартамента във Вашингтон, в огромното антично легло с четири колони, Крийси гледаше лицето на жената и ускоряваше ритъма си. В стаята беше светло. Тя поиска да е така. Той стискаше гърдите й, с палци забиваше зърната им в тях. Тя извиваше гръб и шепнеше нещо дълбоко в гърлото си. Той гледаше как очите й се затварят и как се отваря устата й. Целуна отворената уста и пъхна вътре езика си. Почувства плъзналите тръпки, спазмите. Усети как дългите й елегантни пръсти дълбаят гърба му.
	Знаеше кога да спре. Знаеше кога удоволствието ще премине в неудобство. Остана вътре в нея, все още твърд, но отслаби натиска, като още гледаше лицето й. Тя отвори очи и му се усмихна. Елегантните й пръсти сега галеха гърба му като пеперуди. Тя вдигна един от тях и го прокара по белега на бузата му. Тялото й леко се помести, наслаждавайки се на края, наслаждавайки се на усещането за него.
	— При теб не се получи — промълви тя.
	— Ще се получи… просто продължавай да се движиш така… не повече.
	Той почувства как мускулите й се свиват, обхващайки го. Не помръдна въобще. През останалите няколко минути те се гледаха, лицата им бяха на сантиметри едно от друго.
	Тя видя как зениците му се разширяват, почувства как гръдния му кош се надига срещу гърдите й и тогава почувства течността, изливаща се в тялото й. Освен гърдите и очите му, нищо друго не бе помръднало.


	В апартамента в Марсалфорн жената вдигна поглед към Майкъл.
	— Помисли за нещо, което не обичаш… което мразиш.
	По лицето му се изписа изненада. Той се движеше ритмично, вътре и вън от нея. Тя се натискаше в него, дишайки учестено.
	— Защо?
	Той също дишаше на пресекулки. Усещаше пениса си като тиктакаща бомба.
	— Нещо, което мразиш — измърмори тя отново, — бързо.
	Бе го обвила с едната си ръка като с менгеме, а с другата го притискаше отзад, бутайки го към себе си.
	Той си помисли за спанак. Страстно мразеше спанак. В сиропиталището го принуждаваха да го яде, иначе не получаваше десерт.
	Мисълта за спанака му даде само още три минути, но това беше достатъчно. Той усети вълничките по корема й, усети как дългите крака го обгръщат и стискат, усети ръцете й, стегнати около него. После и него го разтърси нещо необичайно.
	— Така трябва да бъде — каза по-късно тя.


	В леглото с четирите колони във Вашингтон жената гледаше как Крийси се облича.
	— Трябва да го направим пак — каза тя.
	Той закопчаваше ризата си. Погледна часовника си.
	— Напускам Вашингтон след пет часа — отвърна той, — и страната — три часа по-късно.
	— Но ще се върнеш?
	— Може би. Но сигурно не задълго.
	— Ще ми се обадиш, ако дойдеш.
	Това прозвуча като настояване, а не като въпрос.
	Той връзваше връзката си.
	— Без съмнение.
	Тя се усмихна, но изведнъж лицето й стана сериозно. Изтърколи се през леглото, за да бъде по-близо до него. Вдигна поглед и каза:
	— Крийси, физически си супер. Беше незабравимо усещане. Някак си достигаш до всяко нервно окончание в тялото ми… но го правиш без чувство.
	Той завърза връзката си. Погледна към нея, после скри очи и каза много тихо:
	— Тази вечер двамата се използвахме взаимно и това беше хубаво. Ако бъдем заедно пак, също ще бъде хубаво. Но, Трейси, не търси чувство. В живота си обичах една жена. Тя умря преди няколко месеца. Моите чувства умряха с нея. Ако поискаш да стимулираш нервните си окончания, аз съм насреща, ако искаш чувство, ще трябва да го потърсиш другаде.
	Тя се протегна и стисна с ръце коляното му. Гледаше го тъжно.
	— Къде живеят наемниците?
	Той се усмихна. Беше топла усмивка.
	— Наемниците живеят в дупки, Трейси. Те са като гризачите или влечугите.
	— Ще ти дам номера си — каза тя.
	Той обличаше сакото си.
	— Излишно е… ако се върна, ще те намеря.


	Жената откара Майкъл до къщата. Беше наела един жълт джип сузуки, с който подскачаха по тесните улички на Рабат. Тя беше бърз шофьор и добре лавираше с джипа.
	— Ще се върнеш ли другото лято? — попита той.
	— Не — отвърна тя, — догодина ще ходя в Хонконг.
	— Никога ли няма да се върнеш тук?
	Тя обърна глава и му се усмихна.
	— Може би, един ден. Никога не правя планове за повече от година напред.
	Тя следваше пътя, който той й сочеше през Керсем, и после по черните пътища, извиващи се към върха. Паркираха по-високо от къщата, гледаха я отгоре. Беше утро: слънцето изгряваше, целият остров се къпеше в червено.
	— Какъв изглед! — възкликна тя поразена. — Каква красива къща!
	После се наведе, целуна го леко по устните и сложи ръка на бузата му.
	— Сбогом, Майкъл. Късмет! — промълви тя.
	Беше минала десетина ярда надолу по пътя, когато го чу настойчиво да вика името й. Спря открития джип и погледна назад. Той се усмихваше.
	— Благодаря ти.
	Тя се усмихна и извика в отговор:
	— Пак заповядай.


	Леони се събуди от шума на джипа. Чу разговора през отворения прозорец. Погледна будилника. Беше малко след шест. Будилникът беше нагласен да звъни в седем, когато тя обикновено ставаше и правеше закуска за Майкъл. Помисли си дали тази сутрин да не го остави да поспи и после реши, че не трябва. Крийси при всяко положение би го вдигнал и би го накарал да направи стоте дължини в басейна. Тя се обърна, потупа възглавницата и отново се унесе в сън.
	Будилникът иззвъня в седем. Малко по-късно на вратата се почука и тя чу гласа на Майкъл.
	— Леони, будна ли си?
	— Да — обади се тя.
	— Може ли да вляза?
	— Да.
	Вратата се отвори и той влезе с поднос в ръце. Остави подноса върху масичката до леглото. Върху него имаше кана с чай, две препечени филийки с масло и бурканче мармалад. Всичко, каквото тя обикновено закусваше.
	— Какво е това? — учуди се тя.
	— Нали това е, което ядеш сутрин? — попита той.
	— Да, но…
	Той я погледна с усмивка и каза:
	— Леони. Занапред аз ще приготвям закуската.


>	15.

	Крийси взе нощния полет от Ню Йорк за Брюксел и след като мина през граничната служба и митницата, помъкна единствената си платнена чанта към редицата телефонни автомати и набра номера на един бар. Въпреки че бе едва седем сутринта, той знаеше, че барът е отворен. Беше известен с това, че е отворен денонощно. Подът се миеше около краката на клиентите.
	Обади се някакъв глас. Крийси позна гласа, но преправи своя.
	— Съобщение за Тирбушона. Предайте му, че се е обаждал К. Кажете му довечера в десет.
	Затвори, излезе от аерогарата и се качи в едно такси.
	— Папагала — каза на шофьора. — Знаете ли къде е?
	— Естествено — отвърна шофьорът, — но по това време там няма никакви забавления. Освен ако не хванете края на някое.
	— Ще почакам.
	Четирийсет и пет минути пътуваха до дискретния бордей. Тежката дървена врата му открехна една възрастна чистачка.
	— Затворено е — каза тя. — Елате довечера след осем.
	— Кажете на Блонди, че Крийси е тук.
	Тя го погледна в очите и се отмести встрани.
	— Ще бъда в кухнята — каза той.
	Вървеше по коридора по дебел, пухкав килим. На половината път погледна през една отворена врата. Беше стая с дълбоки плюшени дивани, дебели, тежки завеси, полилеи и малък бар. Вътре нямаше никой. Той продължи по коридора към една врата вляво.
	Правеше кафе, когато, десет минути по-късно, вратата се отвори. Беше Блонди, облечена в официална вечерна рокля. Кехлибареночервената й коса беше обилно набодена с фуркети. Шейсет и пет годишното й лице бе без обичайния си вкоравен грим и с израз на очевидно подозрение. Зад нея се извисяваше дълъг, тъмнолик мъж. Крийси виждаше дясната му ръка, пъхната в разкопчаното сако. Очите му бяха като черни копчета. Очи без израз.
	Жената прекръсти пищния си бюст и измърмори няколко молитвени думи на италиански. После каза на френски:
	— Бях чула, че си мъртъв.
	Крийси се усмихна. Беше усмивка, излъчваща привързаност.
	— Блонди — каза той, — съжалявам, че не можах да ти съобщя. Беше необходимо.
	През рамо тя каза на мъжа, който стоеше зад нея:
	— Можеш да си вървиш. Всичко е наред. Затвори вратата след себе си.
	Когато вратата се затвори, жената се приближи до Крийси, обви с ръце врата му и дълго го прегръща. После неочаквано му удари силен плесник. Толкова силен, че главата му отскочи.
	— Друг път никога не прави така — изсъска тя. — Ходих на църква. Молих се за душата ти, ако изобщо си я имал. Палих свещи за теб… плаках за теб.
	Тя и сега плачеше. Той притисна главата й до гърдите си и прошепна във фуркетите:
	— Съжалявам, Блонди. Беше необходимо.
	Тя се отдръпна, избърса с ръкав очите си и каза:
	— Сигурно е било необходимо… Какво искаш?
	— Първо чаша кафе, нещо за ядене и един хубав сън.
	— Колко ще останеш?
	— Два-три дни.
	Тя се разшета из кухнята, сякаш превърнала се в негова майка.
	— Върви в обичайната стая. Ще донеса храна и кафе. Не ми казвай какво обичаш за закуска, аз знам.
	Обърна се и го изгледа строго.
	— Преди да заспиш, ще ми разкажеш всичко… ще се отплатиш за молитвите ми, за свещите и за сълзите ми.
	— Ще го сторя — обеща той тържествено.


	Влезе в бара в девет и четирийсет и пет и позна няколко лица. Него никой не го позна. Блонди беше специалистка по гримирането. Беше й нужен час, за да промени лицето му, да разшири веждите и да му залепи мустаци.
	Помещението беше широко, с дълъг бар в дъното. Всичко в него бе просто и еснафско.
	Поръча си бира на бара, където стоеше Венса, барманът, който сякаш не бе остарял през изминалите години. Понесе питието си към една изолирана в най-отдалечения ъгъл маса. В този бар се знаеше, че хората, които искаха да говорят по работа, сядаха на тази маса.
	Барът беше нещо като комисионерство на подземния свят. Търсеше се и се предлагаше различна информация. Сключваха се сделки. Прекъсваха се договори.
	Тирбушона дойде точно в десет. Изглеждаше на около шейсет. Крийси знаеше, че е доста по-стар. С него беше дошъл един по-млад мъж. Очите на Тирбушона се плъзнаха по масите и се спряха на Крийси. Дори талантът на Блонди не можа да заблуди Тирбушона. Той каза нещо на младия мъж, който тръгна към бара.
	Старецът застана до масата.
	— Случвало се е само веднъж.
	— Кое? — попита Крийси.
	Усмивката на Тирбушона беше беззъба. Наричаха го така, защото можеше да пропълзи навсякъде и после да се измъкне.
	— Възкръсването от мъртвите.
	Крийси не му предложи питие. Тирбушона пиеше само вода и то никога по баровете. Бе също и пестелив на думи.
	— Какво има? — попита той.
	— Една работа… — започна Крийси. — Трудна… но добре платена.
	— Колко добре?
	— Триста хиляди.
	Нямаше нужда да уточнява валутата. Сделките, сключвани в този бар, бяха винаги в швейцарски франкове.
	— Ще бъде периодична — продължи той. — През следващите година-две. Не повече от четири-пет дни на месец.
	— Къде?
	— Трябват ми две бърлоги. Една в Дамаск и една в Алжир. Трябва да бъдат обезопасени. Малки апартаменти в многолюдните райони, за предпочитане близо до пазара. Трябва да се живее в тях и да бъдат посещавани по няколко дни месечно, така че да не привличат вниманието. Ще са ти нужни добро прикритие и достоверни документи, вероятно на търговец. Ще трябва също да закараш малко машинария в Дамаск и Алжир и да я складираш в бърлогите.
	— Тежка машинария? — попита Тирбушона.
	Крийси поклати глава.
	— От средна до лека. Няколко Ер Пе Ге*1, няколко полуавтоматични оръжия, за предпочитане — „Узи“*2, няколко едрокалибрени ръчни пистолета с уреди за нощно виждане и заглушители. Накрая, малко гранати… няколко дузини, фрагментационни и фосфоресциращи. Плюс амуниции. По четири ракети за всяко Ер Пе Ге, по осем пълнителя за „Узи“-тата, а и същото за колтовете. Искам всичко да е на място до шейсет дни, въпреки че могат да минат две години, преди да го използвам. Искам също във всяка бърлога да има пълен медицински комплект. Става ли?
	[*1 Руски противотанков гранатомет. — Бел.прев.]
	[*2 Узи — автомат израелско производство. — Бел.прев.]
	Тирбушона поклати глава.
	— Не.
	— Зает ли си?
	Още едно поклащане.
	— Не, в пенсия съм. Миналата година чукнах седемдесет.
	Крийси въздъхна с раздразнение.
	— Тогава защо, по дяволите, седна там и ме накара да си разкривам картите? Защо не го каза веднага?
	Тирбушона направи жест към бара. Мъжът, с когото бе дошъл, се приближи и седна. Беше на около четирийсет. Слаб като скелет. Доста оплешивял, с дебели очила. Нямаше други отличителни черти. Никой не би го погледнал втори път.
	— Синът ми — каза Тирбушона на Крийси. — Той ще свърши работата.
	Въпросите напираха в главата на Крийси. Канеше се да ги зададе, но се спря. Тирбушона нямаше да предложи сина си, ако не беше напълно сигурен в него. Вероятно сам го бе подготвил за семейния бизнес.
	— Как се казваш? — попита той по-младия мъж.
	Получи недвусмислен отговор.
	— Тирбушон Две.
	— Женен ли си?
	— Да, и имам двама сина, Тирбушон Три и Четири.
	Крийси попита стария:
	— Сега ли да му светна?
	Тирбушона поклати глава.
	— Не, аз ще го направя. Само няколко въпроса. Първо, бърлогите да са наети или купени?
	— Купени. Не ми трябва лукс, но да са подходящи за мъж, който се занимава със скромен бизнес.
	— Финансирането?
	— Все още ли си на същата сметка в Люксембург?
	— Да.
	— Сто хиляди ще постъпят в нея утре, в края на работното време. Те ще бъдат за разходи, за бърлогите и машинарията. Трябва да са достатъчно. Ако ви потрябват още, съобщете ми. Тристате за работата ще бъдат разпределени по трийсет хиляди месечно и платени изцяло, ако работата свърши бързо.
	Той извади картичка от вътрешния си джоб и я подаде на Тирбушона.
	— Информирайте ме на този адрес. При спешност ме търсете на този номер. Ако не съм там, предайте по Майкъл Крийси.
	За първи път безизразното лице на Тирбушона трепна.
	— Ти нямаш братя и синове — каза той категорично.
	— Имам син — отвърна Крийси. Посочи младия мъж, но гледаше Тирбушона. — И аз като теб продължавам семейния бизнес.


	Крийси се върна в „Папагала“ малко след полунощ. Вратата му отвори самата Блонди.
	— Имам проблем — каза тя оживено. — Раул се разболя и трябваше да го изпратя вкъщи. Този, който използвам за заместник, е в отпуск.
	— Спокойно — каза Крийси. — Аз ще го заместя.
	Последва я по коридора. Когато мина покрай отворената врата вдясно, видя няколко мъже в делови костюми, които седяха на бара. Момичетата се бяха настанили по диваните и ги гледаха. Чакаха. Всички бяха облечени елегантно. Всички бяха млади и много красиви. Блонди държеше дом от много висока класа. Понякога нещата можеха да се объркат, особено с дипломатите от третия свят. Понякога те ставаха прекалено самоуверени поради дипломатическия си имунитет.
	Той последва Блонди в кухнята. Презраменният кобур лежеше на масата, черната дръжка на пистолета стърчеше навън. Той свали сакото си и намъкна коланите, после извади беретата и провери пълнителя. Беше празен. Дръпна затвора — и той беше празен. Върна пистолета в кобура. Блонди имаше уговорка с полицията пистолетът да е винаги празен. Показваха го само за сплашване. Той облече сакото си и излезе от кухнята.
	— Ще ти донеса малко кафе — каза Блонди.
	„Папагала“ имаше дванайсет стаи, единайсетте бяха за момичетата и едната за Раул и неговия заместник. Стаите на момичетата бяха разкошни, с много огледала. Стаята на Раул беше спартанска. Единично легло, маса, два стола и цветен телевизор за разсейване на скуката. Над телевизора имаше единайсет лампички, всяка с номерче под нея. Ако някое момиче имаше проблем с клиент, то натискаше копче, замаскирано в облегалката на леглото й и съответната лампичка светваше в стаята на Раул. Крийси пусна телевизора и превключи на кабелната мрежа за новини. Пет минути по-късно Блонди се втурна в стаята с голям кафеник и половин чаша коняк. Крийси знаеше, че е „Хенеси-екстра“. Тя сложи подноса на масата и попита:
	— Гладен ли си?
	Той поклати глава.
	— Ял съм. Върши си работата.
	— Ще има евентуално само един проблем — каза тя. — Военният аташе на чилийското посолство. От време на време става нетърпим. Запазил си е Никол за един час. В седма стая е.
	Тя избърза навън.
	Крийси си пиеше кафето, сръбваше от коняка и гледаше екрана. Бейрут. Западното поречие. Кашмир. Етиопия. Шри Ланка. Телевизията донасяше в тази спартанска стая смъртта и разрушенията от всички краища на света.
	В един и трийсет се обадиха от седма стая. Лампичката светна. След шест секунди той вече беше там. Когато отваряше вратата, чу приглушен вик. Никол лежеше по корем, лицето й беше затиснато във възглавницата. Мъжът я беше яхнал.
	Крийси затвори вратата зад себе си.
	— Стига!
	Мъжът се обърна. Похотта, изписана по лицето му, се превърна в ярост. Той беше голям мъж и доста космат. Черни косми покриваха гърба, гърдите, краката и ръцете му. Ръката на Крийси се плъзна под сакото и остана там.
	— Махни се от нея — каза той. — Обличай се и изчезвай.
	Мъжът изруга на испански. Крийси отвърна на същия език.
	— При мен нямаш дипломатически имунитет. — Извади беретата.
	Мъжът изруга пак и се изтърколи от момичето. То се обърна, дълги крака, дълго тяло, дълга черна коса. От очите й бликаше омраза, когато погледна към мъжа.
	— Какво стана? — попита Крийси.
	— Искаше допълнително — отвърна тя. — Искаше да ме нарани. Предложи хиляда франка. Отказах. Но все пак постигна своето, копелето. Тръгва си утре и няма да се връща. И го знае.
	Мъжът се обличаше. Наричаше я с какви ли не имена. Езикът му беше отвратителен. Говореше смесено френски и испански. Разгневена, тя понечи да стане от леглото. Гласът на Крийси я спря.
	— Стой си на мястото.
	Гласът беше властен и тя застина.
	Мъжът завърза връзката си и облече сакото си.
	— Слушай, сводник, без този пистолет бих ти откъснал ръцете.
	Крийси отвори вратата, хвърли беретата на килима в коридора, затвори и протегна ръце.
	— Бъди мой гост.
	Мъжът се усмихна.
	— Не си страхлив — каза той.
	Крийси се усмихна в отговор.
	— И ти не си смелчага.
	Той гледаше как омразата нахлува в очите на мъжа, гледаше го как се приближава. Заговори отново с мек глас.
	— Добре. Не искам неприятности. Пачавра като нея не го заслужава. — Той се усмихна и протегна ръце с дланите напред. — Мир. Окей?
	— Както пожелаеш.
	Крийси забеляза как дясната ръка на мъжа се сви в юмрук. Забеляза как бедрата му се напрягат. Крийси се наклони назад и наляво и юмрукът профуча покрай лицето му. Инерцията засили мъжа напред към правия твърд удар на Крийси. Той се свлече като чувал на пода. Крийси го ритна в лицето. Мъжът се изтърколи по гръб в безсъзнание, кръв се процеждаше от носа и устата му. Крийси коленичи, взе дясната му ръка, хвана я за китката и я постави върху дясното си коляно, след което нанесе удар.
	Момичето на леглото чу как костта изпука. Секунди по-късно чу изпукването отново, когато и другата ръка на мъжа бе счупена.
	Лицето й беше бяло като алабастър. Тя се прекръсти и тихо измърмори нещо.
	— Иди да доведеш Блонди — каза Крийси. — Кажи й, че имаме малко „багаж“.
	Момичето облече червен кадифен халат. Прекрачи мъжа и отиде към вратата, после се обърна, наведе се и плю върху лицето му. Погледна Крийси, усмихна се и каза:
	— Няма да може да си тръгне утре.


	Крийси си легна в три часа. В три и петнайсет някой почука на вратата му. Никол влезе, все още облечена в червения си халат. Седна на края на леглото му. Стаята беше добре отоплена и чаршафът стигаше само до голите му гърди. Тя прокара ръка по тях. По белезите му. После се изправи и свали халата.
	Погледна към него и промълви:
	— Блонди ми каза да не си губя времето. Че не правиш любов с курви.
	Той я изгледа внимателно, после отметна чаршафа и потупа леглото до себе си. Тя легна и той изгаси осветлението. След няколко минути тя спеше с ръка върху гърдите му и с глава, облегната на рамото му. Блонди беше права, но тя беше спокойна. Съвършената интимност… да спят заедно, без да правят любов.


>	16.

	Обикновено полковник Джома би извикал Ахмед Джибрил в офиса си в сирийското въздушно разузнаване. В този случай обаче той реши да посети Джибрил в неговата база. Позвъни му и каза, че идва.
	Когато черният му мерцедес без номера се приближи до входа, той забеляза охранителите на улицата — неговите и тези на НФОП-ГО. Около двайсет души. Знаеше, че в две стаи на втория етаж на сградата, срещу входа, ще има още двама души с тежко, полуавтоматично оръжие.
	Мерцедесът зави към входа за двора. Двама мъже с автомати излязоха, надникнаха в задната част, веднага познаха полковника и махнаха на колата да влиза. В самия двор имаше още хора, всичките тежковъоръжени.
	Лично Джибрил слезе по стълбите на входа, облечен в делови костюм, италианска изработка. Топло прегърна полковника, хвана го за ръка и го поведе нагоре по стълбите и през вратата.
	Вече бяха седнали в офиса на Джибрил, когато полковникът каза:
	— Получих онова съобщение от моя човек в посолството ни в Париж.
	Обикновено един арабин никога не започва да говори за работата, преди да мине през обичайните любезности. Ала Джибрил не показа раздразнението си. Не можеше да си позволи да обиди полковника. Вместо това махна към един от адютантите си на вратата да донесе кафе.
	— Има ли още информация? — попита той полковника.
	— Да, името на бъдещия информатор.
	— Как се казва?
	— Джоузеф Ролингс.
	Ахмед Джибрил имаше пословична памет. Той затвори очи за минута и помисли. После поклати глава.
	— Нищо не ми говори.
	Полковникът вдигна рамене.
	— На мен също не ми говореше, но ние имаме информатори във френското SCEDE. Той изкара досието на този мъж, бил е наемник или е контактувал с наемници. Американец, живее предимно в Европа. Сега нашият човек в посолството е уговорил среща с този Ролингс.
	Междувременно адютантът се върна с подноса с кафето. Полковникът изчака, докато го налее и напусне стаята, после продължи:
	— Изглежда е около петдесет. Много уверен в себе си. Каза, че разполага с името на някакъв много опасен мъж, който бил нает да убие организатора на атентата в „Пан Ам-103“.
	Джибрил се усмихна.
	— Полковник, имате предвид гения, който организира бомбения атентат?
	Полковникът също се усмихна и кимна признателно.
	— Беше цяло произведение на изкуството.
	— Какво още каза мъжът? — попита Джибрил.
	— Каза, че проектът е финансиран от много заможен американец, чиято жена е била на „Пан Ам-103“. Този заможен американец е наел човек, за когото Ролингс твърди, че е сред най-опасните личности на земята.
	— Каза ли някакво име?
	— Не. За името, както и за името на американския спонсор той иска сто хиляди американски долара.
	Джибрил помисли, после отново се усмихна и каза:
	— Но мен никой не може с пръст да ме пипне за тази бомба.
	— Още не — съгласи се полковникът. — Но от източника ни в SCEDE знаем, че са стеснили кръга на вероятностите до теб и Абу Нидал.
	Полковникът изразително разпери ръце.
	— Можем да предположим, че този Ролингс се е свързал и с Абу Нидал чрез алжирското посолство в Париж със същата оферта. Очаквам потвърждение за това до няколко дни.
	Джибрил отново потъна в размисъл и попита:
	— Та какво ще правим?
	Полковникът отговори язвително.
	— Е, Ахмед, получил си пет милиона долара за тази работа. Предполагам, още не си изхарчил всичките?
	— Не още. — Той се ухили. — Дадох на тези видиотени либийци само по петдесет хиляди на глава. И те поеха риска.
	— Така ще имаш две възможности. Или плати парите, за да уредиш организацията, или каквото е останало от нея в Европа, за да залови мъжа в Париж и да изкопчи името. Там не мога да ти помогна. По една случайност моят човек в парижкото ни посолство е уредил среща с Ролингс след четири дни, за да му дадеш отговора си. Естествено, ние можем да бъдем канал за парите, ако решиш да платиш.
	— Мисля си какво би направил Абу Нидал — разсъждаваше Джибрил, — ако получеше същата оферта.
	Полковникът поклати глава.
	— Нидал не би платил. Първо, защото знае, че ти си го организирал, второ, защото сега е в немилост и следователно е без пари, и трето, поради характера си. Не би допуснал да го изнудват така. — Гласът му отново прозвуча подкупващо: — Но ти не си такъв, Ахмед. Ти си по-умен от Нидал, а напоследък и по-проспериращ, и следователно по-богат.
	Джибрил беше суетен мъж. Усмихна се самодоволно.
	— Полковник — каза той, — ще ви бъда много благодарен, ако на следващата среща вашият човек от посолството в Париж направи сделката. Ще организирам финансите незабавно. Отново съм ви длъжник.


	Един вторник, в три часа следобед, телефонът в къщата в Гоцо иззвъня. Леони отговори на втория апарат в кухнята.
	— Всичко наред ли е? — попита той.
	— Да, всичко е както трябва.
	— А Майкъл?
	— Добре е. В момента е в Малта. Ще го взема от ферибота в шест.
	— Държи ли се прилично?
	— Разбира се — отговори Леони. — Носи ми чай и филии всяка сутрин, мие съдовете след всяко ядене и неуморно учи. Чете всички книги, които си му оставил. Прави и стоте дължини всяка сутрин, дори когато до късно е бил в дискотеката.
	От другата страна на линията настъпи мълчание. После се чу развеселеният глас на Крийси.
	— Може би е изгубил девствеността си?
	Тя се засмя.
	— Мисля, че да. Преди две седмици го докара вкъщи в шест сутринта едно английско момиче.
	— Как изглеждаше?
	— Не знам. Не я видях, само я чух.
	— Доведе ли я вкъщи? — попита строго Крийси.
	— Не. Когато колата й се отдалечаваше, го чух да й крещи, че й благодари. Тя му извика в отговор: Пак заповядай!
	— Това звучи убедително.
	Леони се усмихна и каза:
	— Може да й е благодарил за возенето.
	— Съмнявам се.
	— Между другото — каза тя, — сега ходи сам на дискотека.
	— Не ходи ли с Джоуи?
	— Не, преди няколко седмици Джоуи беше на гости у Мария и разговаря с родителите й. Каза да се връщаш по-бързо и да му помогнеш да завърши къщата.
	Тя чу смеха на Крийси, нещо, което се случваше толкова рядко.
	Затвори телефона и се захвана да готви задушения заек за вечеря, като си тананикаше. Вече не броеше дните до своето освобождение. Животът в Гоцо започваше да й харесва. Преди няколко дни отиде до супермаркета за продукти. На касата имаше кора с яйца. Докато взимаше от яйцата, касиерката я извика.
	— Не, не от тези, вземете от онези там — смигна й тя. — Току-що дойдоха и са по-пресни.
	По-късно, в зарзаватчийницата, продавачката се засуети около нея и й предложи най-хубавите зеленчуци, дори донесе картофи отвътре, които пазела за специалните си клиенти.
	В неделните дни, докато Крийси го нямаше, тя ходеше с Майкъл на обяд в семейство Шембри. С Лора станаха добри приятелки. Първата неделя Джоуи доведе Мария. Тя идваше за първи път в къщата на Шембри и беше срамежлива и нервна. Също и Джоуи. Тя забеляза как Пол и Лора я накараха да се отпусне. Пол й разказа някои от лудориите, които той и нейният баща вършили, когато били млади. Беше добър разказвач и не след дълго тя вече се смееше.
	След това донесе библията от спалнята и я накара тържествено да се закълне, че няма да казва на баща си.
	Следващата неделя следобед, тя и Лора слязоха до къщичката, която Джоуи и Крийси подновяваха. Огледаха мястото и побъбриха. Лора разказа за двете си дъщери. По-голямата, Джулия, която се бе омъжила за италианския приятел на Крийси и после бе загинала при автомобилна катастрофа, и Надя, която бе загинала на „Пан Ам-103“.
	Говореше спокойно, но когато Леони й зададе въпрос за Крийси, Лора поклати глава и каза:
	— Каквото и да искаш да знаеш за Крийси, трябва да го питаш сама. — Усмихна се, за да предотврати евентуална обида. — Той има дебела черупка и е много трудно да я пробиеш… кой знае… може би.


>	17.

	Крийси хвана късния полет от Люксембург за Лондон и се настани в хотел „Гор“ малко след полунощ. Чакаше го съобщение, че Боб Дайнс ще бъде в бара в дванайсет и половина. Занесе чантата си в стаята, включи телевизора. Двайсет минути по-късно беше в бара.
	Ниският риж мъж пристигна пет минути по-рано. Винаги подраняваше с пет минути. Носеше куфарче.
	В ъгъла седеше млада двойка, държаха се за ръце и изглеждаха много влюбени. Боб Дайнс ги огледа за миг и доволен, че не са съгледвачи, каза на Крийси:
	— Искам голямо уиски и сода… сега му е времето.
	Крийси поръча питието и „Реми Мартен“ за себе си. Когато нощният портиер изкуцука навън, Дайнс каза много тихо:
	— В случая Локърби някои неща започват да се поизясняват.
	— Какво например? — попита Крийси.
	— Ами, казах ти, че полицаят Питър Флеминг е дяволски добър детектив… и много упорит. Съдебните експерти, които работят по реконструкцията на самолета на „Пан Ам-103“ и неговото съдържание, са вероятно най-добрите в света, а и най-добросъвестните. Сега са открили в кой куфар е била бомбата и в коя част на багажното се е намирал. Постигнали са го от малки фрагменти. ФБР, което има собствени експерти, е страшно впечатлено. Успели са да идентифицират някои от дрехите, които са били в куфара. Питър Флеминг проследил целия им път до източника, който се оказал Малта. Произведени са в една фабрика в Малта. Дори успял да намери магазина, от който са продадени. Едно място в Слиема, наречено Мери’с Хаус. Собственикът си спомнил, че продал дрехите на някакъв арабин няколко седмици преди катастрофата в Локърби.
	— Малта — промълви Крийси. — Това е близо до моя дом.
	— Да — отвърна Дайнс. — И това е от значение, защото знаем, а и Би Ен Ди знаят от известно време, че НФОП-ГО има бойно ядро там от години. Под крилото на Минтоф, Малта е в приятелски отношения с Либия. Либийците дори не се нуждаят от виза, за да посетят Малта. Така че това е един естествен поддържащ пост за групи като НФОП-ГО. Там получават помощ от либийските бойни ядра.
	— Все още ли имат ядро там? — попита Крийси.
	— Да, пасивно, но мислим, че знаем къде е Фронтът. — Той потупа куфарчето. — Тук имам един доклад. Прочети го по-късно и след това го унищожи. Фактите все по-категорично сочат към НФОП-ГО и Ахмед Джибрил.
	— Да, наистина — каза Крийси замислено. — Спомена, че разполагаш и с друго.
	Ниският мъж кимна.
	— Да, другото засяга сирийското въздушно разузнаване. Те са най-силната подкрепа на сирийската разузнавателна служба. Много тясно са свързани със самия президент Асад. Знаем, че тайно работят с НФОП-ГО в Европа. Използват ги за мръсната си работа. Няколко техни агенти бяха идентифицирани от нас, Би Ен Ди* и SCEDE. Най-често работят в сирийските посолства. Всички са под денонощно наблюдение. Този в Париж, търговският аташе Мервад Квикас, скоро е имал две срещи в едно парижко бистро с някакъв американец. Първата среща била преди шест дни. Само разговаряли. Втората била четири дни по-късно, когато Квикас дал на американеца пакет, а американецът дал на Квикас плик.
	[* BND — германска служба за разузнаване. — Бел.прев.]
	— Знаеш ли кой е американецът?
	— Да — отвърна Дайнс, — и ти го познаваш. Успяхме да снимаме първата среща, но не и втората.
	Той завъртя шифровите ключалки на куфарчето си, отвори го и извади една снимка. Подаде я на Крийси, който я погледна и измърмори:
	— Джо Ролингс. Дадох на това копеле „отупани пари“. Знаеш ли къде е сега?
	— От първата среща е под наблюдение. Между първата и втората среща бе отседнал в един западнал хотел в Монпарнас. Веднага след втората среща се изнесе и се премести в „Плаца Атене“.
	— Да, копелето би го направило — каза Крийси с горчивина. — Все още ли е под наблюдение?
	— Да.
	— Има ли начин да го отмениш за няколко часа, да речем утре вечер?
	Боб Дайнс поклати глава.
	— Наблюдава го парижкият ни пост. Не мога да се намесвам, особено ако по това време Джоузеф Ролингс вземе та умре, за наша скръб.


	Крийси се качи в стаята си и позвъни в Брюксел. Отговори му Раул.
	— Викни Блонди на телефона.
	— Благодаря ти за работата с ръцете, онова копеле си го просеше.
	— Това ми оправи настроението.
	След малко се обади Блонди.
	— Трябва ми Никол — каза Крийси. — Искам я в Париж и то до утре.
	— Толкова напечено ли стана? — учуди се Блонди.
	— Не. Никак не е напечено. Трябва ми, за да закачи един мъж. Трябва да е елегантна, да е облечена така, че да може да влезе в който и да е хотел или ресторант в Париж и да изглежда като част от обществото. Трябва да бъде готова да поеме риск. Кажи й това.
	— А къде трябва да отиде?
	— Ще бъде настанена в хотел „Плаца Атене“. Ще се регистрира с фалшиво име и с фалшив паспорт. Тирбушона ще има грижата. Рано следващата сутрин трябва да си запази място за полет 422 на Иберийските въздушни линии за Барселона. Там ще трябва да се покрие за три дни, преди да отлети обратно за Брюксел. Ще вземе такси от парижкото летище, ще се регистрира и ще ме чака в стаята си. Да си поръча в стаята каквото иска и просто да чака. Ще се свържа с нея утре вечер. Моля те, уреди самолетните билети и й дай три хиляди долара в брой. Ще се разплатим по-късно.
	— Ще бъде там.


	Джо Ролингс влезе в бара на „Плаца Атене“ в осем часа. Той бе човек, който разбираше от лукс и му се наслаждаваше, когато бе възможно. Програмата му за вечерта бе начертана. Първо щеше да отиде в „Крейзи Хорс“* за късното шоу, да усили възбудата, после — „При Бабет“ и ще избере най-прелестната курва в заведението.
	[* Известен нощен локал с еротична програма. — Бел.прев.]
	Барът беше пълен, а клиентелата — добре облечена, смес от заможни местни жители и заможни туристи. Очите му тутакси се спряха на жената, която седеше сама в края на бара. Спомняйки си мелодията от „Моята прекрасна лейди“: _От всичките му пори чар прелива, докато пода прекосяваше лъскав като гущер_ — той приближи и се настани върху столчето до нея.
	Поръча на бармана двайсет и пет годишно уиски „Макалан“. По дрехите и бижутата й веднага предположи, че е от висшето общество. Роклята й беше от тъмносиня коприна. Мека и прилепнала. Ролингс поназнайваше нещо за скъпоценните камъни. Знаеше, че нефритената висулка на врата й, сгушена между високите й гърди, струва едно малко богатство. Знаеше, че в диамантената гривна на лявата й ръка бяха вградени истински, отлични синьо-бели диаманти. Поне десет карата. Поне петдесет хиляди долара.
	Умът му работеше трескаво. Реши да не губи време.
	— Сама ли сте… — попита я той, — или чакате някого?
	— Чакам съпруга си — отвърна хладно тя. — Но за съжаление, той ще пристигне най-рано утре.
	Той забеляза акцента и попита:
	— Французойка ли сте?
	— Белгийка.
	— В хотела ли сте отседнала?
	— Да, обикновено отсядаме в „Риц“, но там няма места. Пълен е с араби.
	На Джо Ролингс му трябваше половин час, за да я омае. Той каза, че е известен международен юрист, в момента е ангажиран от Ай Би Ем по патентен случай. После добави:
	— Обикновено, когато пътувам по работа, обичам да вечерям сам. Следвам английската поговорка, че съвършената бройка за вечеря е двама. Аз и дяволски добър оберкелнер.
	Тя се усмихна и каза тъжно:
	— Не обичам да вечерям сама.
	Вечеряха заедно в „Ла Попул“. По време на вечерята той я докосваше от време на време, по рамото или по ръката. Кракът му под масата също докосваше нейния. Когато дойде кафето, той вече чувстваше, че е победител. Беше научил, че съпругът й е вицепрезидент на голяма стоманена корпорация и че е с двайсет и пет години по-възрастен от нея. Почувства нарастваща възбуда и реши да я подсили.
	— Бях запланувал да видя късното шоу на „Крейзи Хорс“ — каза той и докосна ръката й, — но това няма ли да бъде твърде рисковано за вас?
	Тя се усмихна и поклати глава.
	— Не бих отишла там сама… но обичам рискованите неща.
	След като изгледа безупречното шоу на „Крейзи Хорс“ и се наслади на красотата на шоугърлите, Джо Ролингс беше в настроение да бъде заведен където и да е. Тя го поведе към стаята си в „Плаца Атене“. Предпочиташе така. Във фоайето му бе казала с нежен глас, че след като прави любов, не обича да става от леглото.
	Тя отвори вратата, въведе го и каза със своя нежен напевен глас:
	— Мислеше си, че ще се чукаш тази вечер. Но няма да стане както си го представяше.
	Вратата се затвори след него. Той гледаше втренчено широкото двойно легло, гледаше Крийси, седнал отгоре, гледаше пистолета със заглушител, насочен към него.
	Думите прекосиха стаята, бавни и смъртоносни.
	— Аз ти дадох „отупани пари“, Джо… и ти какво направи?
	Гласът на Джо Ролингс бе задавен, страхът беше стигнал гърлото му.
	— Какво съм направил, Крийси?
	Крийси му хвърли една снимка, осем на десет. Тя се удари в коляното му и падна на пода до него. Джо сведе поглед към нея. Бяха двамата с Мервад Квикас в ресторанта. Знаеше, че е мъртъв.
	— Бързо или бавно, Джо? Имам на разположение цяла нощ.
	Джо Ролингс се опита да каже нещо, но не успя. Не можеше да откъсне поглед от пистолета.
	— Каза ли им името ми? — попита Крийси.
	Ролингс кимна.
	— Каза ли името на Грейнджър?
	Ролингс кимна.
	— Свърза ли се с Абу Нидал?
	Ролингс кимна.
	— Той плати ли ти?
	Ролингс поклати глава.
	Гласът на Крийси беше замислен:
	— Значи си им дал всичко, което знаеш, а аз получих всичко, което исках да знам. Джибрил е платил. Предполагам, че са в банята.
	Ролингс кимна. Беше хипнотизиран от пистолета.
	Оръжието тихо изпука. Куршумът влезе в мозъка между очите.
	Крийси отвори вратата. Никол стоеше отсреща в коридора. Направи й жест с ръка и тя влезе в стаята, погледна тялото на пода. Крийси закачи табелка „Моля, не безпокойте!“ на външната дръжка и затвори.
	— В тебе ли е ключът му? — попита той.
	— В джоба му е.
	Той се наведе, претърси джобовете и намери ключа. Подаде й го и каза:
	— Иди в стаята му и претърси банята. Ще намериш пачка пари, вероятно зад тоалетното казанче. Донеси ги тук.
	Тя се върна след пет минути с дебел плик в ръка. Тялото беше покрито с дълга, бяла хавлиена кърпа, в единия й край избиваше червено петно. Крийси преброи парите. Стигна до седемдесет и осем хиляди в използвани петдесетдоларови банкноти. Отброи двайсет хиляди, върна ги в плика и й ги подаде.


>	18.

	Сенаторът Джеймс Грейнджър влезе в същия ресторант във Вашингтон и видя Крийси на един диван в ъгъла с друг мъж. Отиде при тях и седна. Крийси представи другия.
	— Френк Милър.
	Сенаторът огледа мъжа. Беше на около четирийсет и съвсем плешив. Имаше малка глава и едро тяло. Лицето му бе обло и пълничко, почти ангелско, очите му — сгушени между ниско чело и дебели бузи. Беше облечен в тъмен костюм, стегната бяла риза и тъмносиня връзка. Изглеждаше като всеобщия любим вуйчо. Поръчаха вечеря и сенаторът каза на келнера Хенри да донесе от същото вино.
	Бяха се обадили на сенатора предишната вечер, казаха му, че събитията са се променили. Веднага уредиха срещата за вечеря.
	— Какво се е променило? — попита сенаторът Крийси и внимателно изгледа другия мъж.
	Крийси забеляза погледа.
	— Можем да говорим пред Френк — каза той. — Познавам го отдавна. Джим, направих грешка. Надявам се, че е последната. Трябваше да очистя Джо Ролингс още в Кан, но вместо това му дадох „отупани пари“… разчитах, че с тях ще купя неговото мълчание, но… Той преценил нещата и продал моето име, а и твоето, на Ахмед Джибрил от НФОП-ГО. Фактът, че Джибрил е платил, потвърждава, поне за мен, че съм по следите му. Знае на какво съм способен. Няма да знае къде да ме намери. Но, Джим, той ще знае къде да намери теб… ти не можеш да се укриеш. Почти сигурно е, че НФОП-ГО има бойно ядро в САЩ. Почти сигурно е, че ще се опитат да те хванат, да те отвлекат и да изкопчат от теб информация.
	Той посочи Милър.
	— Доведох този човек, за да съм сигурен, че няма да го направят.
	Сенаторът погледна Милър и каза:
	— Аз имам съответната охрана. Както е за всички сенатори.
	Крийси поклати глава.
	— Това не е достатъчно… Джим, ще трябва да живееш с този човек и с двамата му партньори, докато тази история свърши. Не само заради теб, но и заради мен. Ще трябва да живееш с тях двайсет и четири часа в денонощието… ще бъдат до теб, дори когато си в тоалетната… двайсет и четири часа в денонощието, Джим. Така трябва да бъде… докато операцията свърши, а това може да трае месеци или година и повече.
	Сенаторът попита, сякаш Френк Милър не съществуваше:
	— Кой е той?
	Крийси отвърна, сякаш Френк Милър не седеше между тях:
	— Бил е наемник. Австралиец. Когато работата на наемниците стана недостатъчна, влезе в охранителния бизнес. Изкара няколко години в Германия и Италия и се грижеше за индустриалци, които бяха мишени на терористични групировки… Той е най-добрият. Никога не е губил клиент.
	Сенаторът погледна към австралиеца.
	— И му трябват още двама души за помощници?
	Крийси махна с ръка.
	— Трябва да спи… от време на време да си намира жена… или ще те накара ти да му намираш. — На устните на Крийси се появи полуусмивка. — Не се безпокой, Джим, те са дисциплинирани. Прави каквото ти кажат… във всичко. Това е твоят живот, а и моят.
	— Той и партньорите му сигурно са скъпи — предположи сенаторът.
	— Да. Най-добрите винаги са. Но се получава една странна ирония, нещо като аферата Ирангейт — Джибрил плаща заплатите им.
	На лицето на сенатора се изписа изненада. Крийси поясни:
	— Джибрил е платил на Ролингс много пари за имената ни. Аз възстанових една част. Няколко месеца ще плащам от тях на Френк и неговите момчета.
	Сервираха вечерята и Хенри преля виното в гарафа. Отнасяше се към Крийси като към завърналия се блуден син.
	Сенаторът забеляза, че австралиецът изобщо не пи вино. Само минерална вода. Забеляза, че не говори много, че очите му непрестанно обхождат масите и наблюдават всяко движение в залата. При кафето австралиецът каза на Крийси нещо на френски. Крийси отвърна на същия език и после се обърна към сенатора:
	— Джим, и двамата забелязахме, че тук има кука. Сам е, там в ъгъла. Не се обръщай, но предполагам, че е федерален. Да не би приятелят ти Бенет да бди над теб?
	— Възможно е — призна сенаторът. — Може би се пита какви ги върша. Може би се тревожи за мен.
	— Можеш ли да му се обадиш и да му кажеш да стои настрана? Важно е.
	— Много е важно — добави австралиецът. — Не искам външни хора да се мотаят наоколо.
	Сенаторът вдигна пръст и след секунди оберкелнерът бе до него.
	— Донесете ми телефон — каза рязко сенаторът.
	Минута по-късно набираше номера върху портативен апарат. Отговориха му. Сенаторът каза в слушалката:
	— Къртис, ако знаеш къде вечерям, значи ме следиш. Искам да спреш веднага. Ако не, ще имам неприятности.
	Върна телефона на навъртащия се келнер.
	Три минути по-късно в ресторанта влезе мъж. Отиде до човека в ъгъла, който вечеряше сам и прошепна нещо на ухото му. Мъжът поиска сметката и я плати. Двамата мъже излязоха, без дори да погледнат сенатора.
	— Така е по-добре — каза австралиецът. — Сега, ако някой ви наблюдава, ще знам кой е.
	— Сигурен ли си, че е Джибрил? — попита сенаторът Крийси.
	— Той не би платил за нищо… той е моята мишена.
	— Кога започваш?
	— Вече съм започнал.
	— Колко време?
	Крийси вдигна рамене и отпи от виното си.
	— Работя бавно и много внимателно. За съжаление Джибрил знае, че идвам. Дамаск не е лесен град. Той има огромни протекции. Както от своите хора, така и от сирийското разузнаване. — Пак отпи от виното си и после погледна сенатора в очите. — Но Джибрил е жив мъртвец. Трябва ми малко време да си наточа оръжието… малко време да се поти и да чака. Обещавам ти, Джим, че последните думи, които ще влязат в ушите му, когато умира, ще бъдат Хариет, Надя и Джулия. Ще знае защо е умрял.
	Сенаторът пресуши чашата си и тихо каза:
	— Никога преди не съм мразил никого. Случвало се е да не харесвам някого… много пъти. Но никога не съм мразил. Мразя Джибрил от душа и мразя Джо Ролингс. Този човек ме измами и след това ме продаде.
	Крийси поклати глава.
	— Не мрази Ролингс. Безсмислено е да мразиш мъртвите.
	Сенаторът вдигна поглед към него.
	— Ти си го очистил?
	— Между очите.
	Сенаторът отново имаше делова среща на другата сутрин.
	— Най-лошото изобретение на Америка — оправда се той на тръгване.
	Когато ставаше, Френк Милър го спря:
	— Чакайте.
	Австралиецът стана, отиде до вратата на ресторанта и излезе на улицата. Върна се две минути по-късно и кимна към масата.
	— Внимателен е — отбеляза сенаторът пред Крийси.
	— Той сега е всичко за теб, Джим — каза Крийси и се усмихна. — Представи го на добермана си, ще се разбират добре. Бъди прям с него. Ако се отделиш от него, се отделяш от мен. Мисли си за едно. Джибрил може да има сто бодигарда. Всички с тежко въоръжение. Но би бил по-сигурен единствено с Френк Милър.
	Стиснаха си ръцете и сенаторът излезе с австралиеца, който го следваше като сянка.
	Хенри донесе голяма чаша „Хенеси екстра“ и я сложи пред Крийси.
	— Върни се поне още четири пъти — каза с усмивка той. — Имам останали само четири бутилки от „Ротшилд’49“.
	Крийси кимна признателно, усмихна се и помоли за телефон.
	Набра номера по памет. Когато му отговориха, каза:
	— Идвам след двайсет минути, Трейси. Бъди гола.
	Гласът отсреща отговори:
	— Гола съм.


	Най-добре се преценява красотата на една жена, когато спи. Хитруването го няма. Ако виното показва истината, то сънят показва красотата.
	Беше ранна утрин. Той излезе от банята и дръпна пердетата. Слънчевата светлина заля стаята и се отрази от бледите стени върху лицето й. Той седна на ръба на леглото и се загледа в нея. Гледаше я като хищник, който не знае какво преследва. Тя беше потънала в дълбок, засищащ сън. Извивките на лицето й бяха като на дете. Той помисли за своето дете. За Джулия. Помисли си за живота и за загубата.
	Помисли за това какво прави и защо. Беше правил всичко това и преди. За миг си представи, че е на пътечка за бягане и върви към нищото. Помисли за миналия живот на Майкъл и неговото бъдеще, опита се да прецени какво мисли за момчето, но не успя. Помисли си за сенатор Джеймс Грейнджър, за Френк Милър, Тирбушона и Тирбушон Две. За това какво прави и защо.
	Нямаше нищо.
	Само една пареща вълна го заля отвътре. Но умът му остана студен. Помисли за жена си Надя и за дъщеря си Джулия.
	Отпусна се на леглото и докосна лицето на детето-жена.
	Жената се събуди и те се любиха.


>	19.

	Този път Джибрил отиде да види полковника. Не му предложиха дори и кафе. Полковникът просто му подаде лист хартия. На него имаше две имена.
	— Това е, което се получи за твоите сто хиляди.
	— Какво знаем за тях? — попита Джибрил.
	— И двамата са имали роднини на „Пан Ам-103“ — отговори полковникът. — Грейнджър е сенатор на Съединените щати за Колорадо и е много заможен човек. Другият, Крийси, също е американец, бивш наемник. Странното е, че той би трябвало да е убит преди пет години в Италия. Документирано е.
	— Значи това копеле ми е продало име на мъртвец? — каза кисело Джибрил.
	Полковникът стана и се разкърши, отиде до прозореца и погледна надолу към уличното движение.
	— Съмнявам се — каза той. — Преди две нощи Джоузеф Ролингс е открит мъртъв в един парижки хотел с един-единствен куршум в мозъка. Може би се е компрометирал, като се е срещнал с човека ми в Париж. Може би срещите са били наблюдавани. Може би този Крийси е жив.
	Той се обърна, погледна Джибрил и се усмихна.
	— Ако е така, то ти имаш проблем, Ахмед… и то сериозен.
	— Проблем от един човек?
	Полковникът се върна до бюрото си и взе някаква папка. Подаде я на Джибрил.
	— Един човек… но специален човек. Интерпол има списък на всички известни наемници. Тази сутрин поисках информация за този Крийси. В папката са данните, които ми изпратиха чрез нашите полицейски сили. Прочети я, Джибрил.
	Полковникът се върна до прозореца и остана там петнайсетина минути, вперил поглед в движението.
	Когато се обърна, Ахмед Джибрил четеше за втори път пратените по факса листа от папката.
	Полковникът се върна до бюрото си, седна и каза любезно:
	— Ти имаш добра охрана, Ахмед. Също и аз. Но, казвам ти, не бих искал този човек да дойде за мен. Не и с този мотив, който има. Или с парите зад него, които Грейнджър може да осигури.
	Думите му бяха изречени със съмнителното удоволствие на човек, информиращ другия за неизбежната му гибел.
	Джибрил потисна раздразнението си и попита:
	— Има ли някаква информация за тяхното местонахождение?
	Полковникът вдигна рамене:
	— Грейнджър е лесен. Има къщи във Вашингтон и Денвър, Колорадо. Пътува между двете. Колкото до Крийси, последната информация е, че той е умрял от огнестрелни рани в болницата в Неапол преди пет години. Това е последната информация, Ахмед… в досието е. Никой не знае къде е той. — Полуусмивката му се появи отново. — Но аз лично подозирам, че преди две нощи е бил в Париж.


>	20.

	Крийси пристигна на летище „Лука“ в Малта малко след пладне. Посрещна го Джордж Замит, който го откара до Киркева, за да хване ферибота за Гоцо. По пътя Крийси попита:
	— Как се справя?
	— Той е повече от надарен — отговори Джордж. — Като гъба е, попива всичко, което му се каже.
	— А оръжието? — попита Крийси.
	— Минаха само три седмици, но той вече стигна до тринайсетинчова мишена от двайсет метра с „Колт 1911“. Вчера изстреля четири пълнителя. Нито един не беше извън шестинчовата мишена. — Полицаят се обърна и погледна спътника си, усмихна се и допълни: — Това е почти твоето ниво, Крийси, а допреди три седмици той не беше хващал пистолет.
	— А с другите оръжия? — попита Крийси.
	— Най-голямо влечение има към полуавтоматичното. Като че ли го е изнесъл от утробата на майка си.
	— Може и да е така — каза Крийси замислено, сякаш говореше на себе си. — А как е с оптическата пушка?
	— Все още е малко нетърпелив — отговори Джордж. — Както знаеш, за снайпера е нужно безкрайно търпение. Най-добрите снайперисти са по-възрастни и улегнали. Майкъл е млад и реагира мигновено. Ще стане много добър, но след време.
	— Ръкопашен бой?
	— Вендзу казва, че ще бъде по-скоро уличен боец. Със сигурност ще научи всички трикове, но природата му е като на уличен боец и то опасен.
	— Добре.
	— Между другото е дяволски смел. Миналата седмица заведох отряда в една изоставена каменоломна. Практикуваха спускане с рапел по отвесна скала. Първият път е много страшно. Мнозина от отряда не се доверяват на тънкото въже при стометровото спускане. Майкъл застана на ръба, без да гъкне. Как го откри?
	— Видях го на един футболен мач.
	Джордж Замит му хвърли бърз поглед и после отново се съсредоточи върху движението. Тихо попита:
	— Какво ще го правиш?
	— Може би нищо. Може би един ден ще ми пази гърба… може би ще го насоча против някого.
	Джордж шофира в мълчание до Киркева. Преди Крийси да слезе от колата, полицаят каза:
	— Знам какво замисляш, Крийси, и искам да ми обещаеш нещо.
	— Какво?
	— Знаеш, че моята длъжност тук е да пазя сигурността. Не прави нищо в Малта, преди да ме уведомиш.
	— Обещавам — отвърна Крийси.
	— Искам още едно обещание — настоя Джордж.
	— Днес е ден на обещанията, Джордж. Кажи.
	— Ако момчето оживее, да се присъедини към полицията… към моя отряд.
	— Обещавам да му повлияя в тази насока. Но окончателното решение ще е негово.
	Когато Крийси слезе от колата, полицаят извика:
	— Още едно обещание.
	Крийси се обърна:
	— Сега пък какво?
	— Следващата сряда е четирийсетият рожден ден на Стела. Устройвам парти в нейна чест вкъщи. Ела.
	— Благодаря.
	— Ела с Майкъл…
	— Добре.
	— Доведи и жена си.
	Крийси измърмори нещо неразбираемо и с широка крачка се отдалечи.
	Занесе чантата си в „Гленийгълс“ и си поръча светла бира. Поръча и питиета за Писък и Байло, които както обикновено подпираха бара. После каза на Тони:
	— Пий едно от мен.
	— Твърде рано ми е — отвърна Тони.
	Всички зачакаха търпеливо и след малко Тони каза:
	— Защо не — и си отвори една бира.
	Господ беше някъде в своя Рай и всичко в Гоцо беше нормално.
	След още няколко питиета позвъни на Леони и я помоли да го вземе. По краткия път към къщата, тя каза:
	— Бях оставила „Гленийгълс“ като настоящ адрес при моя агент. Вчера получих писмо.
	Той я изгледа и отвърна рязко:
	— Не ми казвай, че ти е намерил роля. Не ми казвай, че ще нарушиш нашия договор.
	Тя поклати глава.
	— Не, не бих го направила. Просто моята приятелка Джералдин… моята най-добра приятелка… може би единствената ми приятелка, ще пристигне в петък и ще отседне в хотел „Сънкрест“ за седмица. Тя мисли, че работя за някакъв телевизионен сериал в Малта. Може ли да я видя и ако може, какво да й кажа?
	— Предпочитам да не го правиш — отговори Крийси. — Това беше в договора, ако си спомняш. Никакви посетители.
	Продължиха в мълчание. Когато слязоха от колата, Крийси забеляза израза на лицето й и повтори:
	— Беше в договора, Леони.
	— Знам — отговори тя. — Забрави го.
	И се отдалечи.
	Той извади чантата си от задната седалка и извика след нея:
	— Чакай!
	Тя се обърна и го погледна.
	— Добре, може би се нуждаеш от почивка — каза Крийси. — Беше ти трудно тук, с хората и всичко около теб. Директорът на „Сънкрест“ ми е приятел. Ще ти даде много добра цена на стая за една седмица. Аз самият съм отсядал в хотела, малко е туристически, но е много добър. Имат отличен ресторант, казва се „Коралов риф“. Прекарай времето със своята приятелка, вземи си отпуска.
	— Какво да й кажа? — попита Леони.
	Той вдигна рамене.
	— Кажи й, че финансирането на сериала се е задържало… обикновено става така. Кажи й, че ти се плаща, и че си свободна. Не й казвай нищо за Гоцо, за мен или Майкъл. Обещай ми това.
	Тя се усмихна. Лицето й грейна.
	— Обещавам.
	— Между другото, следващата сряда ще трябва да се измъкнеш от своята приятелка вечерта. Кажи й, че ще вечеряш с продуцента или нещо такова.
	— Какво ще става?
	— Отиваме на парти по случай рожден ден в Малта. Съпругата на един приятел. Ще те взема от „Сънкрест“ в осем.
	— Окей. Ами храната, докато ме няма? Дали да не посготвя и да сложа яденето във фризера?
	Той поклати глава.
	— Не, докато те няма и ние с Майкъл ще отсъстваме.
	— Къде ще ходите?
	Гласът му беше рязък.
	— Някъде, където ще продължим неговото обучение.


>	21.

	Настроението на Джоуи беше достатъчно мрачно, за да го забележи и Крийси. Работеха заедно на къщата. Беше четвъртък и Майкъл беше във форт „Свети Елмо“. Строяха стена от сух камък, за да терасират една малка градина.
	— Какви проблеми имаш? — рязко попита Крийси.
	Джоуи вдигна един камък за стената и се обърна да го погледне. И двамата бяха без фланелки под горещото слънце, и двамата се потяха.
	— Защо не аз? — попита Джоуи.
	— Какво не аз?
	Младият мъж намести още един камък върху стената и отвърна:
	— Защо не тренираш мен за тази работа?
	— Коя работа?
	— Много добре знаеш коя работа. Не съм глупав, Крийси. Зная защо толкова бързо се ожени повторно. Зная колко много обичаше Надя… просто мечтая и аз така да обичам Мария… знам го от малко момче. Зная какво си правил в Италия… как работи умът ти. Няма начин да ги оставиш да се отърват от убийството на Надя и Джулия. Ти вече застаряваш, затова тренираш Майкъл да ти помага. Той ходи два пъти седмично в Малта, във форт „Свети Елмо“.
	— Той ли ти каза това?
	Джоуи поклати глава.
	— Не беше нужно. Имам приятел в частта на Джордж Замит. Той ми каза. Освен това Джордж ми е братовчед.
	— И той ли ти каза?
	— Не. Но когато го попитах, не отрече. Просто отказа да говори за това.
	И двамата вдигнаха по камък за стената и Джоуи попита с горчивина:
	— Защо не мен? Защо Майкъл? Аз съм млад и във форма и имам по-добър мотив. Надя беше моя сестра, а Джулия — моя племенница. Обичах ги колкото и теб… защо не мен?
	Той се наведе да вдигне един тежък камък в краката си. Крийси се приближи, грабна камъка и го метна върху стената. Обърна се и се усмихна на по-младия мъж:
	— Значи застарявам, а?
	Джоуи не отвърна на усмивката. Той настоя с мрачно лице:
	— Защо не аз?
	Крийси отговори:
	— Вярно е, че не си глупав, така че използвай проклетия си акъл за разнообразие, вместо щеката си, и ще разбереш.
	Обърса потта от челото си и се върна към строежа на стената.
	Двамата работиха мълчаливо няколко минути. Джоуи все още беше намусен.
	Накрая Крийси каза тихо:
	— Родителите ти имаха две дъщери и син, а имаха и внучка. Сега имат само теб. Цялата им любов се съсредоточи върху теб, а сега и върху Мария.
	Метна още един камък и продължи строго:
	— Сега ме слушай, тъп тиквеник такъв, ще завършим тази къща за около два месеца. Понеже тръгнах против местните традиции и благодарение на майка ти ми се размина, ти ще се сгодиш за Мария идната седмица. Ще се ожените месец по-късно. Тя ще има бебе след девет месеца. — Със сумтене вдигна един тежък камък. — Ако не — каза, — саморъчно ще ти откъсна щеката.
	Продължиха да работят мълчаливо, след малко Крийси промълви:
	— Знаеш какво мисля за твоите родители. Никога преди не съм имал семейство, а това, което имах, го няма вече. Пол и Лора са единственото семейство, което ми остана… и предполагам, и за теб.
	Джоуи се усмихна и каза:
	— Ами Майкъл? Сега той е твой син.
	Отговорът на Крийси беше рязък.
	— Той е оръжие. Или ще бъде след шест месеца.
	Младият мъж се изправи и го погледна.
	— Никакви чувства ли не изпитваш към него?
	— Никакви.
	— А към Леони?
	— Тя е просто необходимост.
	Те продължиха да работят, после Джоуи взе да размишлява на глас:
	— Ти ме привърза към тази къща. Знаеше добре, че след като съм я ремонтирал, ще поискам да живея в нея. Пробута ми целия този боклук за арки и греди и всичките спорове за това, къде трябва да бъдат кухнята и спалнята. Ти ме накара да споря. Накара ме да го взема присърце. Беше наясно какво правиш.
	Крийси избърса потта от лицето си и се усмихна.
	— Нещастен ли си от това? — попита той. — В края на краищата тя е чудесно момиче. Твърде добра е за теб, бих казал. Би била по-добре с Марио, полицая. Той е по-готин и има постоянна работа.
	— Той е тъпак — отговори Джоуи и после се усмихна: — Не, не съм нещастен и ще направя каквото казваш. Идната събота ще се сгодим и месец по-късно ще се оженим. Довечера ще отида да се видя с родителите й и ще уредя нещата.
	— Сигурен ли си, че тя ще те приеме? — сериозно попита Крийси.
	Джоуи само се ухили и вдигна още един камък.
	Няколко минути по-късно Крийси каза:
	— Няма да мога да ти помагам следващата седмица. Леони отива в Малта да се види със своя приятелка, а аз ще заведа Майкъл в Комино.
	— В хотела ли ще отседнеш? — попита изненадан Джоуи.
	Крийси поклати глава.
	— Не, ще отидем от другата страна на острова.
	— Но там няма нищо. Той е съвсем запустял.
	— Точно затова — отговори Крийси. — Ще го науча как да живее от земята и морето. Кои растения са ядливи и кои растения са отровни. Как да оцелее само с няколко риболовни влакна и нож.
	— Но там почти няма растителност — каза Джоуи. — Само скали и варовик…
	— Има достатъчно растения — каза Крийси. — Просто никога не си ги забелязал, а освен това има и море, а в морето има риба. Човек, който знае как, би могъл да живее там до старини. Не забравяй, Джоуи, че там има и животински свят. Зайци, мишки, плъхове, змии и дори скакалци.
	На лицето на Джоуи се изписа учудване.
	— Ти би ял плъхове, мишки, змии и скакалци?
	Крийси кимна.
	— Ако е необходимо. Правил съм го и преди. В някои африкански страни плъх на скара се смята за деликатес, а печеният скакалец е вкусно блюдо.
	— Искаш да кажеш, че ще отидеш там само с няколко метра риболовно влакно и нож? — с интерес попита той.
	— Точно така.
	— И нищо друго?
	— Нищо. Само дрехите, които са на нас.
	— Ами вода? Питейната вода на острова е само в бутилките в бара на хотел „Комино“.
	Джоуи се засмя.
	— Правителството се опитва да открие вода там от години. Хотелът трябваше да си построи собствен снабдителен център. И двамата ще умрете от жажда след няколко дни — продължи Джоуи.
	Крийси попита много сериозно:
	— Ти си фермер, Джоуи, откъде взимат водата си растенията на Комино?
	— От земята — отговори Джоуи. — През първия дъждовен сезон, после я съхраняват за сухия сезон. — Той вдигна поглед към синьото небе. — А дъждовният сезон свърши, Крийси. Не вярвам да завали до септември или октомври.
	— Откъде взимат водата си зайците, Джоуи?… В Комино има зайци. Откъде взимат водата си плъховете, мишките, змиите и скакалците?
	Джоуи помисли и попита:
	— Откъде?
	— От растенията, които съхраняват вода. Знаят кое растение съхранява вода най-добре и как да я изтеглят от него; освен това има и начини да пиеш морска вода, ако знаеш как.
	Джоуи вдигна още един камък и внимателно го разположи върху стената.
	— Да строиш сух зид от камъни е като да редиш пъзел. Всеки камък трябва да пасва точно. — Той погледна над стената към остров Комино, две мили по-далече. — Мога ли да дойда с теб? — попита.
	— Ако ще се сгодяваш следващата събота, ще бъдеш достатъчно зает. Освен това Пол има нужда от тебе тук.
	— Крийси, нали знаеш, че тук годежните тържества и сватбите се организират от майката на девойката. Дори ако се опитам да се намеся, няма да ме допуснат. Що се отнася до фермата, ще викна един приятел да помага. Той няма работа. Ще му дам нищожното подаяние, което татко ми дава за робския труд по дванайсет часа на ден.
	— Нищожно подаяние? Имаш два коня, с които се състезаваш по време на панаира, мотоциклет „Хонда 250“ и онази тойота, която купи преди няколко месеца. — Крийси посочи към завършената къща. — И без съмнение, няколко дни след като се сгодиш, Пол ще припише това място на теб. Не ми пробутвай твоите измислици за някакво подаяние.
	Джоуи се ухили и после лицето му отново стана сериозно.
	— Може ли да дойда с теб, Крийси? — попита пак.
	Крийси разбра, че младият мъж иска да покаже своята преданост. Внимателно подреди думите си, сложи ръка на рамото на Джоуи и каза:
	— Да, можеш да дойдеш. На Майкъл това ще му хареса… а също и на мен. Джоуи, когато работата стане сериозна, ти определено можеш да помогнеш. Когато Майкъл и аз заминем, а това може да стане след много месеци, искам ти да се преместиш в моята къща и да уредиш нещо като оперативна база. Ще пристигат и заминават лични съобщения от различни части на света. Докато сме в Комино, ще те осведомя за ситуацията и ще ти кажа всичко, което знам. После ще те информирам за нейното развитие. Ще ти се доверя напълно.
	Той отмести ръката си от рамото на младия мъж и леко го плесна по лицето.
	— Ще бъдеш част от това, Джоуи. Частта в Гоцо. Много важна, дори съществена част. Може дори да стане малко опасно. Хората, които са сложили бомбата в „Пан Ам-103“ знаят, че вървя по следите им. Не знаят къде съм и къде живея. Ако открият, моята къща ще стане мишена. Ще трябва да вземеш предпазни мерки.
	— Кои са те? — попита Джоуи. Гняв проблясваше в очите му.
	— Ще ти разкажа на Комино — отговори Крийси, — също и за мерките, които ще вземеш. А твоят приятел от отряда на Джордж Замит какво ти каза за Майкъл?
	— Че е дяволски добър — отвърна Джоуи. — Джордж и другите инструктори му отделят доста внимание.
	— А какво е твоето мнение за Майкъл?
	Младият мъж се съсредоточи и после отговори:
	— Харесвам го. Той не се сприятелява лесно, нито пък аз, но мисля, че ще станем добри приятели. Умен е и е някакъв самотник. — Усмихна се. — Нещо като теб. Той знае ли в какво се забърква?
	Крийси кимна.
	— Знае точно в какво може би се забърква. Възможно е да не се забърка в нищо. Възможно е да успея да свърша работата сам. Не съм чак толкова стар, все още.
	Джоуи се усмихна и попита:
	— Ще ми станеш ли кум?
	— Ще бъде чест за мен и ще те изритам по задника, ако не ме направиш кръстник на първото си дете.
	— Окей.
	— Разбрахме се — каза Крийси, — и ще помоля Майкъл да бъде шафер на сватбата… ще трябва да му купиш костюм… впрочем, той се раздели с девствеността си.
	— Досетих се…
	Младият мъж отново гледаше към Комино.
	— Ще бъде една интересна седмица — промълви той.
	— Така е — съгласи се Крийси. — И изобщо не си въобразявай, че ще се промъкваш през нощта в хотелския бар.


>	22.

	Две нощи по-късно Леони ядеше пресни омари с приятелката си Джералдин в луксозния „Коралов риф“.
	Крийси, Майкъл и Джоуи ядяха черна змия върху източните скали на Комино.
	Можеха и да не ядат змия, защото този следобед бяха хванали две дузини риби розета в залива Санта Мария. Розетата е голям деликатес, който прилича на писия, но е доста по-дребна. Тя е рядкост и затова не се лови за продан. Двамата млади мъже с нетърпение очакваха вечерята, но на връщане към лагера Крийси забеляза черната змия далеч вляво от пътеката. Изпрати Джоуи и Майкъл от двете й страни отзад, за да я подплашат към него. Ала змията се плъзна в един процеп на варовиковата скала. Те събраха малко сухи съчки и запалиха огън близо до процепа. После Крийси сложи в огъня малко сух мъх, който вдигна гъст пушек. Застана в готовност над процепа и накара Майкъл да вкара малко дим в него. След половин минута змията се стрелна навън и Крийси я сграбчи точно зад главата. Тя се уви с трите си фута около ръката му. Крийси вдигна главата й към устата си и я захапа зад очите. Двамата млади мъже го гледаха с нямо благоволение. Знаеха, че змията не е отровна. Беше единственият вид на малтийските острови и легендата за нея гласеше, че когато свети Пол претърпял корабокрушение при Малта, бил ухапан от такава змия, която по онова време била много отровна. Но свети Пол не умрял, защото извлякъл отровата от змията и я сложил в езиците на малтийските жени. Малтийките са прочути клюкарки.
	След като змията беше убита, те се върнаха в лагера на скалите. Лагерът беше обикновен подслон, открит към небето. Поради сезона нямаше нужда да се крият от дъжд, но Крийси все пак им обясни как да си строят заслони при различни климатични условия. Научи ги как да извличат вода и кои са преобладаващите ветрове. Научи ги как да задържат телесната топлина и от колко малко храна и вода се нуждае човек, за да живее. Научи ги как да запалят огън без кибрит, само с триенето на две сухи съчки.
	— Ами ако наистина беше студено? — попита Майкъл, — и нямаше достатъчно дърва да поддържаме огъня цяла нощ?
	— Спомняте ли си за една щатска рокгрупа, наречена „Три Дог Найт“? — попита Крийси.
	И двамата кимнаха.
	— Знаете ли откъде идва името им?
	Младите мъже поклатиха глави.
	— През студените нощи пастирите спели с по едно овчарско куче, притискайки го до себе си, за да се топлят от тялото му. През много студените нощи спели с по две кучета, по едно от всяка страна. През мразовитите нощи спели с три кучета. По едно от двете страни и едно отгоре. Оттам и изразът: Студено като нощ с три кучета.
	— Но ние нямаме кучета — каза Майкъл.
	— Но бихме могли да се използваме един друг — отговори Крийси.
	Направи жест с ръка към земята:
	— Щяхме да изкопаем вдлъбнатина, около две стъпки дълбока и да я застелем с листа и мъх. Щяхме да спим в нея, един до друг, след като натрупаме останалата пръст върху телата си. Отначало е много студено, но след около половин час естествената телесна температура започва да затопля. — Той се усмихна. — Щеше да бъде нощ с три кучета, но ако някога трябва да се случи, бих предпочел да съм притиснат от няколко готини момичета, а не от два задника като вас… всъщност бих се навил дори и на две готини овчарски кучета.
	Показа им как да одерат змията и как да я почистят от вътрешностите. После я наряза и хвърли парчетата в огъня. След това издяла от клонки три комплекта клечки за ядене. Научи ги как да ги използват и каза:
	— Не я оставяйте да се пече твърде дълго, защото губи хранителната си стойност.
	След минута бръкна с клечките в горящата жарава, избра си едно парченце змия, пъхна го в устата си и задъвка с удоволствие. Двамата младежи гледаха към огъня с огромно отвращение.
	— Представете си, че ядете змиорка — каза Крийси, — защото всъщност е точно така. Змиорка, която живее на сушата.
	Първо Майкъл, а после и Джоуи се протегнаха и си извадиха по парче от змията. Джоуи го подъвка и изплю. Майкъл продължи да дъвче и после преглътна.
	— Никога не съм ял змиорка, но това е по-вкусно от някои неща, които съм ял в сиропиталището — каза той и се усмихна тайнствено: — И по-вкусно от спанака.
	Крийси гледаше към Джоуи, който пък не откъсваше погледа си от двете редици розета, оставени до огъня. Младият мъж въздъхна, поклати глава и после се протегна за ново парче змия. Този път успя да го преглътне.
	— Сложи розетата на огъня, Джоуи — умилостиви се Крийси. — Утре за първо ястие ще препечем скакалци, следвано, да се надяваме, от заек. На разсъмване ще ви покажа как да преследвате и ловите зайци.


>	23.

	Беше четирийсетият рожден ден на Стела Замит.
	Крийси беше много привързан към нея и Джордж и като подарък й купи красива керамична ваза, която откри в един антикварен магазин в Рабат. Леони отбеляза, че напоследък той изглежда по-спокоен.
	Докато караха към Слиема, той я попита:
	— Забавляваш ли се?
	— Джералдин е страшно забавна… — усмихна се тя, — кара ме да се смея. Снощи дори отидохме на дискотека.
	— Интересно ли ти беше?
	— Всъщност не. Но беше забавно. Джералдин се запозна с един много приятен симпатяга от Малта. Довечера ще вечеря с него. Мисля, че той си пада малко плейбой, но и тя е малко плейгърл.
	— Как се казва?
	— Джо Борг — отговори тя. — Бях малко притеснена, защото той има бизнесинтереси на Гоцо… но не съм го срещала и той не знае за връзките ми с теб.
	— Познавам го — каза Крийси. — Той е добряк.
	Известно време караха мълчаливо и после тя попита:
	— А как мина твоята седмица?
	— Добре. — Погледна я кратко и после продължи: — Ходихме на Комино. Аз, Майкъл и Джоуи.
	— В хотела ли?
	Той поклати глава.
	— Не, от другата страна на острова. Живяхме там примитивно няколко дни. Взехме си само малко риболовно влакно и един нож. Живяхме от земята и морето. Понесоха го добре. Бях изненадан колко бързо се приспособиха. Накрая дори не искаха да се връщат в Гоцо. — Гласът му звучеше замислено. — Добре ти се отразява завръщането към този начин на живот. И на мен ми се отрази добре това, че показах на двама млади мъже как да живеят от собствената си земя.
	— Много ли време е минало? — меко попита тя.
	— Откога?
	— Откакто си живял от земята?
	Той се замисли и отговори:
	— И да, и не. Предполагам, че по някакъв начин винаги съм живял от земята.
	— Ще има ли познати на партито? — заинтересува се тя.
	— Да, Пол, Лора и Джоуи ще бъдат там и ще доведат Майкъл. Ще харесаш Джордж и Стела. Това е нейният рожден ден. Ще има планини от ядене и реки от пиене.


	Тя наистина изпитваше удоволствие от партито, чувстваше се добре на това семейно събитие. По едно време се приближи до импровизирания бар, където стоеше Майкъл.
	— Чух, че сте я карали примитивно на Комино — каза тя.
	Очите му светнаха.
	— Беше фантастично. Дори ядохме змия.
	— Змия!
	— Да, и скакалци. Слагахме капани за зайци и уловихме много риба. — Той се засмя. — Аз хванах най-много.
	Тя му се усмихна в отговор.
	— Сигурно ти е харесало повече от моето готвене.
	— Не, Леони — сериозно поклати глава той, — ти готвиш страхотно… но това беше различно.
	Той изглеждаше по-възрастен и по-малък едновременно.
	Тя беше развеселена от алкохола, когато Крийси я откара с Майкъл обратно в хотела. Докато слизаше от колата, Крийси й каза, че заминава на следващия ден за десетина дни.
	— Ами Майкъл? — попита тя. — Аз щях да остана до петък. Искаш ли да се прибера утре?
	Майкъл слезе от задната седалка. Той я целуна по бузата и каза:
	— Не се тревожи, мога да се погрижа за себе си за един ден и една нощ. В петък вечер ще ти сготвя заек. Но трябва да бъде див. Ще се опитам да го хвана утре. Ще го изпека на барбекюто.
	Тя също го целуна по бузата.
	— Ще бъда на ферибота в пет.
	Махна на Крийси и влезе в хотела.
	На рецепцията забеляза, че ключът на Джералдин е още на рафта. Реши да отиде до бара и да пийне нещо преди сън.
	Барът беше почти празен, само една възрастна двойка седеше в края на барплота. Леони седна на едно от столчетата и си поръча коктейл с шампанско. Сигурно нещо се е случило. На партито тя беше наблюдавала Крийси. Никога не го бе виждала толкова спокоен, дори усмихнат. Може би, реши тя, е видяла малка част от мъжа вътре в черупката.


>	24.

	Тирбушон Две влезе в бара точно преди полунощ. За разлика от баща си, той попийваше от време на време. Поръча си коняк, понесе го към ъгловата маса и седна срещу Крийси. Подобно на баща си, обаче, си гледаше работата.
	— Събрах всичката машинария — обясни той, — освен „Узи“-тата. Те трябва да пристигнат в началото на следващата седмица.
	— Отмени бърлогата в Алжир — нареди Крийси. — Доволен съм, че обстрелната арена е Дамаск.
	— Имаш късмет — отговори Тирбушон Две. — Щях да ходя до Алжир в сряда, за да подпиша договора и да уредя складирането на машинарията… спести си излишни разходи.
	— Как е в Дамаск?
	— Щях да отида там от Алжир. Открил съм апартамент с една спалня точно по булевард „Джамхириума“, близо до…
	— Добре, след като вече знам местонахождението на мишената, искам наблизо една бърлога за подкрепление. Латакия, по крайбрежието, би било идеално. То е доста многолюдно пристанище и добра маскировка, с много пристигащи и заминаващи чужденци. Машинарията, дето щеше да я изпращаш в Алжир, трябва да бъде прехвърлена там.
	Остра усмивка плъзна по лицето на Тирбушон Две.
	— Това е удобно — каза той. — Машинарията за Дамаск така или иначе минава през Латакия.
	— След колко време? — попита Крийси.
	— След три-четири седмици… всичко ще бъде на място. Ще получа търговски лиценз и ще сключа няколко експортни и импортни сделки. Ще бъде изготвена документация. Ти ще си вицепрезидент на компанията, под името Анри Весаж. Френският ти е доста добър, за да минеш за французин с неопределен произход.
	— Името не ми харесва особено — каза Крийси.
	Тирбушон Две вдигна рамене и остра усмивка отново плъзна по лицето му.
	— Лошо. Имам истински френски паспорт на това име с истинска биография. Ще ми трябват няколко паспортни снимки за утре, тогава ще ти дам и биографията.
	— Ще ми трябва още един паспорт за деветнайсетгодишен мъж от палестински произход. Да бъде студент по археология в Сорбоната. Официален гражданин на Ливан.
	— Ще трябва да е фалшификат — каза Тирбушон Две.
	— Но добър?
	— Разбира се… най-добрият… около трийсет хиляди.
	Крийси кимна и се изправи. Не си стиснаха ръце.
	— Ще се свържем след три седмици — каза Крийси. — Ако стане нещо междувременно, търси ме чрез Блонди.


	Позвъниха на Леони малко след два часа във вторник следобед. Беше Джордж Замит.
	— Стана злополука — каза бързо той, — с Майкъл.
	— Злополука?
	— Да, сериозна. Той е в болницата „Свети Лука“, в интензивното отделение.
	— Какво се е случило?
	На другия край на линията настана мълчание, после Джордж каза:
	— Мисля, че е по-добре да дойдеш колкото се може по-бързо, можеш да хванеш ферибота в три. В Киркева ще те чака полицейска кола. Ще те доведе право в „Свети Лука“. Ще чакам. Донеси си дрехи. Можеш да останеш при Стела и мен.
	— Но какво се е случило?
	— Бъди на ферибота в три — отговори той.
	Тя чу прещракване и линията прекъсна.
	Бързо притича до спалнята и сложи малко дрехи в една чанта, после си погледна часовника. Имаше достатъчно време да хване ферибота. Обзе я нарастващо чувство на безсилие, че не може да се добере дотам по-скоро и че не знае какво се е случило.
	Точно тогава телефонът иззвъня отново. Тя хукна към кухнята. Беше Лора. Добрата, практична Лора.
	— Току-що разбрах — каза тя. — Искаш ли да те откарам до ферибота?
	— Какво разбра?
	— Само че Майкъл е претърпял злополука, че е в „Свети Лука“ и че ти ще хванеш ферибота в три.
	— Нищо друго? Каква злополука?
	Гласът на Лора беше успокоителен.
	— Не зная, Леони. Джордж не пожела да ми каже. Каза само, че имало злополука и че може би ти се нуждаеш от подкрепа. Да те взема ли?
	— Да, моля… благодаря ти.


	Пристигна в болницата малко след четири часа. Беше загубила самообладание, за пръв път от много години. Джордж Замит я посрещна на входа и каза на шофьора си да откара чантата й в къщата му.
	— Какво се случи? — веднага попита тя.
	Лицето му беше тъжно.
	— Злополука — каза той. — Още е в операционната.
	— Каква злополука?
	Той вдигна рамене.
	— Съжалявам, Леони, доста сериозна… шансът е петдесет на петдесет.
	Болницата беше викторианска. Двамата стояха в просторното входно фоайе.
	— Каква злополука? — настоя тя.
	Той отново вдигна рамене и каза извинително:
	— Това е полицейска работа, Леони. Поверително е.
	Тя го изгледа недоверчиво, после избухна.
	— Поверително било! — изкрещя му. — Той е мой син… ако не по рождение, то поне по документи… а ти ми говориш за поверително.
	Той погледна множеството хора, които кръстосваха залата, после я хвана за ръката и каза:
	— Горе има стая на полицията. Да отидем там и да почакаме да свърши операцията. Казаха ми, че ще трае около половин час… ще ти донеса чай.
	— Никъде не отивам — отсече тя и отблъсна ръката му ядосано. — Не и преди да ми кажеш какво се е случило.
	— Ще се опитам да ти обясня, доколкото мога, но само насаме… това е полицейска работа, Леони.
	Тя поклати глава.
	— Не, за една майка не. Или ще ми кажеш всичко, или отивам направо в Ла Валета да си търся адвокат.
	Той я беше виждал само бегло на рождения ден на жена си и знаеше нейната роля. Но видя такава непоколебимост в очите й, че разбра, че я е подценил. Взе решение.
	— Ела горе — каза внимателно той, — ще ти кажа какво се случи.
	Те седнаха в спартански обзаведения кабинет и той й поръча чай.
	— Знаеш ли кога ще се върне Крийси?
	— След около седмица — отговори тя, отпивайки от чая.
	— Ще се обади ли?
	— Да, звъни на два-три дни. Обади се вчера. Може би ще се обади отново в сряда или четвъртък.
	— Ще наредя на един полицай да стои в къщата денонощно. Ако Крийси позвъни, да се обади на мен. — Джордж мрачно поклати глава. — Той ще ме убие.
	Гневът на Леони се бе уталожил, но тревогата й остана.
	— Какво се случи, Джордж? — попита тя.
	Полицаят въздъхна, изправи се и закрачи из стаята.
	— Знаеш ли каква ми е работата? — попита.
	— Зная само, че си полицай — отговори тя. — С чин. Групов началник, нали?
	— Да, освен това съм отговорен за сигурността на островите и ръководя нашия антитерористичен отряд. Имаме тренировъчни съоръжения във форт „Свети Елмо“. Подземни стрелбища, физкултурни салони и така нататък.
	Тя отпи още малко от чая, без да усеща вкуса му, и го загледа как крачи — четири крачки в едната посока и четири крачки в другата.
	Той спря, погледна я и попита:
	— Знаеше ли какво прави Майкъл всеки вторник и четвъртък?
	Тя поклати глава:
	— Знам само, че ходи до форт „Свети Елмо“… че отива там с теб.
	Джордж отново закрачи.
	— Да, той тренираше с моя антитерористичен отряд… оръжия, ръкопашен бой и такива неща.
	— Защо?
	— Това е специална поръчка на Крийси.
	— Но защо? — попита тя отново.
	— Ще ти кажа за злополуката, но не мога да отговоря на последния ти въпрос… само Крийси може да отговори.
	— Кажи ми за злополуката.
	Джордж Замит въздъхна и поклати глава.
	— Винаги има риск при такова обучение. То трябва да бъде истинско. Имахме още една злополука преди около две години. Това не е лош процент за шестте години, откакто бе сформиран отрядът…
	— Просто ми кажи какво се е случило — настоя тя и в гласа й звучеше нетърпение.
	— Стана на стрелбището. Майкъл и още двама тренираха с 9-милиметрови пистолети. Пистолетът на единия засякъл. Вместо да се отдалечи, както е трябвало да направи, той се опитал да го оправи на стрелбището. Бил останал още един патрон в цевта. Той беше новонает и неопитен. Майкъл се приближил да му помогне. Патронът експлодирал и ударил Майкъл в гръдния кош… много близо до сърцето. Това стана малко след един часа. Беше в операционната към един и четирийсет. — Джордж погледна часовника си. — Все още е жив. Ако преживее операцията, ще бъде в интензивното отделение след около петнайсет-двайсет минути.
	Той спря да крачи и я погледна, отново вдигна рамене и каза:
	— Оттам нататък думата има Господ и е въпрос на изчакване.


>	25.

	Позволиха й да остане до леглото му в интензивното отделение. Тя седна на някакъв стол и не откъсна поглед от него през цялата нощ. Той беше с респиратор, с кислородна маска на устата и носа. Прозрачни пластмасови тръбички се извиваха надолу от стъклени банки към двете му китки. Цялото легло беше покрито с прозрачен найлонов балдахин. Една медицинска сестра седеше до бюрото в ъгъла, четеше любовен роман и от време на време поглеждаше към редицата монитори пред себе си.
	Леони я попита какво би станало, ако се наложи да се реагира спешно. Медсестрата посочи един бутон на бюрото, и каза:
	— Натискам този бутон и те ще бъдат тук за секунди.
	През дългата нощ сестрата натисна бутона четири пъти. Всеки път Леони се оттегляше в ъгъла, докато докторите работеха върху Майкъл. Бяха бързи и опитни, говореха си тихо.
	Рано сутринта пристигна хирургът. Тя отново се отдръпна в ъгъла, докато той разгледа цялата документация, посъветва се с докторите и после прегледа Майкъл. След като спусна найлоновия балдахин обратно, той се приближи към Леони.
	Имаше естествен вид на песимист. Може би хирурзите усвояват този израз като част от своето обучение, но усмивката на лицето му бе едва доловима.
	— Той е млад и много жизнен — каза той, — иначе нямаше да изкара нощта… Все още е в голяма опасност, но ако издържи днес и идната нощ, ще се оправи.
	Тя почувства как сълзите напират в очите й и гласът й леко потрепери, когато попита:
	— Ще остане ли сакат?
	Хирургът поклати глава.
	— Не. Ако организмът му се пребори през следващите двайсет и четири часа, той ще се възстанови напълно… но това, разбира се, ще продължи много седмици.
	Той я огледа критично.
	— Успяхте ли поне малко да поспите?
	Тя поклати глава.
	— Наложително е — каза той. — Джордж Замит скоро ще дойде с жена си. Тя може да остане с него, докато вие поспите.
	Тя отново поклати глава.
	— Няма да го оставя през следващите двайсет и четири часа.
	Хирургът се вгледа в лицето й и каза нещо на малтийски на медицинската сестра. Тя вдигна телефона на бюрото си. Сетне се обърна към Леони.
	— Ще изляза от операционната към обяд и ще дойда да видя как е. Междувременно за него ще се грижат добре — обърна се и погледна Майкъл. — Има късмет. Ако куршумът беше влязъл три-четири милиметра по-вдясно, щеше да е мъртъв в същия миг.
	Напусна стаята и пет минути по-късно вратата се отвори и една санитарка вкара вътре тясна кушетка на колелца, нагласи я до леглото на Майкъл. Беше млада и в добро настроение.
	— Бихте ли желали чай или кафе? — попита тя Леони.
	— Чай, моля.
	— Нещо за ядене?
	— Не, благодаря.
	Тя пиеше чая, седнала на кушетката и гледаше лицето на Майкъл през прозрачния балдахин. Обикновено той изглеждаше с няколко години по-голям от възрастта си, но сега й се стори наистина много млад. Просто едно малко момче. Помисли, че изглежда на възрастта на сина й, когато загина.
	От очите й отново бликнаха сълзи и тя си спомни думите си, изречени пред Крийси преди няколко седмици. „Той със сигурност няма да пробуди у мен майчински инстинкти.“
	Джордж и Стела пристигнаха след час. Прегърнаха се и Стела каза:
	— Разбирам, ще останеш тук. Ще ти донеса дрехи, халат и малко храна. Страхувам се, че храната тук не е много добра.
	— Не съм никак гладна — отговори Леони, — но ви благодаря.
	— Трябва да поддържаш силите си… трябва да ядеш. — Гласът на Стела звучеше строго.
	Джордж стоеше до краката на Майкъл и внимателно го гледаше.
	— Крийси звъня ли? — попита го Леони.
	— Не още — отговори той. Обърна се и я погледна: — Леони, сигурна ли си, че не можеш да си спомниш никакъв адрес или телефон, на който можем да го намерим?
	— Не. Никога не е споменавал нищо.
	Джордж въздъхна.
	— Да, когато този човек изчезне, той наистина изчезва.
	Стела се върна по обяд с чанта и една плетена кошница, покрита със салфетка.
	— Как е той? — беше първият й въпрос.
	Леони лежеше на кушетката, но не бе успяла да заспи. Тя спусна краката си на земята и отговори:
	— Няма промяна, докторът каза, че това е добре.
	Стела остави чантата и кошницата на леглото.
	— Дрехите и тоалетните ти принадлежности — каза тя.
	Издърпа салфетката от кошницата и Леони веднага усети аромата на нещо печено.
	— Рибен пай — усмихна се Стела. — Извадих го от фурната преди двайсет минути. Още е топъл. Това е лампуки пай. Първият за сезона.
	Леони изведнъж усети глад.
	Докато ядеше, Стела й говореше тихо:
	— Джордж съжалява, но няма да може да дойде вечерта. Започнало е разследване и е затънал до уши в работа и анкети. Винаги е така при подобни случаи. Това разследване е доста оплетено, защото Майкъл не е от полицията и ако говорим откровено, той изобщо не биваше да бъде във форт „Свети Елмо“.
	— Джордж ще има ли неприятности? — попита Леони.
	— Не вярвам. Той е много близък с комисаря, когото видя на рождения ми ден. Както и Крийси.
	— Крийси още ли не е звънял?
	— Не още, но Джордж е оставил човек до телефона в кухнята ти. Ще разберем в момента, в който се обади.


>	26.

	На другия ден рано сутринта хирургът прегледа Майкъл, посъветва се с двамата млади лекари, които ръководеха отделението и кимна доволно.
	Приближи се до Леони и каза:
	— Разбира се, не мога да бъда сигурен. Усложнения винаги могат да се появят, но както вече казах, той е жизнен и млад… изглежда ще се справи.
	Оказа се, че тя е неспособна да произнесе нито дума. Хирургът забеляза това и каза внимателно:
	— Сестрата ми съобщи, че почти не сте спала тази нощ. Опитайте се сега да поспите малко. По-късно следобед ще свалим респиратора и кислорода и ще го преместим в обикновена стая за възстановяване.
	Тя намери гласа си.
	— Кога ще дойде в съзнание?
	— Вероятно тази вечер или през нощта. Щом го преместим в другото отделение, ще спрем лекарствата, които го приспиват.
	— Искам да бъда там, когато се събуди.
	Докторът кимна и се усмихна.
	— Добре. Съмнявам се, че ще можем да ви откъснем от него.


	Майкъл отвори очи в два часа на следващата сутрин.
	Погледна тавана, после затвори очи. Когато след минута отново ги отвори, видя само лицето на Леони над своето. Очите й го гледаха тревожно. Почувства как ръката й хваща неговата и чу гласа й.
	— Майкъл, аз съм Леони… чуваш ли ме?
	Гласът му бе прегракнал:
	— Да, Леони.
	Ръката му стисна нейната. След малко той усети сълзите й, които капеха върху лицето му.


	Крийси се бе обадил предишната нощ. Поради върховото натоварване на туристическия сезон всички полети за следващите няколко дни бяха запълнени. Джордж Замит позвъни на директора на „Еър Малта“ и уреди да го качат на самолета в десет сутринта.
	Чакаше го на летището. През петнайсетте минути, докато пътуваха към „Свети Лука“ той го осведоми за ситуацията. Крийси слушаше мълчаливо, а докато минаваха през портите на болницата, зададе един-единствен въпрос.
	— След колко време ще е на крак и напълно подвижен?
	— Лекарите смятат, че трябва да остане в болницата поне две седмици и после да се възстановява вкъщи още няколко седмици… но ще се възстанови напълно.
	Спряха пред входа. Крийси тъкмо се канеше да слезе от колата, когато Джордж го хвана за китката.
	— Съжалявам — рече тихо той.
	— Вината не е твоя — възрази Крийси. — Не можеш да бъдеш навсякъде. Ще имаш ли неприятности?
	— Не, успяхме да го покрием. Пресата не получи нищо. Комисарят казал на министъра, че съм говорил с него, преди да взема Майкъл във форт „Свети Елмо“… беше една благородна лъжа.
	— Комисарят нахока ли те?
	— Малко, но аз му казах, че един ден Майкъл ще бъде най-добрият в моя отряд — отвърна Джордж с унила усмивка.
	— Той е симпатяга — промърмори Крийси и слезе от колата.


>	27.

	Две седмици по-късно Крийси прекоси Гоцо с джипа си и го подкара към болницата, за да вземе Майкъл.
	Последните десет дни Майкъл прекара в централното отделение на третия етаж. Крийси трябваше да попита къде да го намери. Не беше идвал да види осиновения си син през цялото това време. Откри отделението и влезе. До едно легло в инвалиден стол седеше Майкъл. Беше облечен в джинси и фланелка. В краката му имаше малък найлонов плик. Крийси се приближи и попита:
	— Добре ли си?
	Майкъл се усмихна.
	— Да, готов съм да се измъквам оттук. Хората са приятни, но храната е гадна… бих предпочел всеки ден да ям черна змия.
	Крийси не отвърна на усмивката.
	— Да вървим тогава — каза рязко той.
	Майкъл се протегна над леглото, за да натисне звънеца.
	— Казаха ми да позвъня за санитар, когато пристигнеш — обясни той.
	— Не можеш ли да ходиш? — попита Крийси.
	— Да, но…
	— Но какво?
	— Но те ми казаха да позвъня за санитар, който да ме заведе до колата.
	Крийси се наведе към него и изрече с тих, твърд глас:
	— Сега ме чуй. Донесоха те тук на носилка, защото си бил достатъчно тъп да застанеш пред заредено оръжие. Сега ще напуснеш това място вървейки. Иначе ще останеш тук, докато отново стъпиш на крака.
	Майкъл вдигна поглед към него и дръпна ръката си от звънеца, изправи се, взе плика си и излезе от стаята.
	Крийси го последва.
	На връщане и двамата мълчаха, докато стигнаха залива Свети Пол.
	— Ти си ми сърдит.
	— Не съм ти сърдит.
	— Сърдит си. Това не е честно.
	Крийси не отместваше поглед от пътя.
	— Казах ти още в болницата. Тъпо е да заставаш пред заредено оръжие.
	Заобиколиха залива Свети Пол в мълчание, ала Майкъл не издържа.
	— Значи ти самият доста пъти си бил тъп.
	Не размениха повече нито дума, докато стигнаха до Милиеха. Майкъл пръв наруши мълчанието и го укори с горчивина:
	— Ти нито веднъж не дойде да ме видиш. Не позволи и на Леони да дойде. Тя искаше да идва всеки ден, за да ми носи храна. Ти не позволи и на Стела Замит да дойде да ме види. Тя дойде веднъж, след като ми позволиха да ям твърда храна. Каза, че ще ми донесе лампуки пай, а после и задушен заек… но така и не дойде. Не е трудно да се досети човек, че ти си й забранил. Защо?
	Крийси спря джипа в една отбивка. Изключи двигателя и остана с ръце на волана, без да казва дума.
	— Храната в болницата е по-лоша от тази в сиропиталището — помъчи се да го заговори Майкъл.
	— Но ти оцеля.
	— Да, но ми се гадеше. Бях почти умрял, по дяволите. Защо беше необходимо?
	— Защо беше необходимо да ходим в Комино и да се храним от земята, когато можеше да извървим милята до хотела и да ядем великолепна храна в швейцарския ресторант?
	На лицето на Майкъл се изписа изненада.
	— Но аз бях болен — настоя той. — Докторът каза, че по чудо съм оживял.
	Крийси поклати глава.
	— Няма чудеса на този свят и точно когато си болен, когато си паднал в най-ниската си точка, трябва да се научиш да оцеляваш.
	Майкъл осмисли чутото и с горчивина в гласа отвърна:
	— Значи това е било още един урок… предполагам, че ще ми кажеш, че целият живот е един урок.
	Крийси поклати глава.
	— Не, но ще ти кажа, че смъртта е последният урок.
	Той завъртя ключа, погледна в огледалото и се включи в движението.


>	28.

	— Защо всъщност сте толкова стари?
	Френк Милър преглътна късче пържола.
	— Стари ли? — попита той.
	Сенаторът махна с вилицата.
	— Е, хайде, сравнително стари. На колко си години?
	Френк Милър изглеждаше озадачен. Седяха в елегантната трапезария в къщата на сенатора в Денвър.
	— На четирийсет и четири — отговори Милър, — но какво значение има това?
	— А Макси и Рене? — упорстваше сенаторът.
	Макси Макдоналд — бивш член на елитните сеулски скаути на родезийската армия и после наемник. Рене Калар — белгиец, изкарал петнайсет години в Чуждестранния легион, преди да го напусне, за да натрупа малко пари като личен бодигард. Заедно с Милър те поддържаха двайсет и четири часова охрана на сенатор Джеймс Грейнджър. И тримата бяха интелигентни, любознателни мъже, дискретни. Говореха, когато на сенатора му се говореше. Мълчаха, когато той пожелаеше да мълчи. Бяха минали три седмици и по време на вечерята с Милър на сенатора изведнъж му дойде наум, че те като че ли са поостарели за тази работа.
	— На колко години са Макси и Рене? — пак попита той.
	Милър вдигна рамене.
	— Предполагам, на моите… защо?
	Сенаторът се усмихна, за да предотврати евентуална обида.
	— Просто това е по-скоро работа за млад човек. Искам да кажа, че всички бодигардове на тайните служби, които познавам, са около двайсетте.
	— И без съмнение всички имат черни колани по карате, могат да пробягат сто метра под десет секунди и да улучат окото на муха от петдесет крачки — язвително се подсмихна Френк.
	— Предполагам — кимна сенаторът.
	Милър сдъвка сочно парче филе, преглътна, измърмори нещо одобрително и възрази на сенатора:
	— И въпреки това тия момчета оставиха един мъж да се приближи на няколко стъпки от президента и да стреля по него. Има късмет, че е още жив.
	— Съгласен съм, но с какво вие сте по-добри? — настоя Грейнджър.
	Милър забеляза, че чашата на сенатора е празна. Протегна се, взе бутилката бордо и я напълни.
	— Благодаря ти, Френк — каза сенаторът любезно. — Сега отговори на въпроса.
	Милър пиеше минерална вода. Отпи от чашата си и попита:
	— Сенаторе, от колко време сте в Конгреса?
	— Три мандата… това прави осемнайсет години.
	— През първия мандат бяхте ли толкова добър, както и през втория?
	Сенаторът се усмихна и поклати глава.
	— Сигурно не. Сенаторът се учи от опита, както и всеки друг.
	— Именно — съгласи се бодигардът и пъхна последното парче месо в устата си.
	Появи се Мигел и сякаш с магическа пръчка събра чиниите.
	— Искаш ли десерт? — попита сенаторът.
	— Не, благодаря, сенаторе.
	— Кафе?
	— Благодаря, да.
	Сенаторът кимна към Мигел, който излезе с подноса.
	— Но за някои професии са необходими по-различни умения — отново подхвана той. — Бих казал, че в твоята работа умението е всичко.
	— Не всичко, сенаторе… далеч не всичко — поклати глава Милър. Той помисли за миг и продължи: — Да си бодигард, една мишена под непрекъсната заплаха, е като да си в състояние на постоянна схватка. Всеки генерал ще ви каже, че независимо от това колко добре е обучен един войник, когато за първи път се озове пред открит огън, той се обърква. Само когато е бил под обстрел, знае какво прави. Никакво симулирано обучение не може да замени истинското бойно поле. Това е една от причините твоите хора да изгубят войната във Виетнам. Завъртяхте твърде много новобранци за твърде кратък период. Докато успеят да закоравеят в битките, те излизаха извън строя и се включваше нова група добре обучени новобранци. Същината на въпроса, сенаторе, е, че бодигардовете на тайните служби са брилянтно обучени, но никой от тях не е бил на бойното поле, освен момчетата, които са били около Рейгън… а той бе прострелян.
	— Това е вярно — съгласи се Грейнджър, — но, от друга страна, те нямат голям шанс да попаднат на бойното поле. Когато се случи, то просто се случва.
	— Именно — каза Милър. — Това е в самата им природа, те просто са новобранци.
	Мигел поднесе кафе. След като излезе, сенаторът попита:
	— А ти не си ли?
	— Не съм ли какво?
	— Новобранец.
	Милър поклати глава.
	— Не, бил съм на бойното поле през по-голямата част от съзнателния си живот, също и Макси и Рене.
	— Убивал ли си много хора?
	— Не си спомням — отговори Милър, без да се замисли.
	— Така казва и Крийси — усмихна се сенаторът. — Всички от вашия бранш ли отговарят така?
	— Само тези, които не са боклуци.
	— Отдавна ли познаваш Крийси? — попита сенаторът.
	Очите на Милър се свиха, той се замисли и накрая каза:
	— От около осемнайсет години.
	Сенаторът се наведе напред:
	— Толкова ли е добър, колкото чувам?
	— Какво чувате?
	— Че е смърт в студена нощ.
	— Сенаторе, това изчерпва горе-долу всичко. — Той погледна часовника си и след това изпи останалото кафе. — Макси ще ме смени след пет минути. Безпокои ли ви от положението, в което се намирате?
	Сенаторът се усмихна и поклати глава.
	— Не, Френк, изобщо не.
	— А би трябвало.
	Категоричният тон сепна сенатора и той вдигна глава.
	— Трябва да разберете — продължи Милър, — не знам всички подробности, но Крийси ми каза, че Ахмед Джибрил иска или лично да говори с вас, или да прати някого. Това би било неприятно и накрая — фатално. Знам доста неща за Ахмед Джибрил. Той е безмилостен и разполага с много пари. С достатъчно пари, за да наеме хора в тази страна… опитни хора, които да се опитат да ви отвлекат. Така че трябва да се притеснявате.
	— Дори и с теб и твоите двама приятели, които ме пазите?
	— Да — кимна сериозно австралиецът. — Вие самият трябва да сте много наблюдателен. Вие сте високоинтелигентен мъж, сенаторе. Ако забележите или чуете нещо необичайно, трябва незабавно да осведомите Макси или Рене. Крийси нямаше да ни възложи тази работа, ако не беше достатъчно сигурен, че нещо ще се случи. Единственото в наша полза е, че Джибрил иска да говори с вас, а не само да ви убие. Ако искаше да ви убие, щеше да е много по-трудно да ви пазим. Всъщност вие ще трябва да се покриете напълно, докато Крийси свърши, каквото ще върши.
	— Ти знаеш ли какво ще прави той?
	— Не — поклати глава Милър, — но не е много трудно да се досети човек и ако моето предположение е правилно, не бих искал да съм на мястото на Ахмед Джибрил в студена нощ, в гореща нощ или в каквато и да е друга проклета нощ.
	Той стана, отиде до вратата, открехна я и погледна навън. После я отвори съвсем. Макси Макдоналд влезе в стаята, кимна на Грейнджър и каза:
	— Добър вечер, сенаторе.
	— Здрасти, Макси. Не би ли искал малко кафе?
	— Не, благодаря, току-що пих в кухнята. — Той се обърна към Милър: — Френк, през последните два часа един бял понтиак с двама мъже вътре два пъти мина отпред.
	— Предприе ли нещо?
	— Да, проверихме го чрез бюрото на Къртис Бенет. Нает е от летището в Денвър тази сутрин, само за два дни, от някаква компания в Лос Анджелис. Платено е в брой. Компанията не е регистрирана.
	— Може би е поредният разузнавателен отряд — измърмори Милър, дълбоко замислен. Обърна се към Грейнджър: — Утре по кое време тръгваме за Вашингтон?
	— Мисля рано сутринта — отговори Грейнджър. — Трябва да бъда на Капитол Хил рано на следващата сутрин и искам да свърша малко работа преди това.
	— Очевидно сте заможен човек — каза австралиецът. — Можете ли да ми кажете колко сте заможен?
	С необикновената откровеност, с която американците говорят за личните си финанси, сенаторът каза просто:
	— Около сто и двайсет милиона.
	Лицето на Милър остана безизразно.
	— В такъв случай, сенаторе, когато летим от Денвър до Вашингтон или където и да било другаде, ще го правим с частен самолет, като винаги ще ползваме различни частни авиокомпании, избирани наслуки и от кратки обяви.
	Сенаторът се изправи, лицето му бе сериозно.
	— Ще го уредя — обеща той.
	— Но не чрез офисите си, било тук или във Вашингтон — предупреди Милър. — Сигурно имате доста делови приятели тук, в Денвър.
	— Достатъчно — отговори сенаторът. — И не само в Денвър.
	— Добре. Тогава уреждайте чартърите чрез тях, всеки път чрез други. Името ви не трябва да се споменава. Сега отивам да си легна. Лека нощ, сенаторе.
	— Лека нощ, Френк.
	Грейнджър заобиколи масата и каза на Макси с усмивка:
	— Ще пийна един коняк на бара, Макси. Ще ми направиш ли компания с един от твоите обичайни, високооктанови плодови сокове?
	— За мен ще бъде удоволствие, сенаторе.


>	29.

	Кавгата избухна сутринта, след като Майкъл се върна от болницата. Беше кратка, но много остра. Леони сервира закуска на двамата мъже. Когато свършиха, Крийси погледна Майкъл и каза:
	— Отивай да сложиш плувките и влизай в басейна.
	Леони миеше съдовете. Тя се обърна изумена:
	— Какво!
	Крийси все още гледаше Майкъл. Той каза спокойно:
	— Не се предавай, слез долу. Направи само четири дължини, бавно, но после остани във водата половин час. Седни на стъпалата и водата да стига до брадата ти.
	Леони се приближи към масата, от ръцете й капеше вода.
	— Ти да не си луд?
	— Давай — каза Крийси на Майкъл. — Идвам след малко.
	Младежът напусна кухнята.
	Леони застана пред Крийси с ръце на хълбоците, очите й излъчваха смес от неверие и гняв.
	— Да не си луд? — повтори тя.
	Крийси въздъхна и я погледна в лицето.
	— Ти да не си лекар? — попита той.
	— Не.
	— Обучена медсестра?
	— Не.
	— Да имаш опит с огнестрелни рани?
	— Не, нямам — тросна се тя. — Но говорих с доктор Греч вчера по телефона, след като тръгнахте от болницата. Той каза, че Майкъл трябва да почива пълноценно и да не се напряга.
	— Той е много добър лекар, но няма почти никакъв опит с огнестрелни рани — възрази Крийси.
	— О — рече тя пренебрежително. — Значи си по-добър от един доктор?
	— В този случай, може би да — отвърна спокойно той.
	Тя се обърна и тръгна към кухненската врата:
	— Е, аз няма да позволя това. — Тонът й бе категоричен.
	По-късно си спомни колко бързо бе действал той. Не беше направила и две крачки, когато ръката му хвана нейната над лакътя, достатъчно силно, за да я заболи.
	— Ти няма да се месиш. — Той я обърна към себе си, гласът му все още беше тих. — Ако се намесиш, ще напуснеш тази къща и острова незабавно и няма да се върнеш. Нали знаеш какво значи това? Няма да носиш със себе си и писмо от нотариата… знаеш условията на нашия договор.
	Тя го гледаше в лицето, очите й се изпълниха с омраза. После сякаш изплю думите си:
	— Ти си гадно копеле. Защо се отнасяш с него така?
	— Това е за негово собствено добро. Изцяло — отвърна той напълно равнодушно и направи жест със свободната си ръка: — Този басейн е пълен с морска вода, а морската вода е лековита за раните, от нея те зарастват по-бързо. Упражнението е много леко. Ще гледам да плува много бавно. Всеки ден ще прави по още малко и след месец ще бъде напълно във форма. Повярвай ми, разбирам от тези неща.
	— Защо е тази припряност? — сопна се тя. — Защо не го оставиш сам да прецени.
	— Защото огнестрелната рана не е като другите. Освен физическа, тя е и психическа. Ако се мотае и не прави нищо, това ще се отрази на мисълта му.
	— Защо изобщо правиш всичко това? — попита тя злостно. — Защо го обучаваш с тези оръжия и на какво ли не още. В края на краищата, той е само едно момче.
	— Той не е момче! — Гласът му се извиси гневно. — Но отново ще бъде, ако го разглезите, след всичко, през което премина.
	Тя се изсмя подигравателно.
	— Разглезен! За бога, ти дори не ми позволи да го посетя в болницата, както и другите. Замислил ли си се за това момче?
	— Той е мъж — сопнато отговори Крийси. — И си спомни договора. Никакви въпроси.
	— Ти си копеле — изсъска тя. — И ми причиняваш болка.
	Той отпусна ръката й, отдръпна се и каза:
	— Решавай, или ще се примириш, или напускаш начаса.
	— Няма да напусна — отговори тя настървено, — но ще се преместя в другата спалня. Едва издържам да стоя в една стая с теб, да не говорим в едно легло, въпреки че никога не ме докосваш.
	Тя се обърна и излезе от кухнята.
	След като премести дрехите си в другата спалня, тя излезе във вътрешния двор. Майкъл седеше в басейна и водата стигаше до брадата му. Крийси бе седнал на ръба близо до него, с крака във водата. Говореха си тихо.
	Леони се приближи и каза грубо:
	— Аз излизам. Ще се върна навреме, за да приготвя обеда.
	Майкъл вдигна поглед, усмихна й се успокоително:
	— Не се тревожи, Леони, направих четири дължини и се чувствам добре.
	Крийси не каза нищо, просто гледаше надолу, към водата.


	Лора миеше теракотения под на хола, когато Леони влезе, отмятайки мрежата против мухи.
	Лора видя израза на лицето й и веднага попита:
	— Какво се е случило?
	— Мразя това копеле — каза Леони. — Съжалявам, Лора, но ти си единственият човек на този тъп остров, с когото мога да говоря. — После избухна в сълзи.
	Пет минути по-късно те седяха във вътрешния двор. Лора наливаше кафе, а Леони изливаше мъката си.
	Лора слушаше мълчаливо. Слушаше как е станало всичко. Театралната агенция, брачният договор, който включва шестмесечна уговорка и регистрираната сватба. Също и пълната липса на какъвто и да е физически контакт между Крийси и Леони.
	— Накрая ще убие момчето — завърши тя с горчивина. — Това копеле няма сърце… абсолютно е безсърдечен.
	— Той има сърце — отговори Лора нежно. — Просто обикновено го държи студено и заключено.
	— Е, що се отнася до мен — изсумтя Леони, — ключовете са захвърлени надалече. Бих напуснала още днес, ако не беше Майкъл. Дори ако това означава да изгубя апартамента си в Лондон. Какво ли може да е намислил за момчето?
	— Не знам — отговори Лора, — но в някои отношения Майкъл доста прилича на Крийси. — Вдигна рамене и каза: — Преди злополуката не бях те виждала да проявяваш някакви чувства към Майкъл. Очевидно това те е променило, иначе сега нямаше да бъдеш тук. По-добре се запитай какви са всъщност чувствата ти към него.
	Настъпи мълчание. Леони погледна към Комино, после се изсмя нерадостно:
	— Майчински — промълви. — Не мога да повярвам, но мислите ми са абсолютно майчински.
	Лора се усмихна и наля още кафе.
	— Това е естествено. Ти седя будна две нощи и гледа момче, за което мислеше, че ще умре. Плака ли, когато разбра, че той ще живее?
	— Да.
	— Стоя ли край леглото му часове наред, държейки ръката му, след като той дойде в съзнание?
	— Да.
	— Значи е естествено. Ти гледаш на него като на малко момче, което замества собствения ти син, а Крийси гледа на него като на мъж. Затова го мразиш.
	— Какво да правя? — попита тъжно Леони.
	Гласът на Лора се оживи:
	— Ще спазваш шестмесечния си договор. Няма да се намесваш в лечението, което прилага Крийси. Повярвай ми, на този етап той знае най-добре. Два пъти в живота му съм го лекувала и съм го връщала от ръба на смъртта. Точно в тази къща. Може би лекувала е твърде силна дума, но му готвех хубава и здравословна храна и го наблюдавах как се съвзема. Знае какво може и не може да понесе човешкото тяло.
	— Животът в тази къща ще стане ад — каза Леони.
	— Само ако ти го направиш. Познавам Крийси. Той ще се държи, сякаш никога не е имало спор. Животът ще продължи по същия начин, както и преди злополуката, но всичко зависи от теб.
	— Ако знаех нещо за него — негодуваше Леони, — щеше да ми е по-лесно, но той никога не говори за себе си, нито пък другите. Той е просто един робот.
	Лора потупа Леони по рамото и рече успокоително:
	— Не е минало достатъчно време. Крийси не бива да научи, че си ми казала за брачната уговорка. — Усмихна се. — Но ако те попита, кажи му, че си ми казала, че е копеле. Той ще го приеме.
	Леони изнурено й се усмихна.
	— Дъщеря ти сигурно го е обичала много. Или е била много по-търпелива от всички, които познавам.
	— О, тя наистина го обичаше много — възкликна Лора. — И, повярвай ми, не беше по-търпелива от мен. А както всички знаят, аз не съм от търпеливите. Истина е, че той я обичаше също. И каквото и да направи Крийси, то винаги ще е безпогрешно. А сега трябва да се заловя отново за досадната домашна работа, на този остров светът все още принадлежи на мъжете.
	Леони стана, целуна я по бузата и каза топло:
	— Благодаря, Лора, ще се опитам да последвам съвета ти.
	Лора я изпрати през къщата до входната врата.
	— Ще се видим в събота вечер.
	— В събота вечер?
	— Да, ще се съберем по случай годежа на Джоуи, горе в къщата на родителите на Мария, в Надур. Ще бъде хубаво парти.


>	30.

	Много малко неща бяха предизвиквали сълзите на Крийси през всички тези години. Бяха минали три дни, след като Майкъл се върна от болницата. Следобед Крийси ги остави с Леони да се пекат край басейна и отиде да помага на Джоуи за къщата.
	Докато работеше на стената под палещото слънце, Крийси видя Лора да слиза по пътя. Носеше кофа с лед и четири бутилки бира. Мислите му се върнаха пет години назад. Вместо Лора, той си представи Надя. Само няколко дни, след като я беше видял за първи път. Той подновяваше варовиковата стена заедно с Пол и Надя беше слязла по същия път и носеше същата кофа със студени бири в нея. Това беше началото на всичко.
	Но спомените му бяха прекъснати в момента, в който пристигна Лора. Тя пусна кофата и рязко каза на Джоуи:
	— Иди да половуваш, Джоуи… гледай да е за по-дълго.
	Младият мъж погледна майка си и безмълвно се отдалечи. Крийси скочи от стената и каза почти грубо:
	— Лора, не започвай да ми опяваш за Майкъл. Стига ми и мърморенето на Леони. Знам какво правя. Би трябвало да разбереш това.
	Тя впи в него поглед, който би превърнал вряща тенджера в буца лед.
	— Ти не само си безчувствено, глупаво, безмозъчно, дебелоглаво копеле, но по една случайност си и мой зет — подхвана го тя. — Сега си дръж устата затворена и слушай.
	Той я слуша десет минути, облегнат на стената, без да откъсва очи от краката си.
	— Изобщо някакви чувства изпитваш ли? — завърши тя.
	Той вдигна глава бавно, погледна я в очите и отсече:
	— Не. Моите чувства бяха разбити заедно с Надя и Джулия на „Пан Ам-103“. Единственото останало нещо е омразата.
	— Всички ли мразиш?
	— Не. Само тези, които го сториха.
	— Значи не изпитваш чувство на привързаност към никого? — настоя тя.
	— Не разбирам какво имаш предвид — отговори той спокойно. — Тази дума не присъства в речника ми.
	— Ами аз, Пол и Джоуи? — Гневът в очите й се смеси с тъга.
	— Вие сте моето семейство — каза той просто.
	— Какво означава това?
	— Означава, че ви обичам… слушай, знаеш, че не ме бива по приказките.
	Той почти трепереше от притеснение. Тя се приближи и обви с ръце врата му. Беше висока почти колкото него. Притисна лице в неговото и много тихо каза:
	— Крийси, ние също те обичаме. Знам какво вършиш и от сърце се надявам да успееш, защото иначе тези зли хора никога няма да бъдат предадени на правосъдието. Сега ме чуй и не искам да се ядосваш. Току-що казах някои ужасни неща. Бях ядосана, но така ги мислех. И това, което ще ти кажа сега, също го мисля. Ако Надя беше жива и видеше как бездушно се отнасяш към тази жена, би се засрамила. Не за себе си, а за теб.
	И двамата останаха неподвижни, като жива картина пред стената. Сетне тя бавно вдигна глава и се взря в очите му. Видя болката. Неизмеримата болка. Отново притисна лице до неговото. След малко ръцете му я обгърнаха и тя усети сълзи по лицето си. Не бяха нейни сълзи.


>	31.

	Промяната беше видна и първоначално Леони не я забеляза. Почувства я едва на годежното парти на Джоуи.
	Не й се ходеше на тържеството, струваше й се, че ще бъде излишна на едно семейно събиране. Каза на Крийси:
	— Защо ти и Майкъл не отидете сами?
	— Не, Джоуи ще се разстрои, ако не отидеш — поклати глава той.
	— Ще се разстрои?
	— Да, а също и Лора. Ще бъде хубаво парти. — Той се подсмихна и каза: — Има и друга причина. Задължително е тази вечер да се напия. Джоуи ще се грижи за това, както и Пепе, бащата на Мария. Партито може да продължи до късно и Майкъл може да се умори. Мисля да отидем с двете коли. Ако е необходимо, ще можеш да го докараш вкъщи по-рано. Имаш ли нещо против?
	Годежните празненства в Гоцо приличат повече на сватба. Разменят се пръстени и свещеникът дава на двойката своята благословия.
	След като поднесоха подаръците, всички се изсипаха в градината. В единия край бе подреден бар и двама приятели на Джоуи черпеха гостите.
	Лора беше заета със семейството на Мария, а Майкъл си приказваше с по-младите мъже. Леони се отдръпна встрани, беше се почувствала самотна, когато Крийси се появи до нея и я хвана за ръката.
	— Ела, искам да те запозная с един човек. — Държеше я нежно и я поведе през тълпата към свещеника: — Това е отец Луис. За първи път се срещнахме преди двайсет години в страната, която тогава се наричаше Родезия.
	Той се усмихна на свещеника и каза:
	— Отец Луис беше мисионер. Приобщаваше туземците към алкохола.
	— И това безбожно създание беше дясната ми ръка — достойно отговори свещеникът, сетне се обърна към Леони:
	— Бих могъл да ви разкажа някои истории за онова време.
	— Защо не го направиш? — подкачи Крийси свещеника.
	— Трябва да отида да намеря Паулу Зарб. Копелето обеща да оправи радиото на джипа ми преди две седмици и оттогава не съм го виждал.
	Думите му бяха за нея като гръм от ясно небе. Той тръгна през тълпата и остави насаме Леони със свещеника.
	— Как се запознахте с Крийси? — осмели се да попита тя.
	Тогава дойде втората изненада. Свещеникът отговори на въпроса й.
	— Ръководех една малка мисия на източните плата, близо до Мозамбик. По това време войната за независимост беше в своята кулминация. Мисията беше в опасен и отдалечен район. Близо до нас лагеруваше отряд на сеулските скаути. Те имаха две функции — да пазят мисията и да извършват набези върху бунтовническите лагери отвъд границите. Крийси ръководеше този отряд.
	— Сеулски скаути?
	— Да, те бяха пробивен отряд към родезийската армия.
	— Но Крийси е американец — учуди се тя.
	— По това време родезийската армия вербуваше и хора от други националности. Бяха в безнадеждна ситуация.
	Тя се замисли, след което попита:
	— Значи Крийси е бил наемник?
	— Да, тогава имаше много наемници. Би могло да се каже, че това беше последната истинска война, в която наемниците са изиграли някаква роля… слава богу.
	— И въпреки всичко вие станахте приятели?
	— О, да — усмихна се свещеникът. — Добри приятели.
	Тя изпита топло чувство към него.
	— Опасно ли беше? — В гласа й звучеше загриженост.
	— Да. — Лицето му беше сериозно. — Дължа живота си на вашия съпруг и ако той се напие тази вечер, аз ще го откарам вкъщи. — Той отново се усмихна. — А той със сигурност ще се напие. Носи се слух, че е обработил Джоуи за този годеж. Джоуи ще чака да си отмъсти.
	Той погледна към градината, където на масата бяха подредени цветя, голяма розова торта и няколко бутилки шампанско. Джоуи и Мария тръгнаха натам.
	— Сега трябва да се залавям за работа — каза свещеникът и скръбно поклати глава. — Труден живот. Ако не изпия поне половин бутилка шампанско, и двете семейства ще бъдат кръвно обидени.
	Двете семейства се събраха зад масата с Джоуи и Мария в средата и свещеникът между тях. Крийси застана при Пол и Лора. Махна на Майкъл, който стоеше встрани с група младежи. Той заобиколи масата и се приближи до Крийси. Леони пак започна да се чувства отритната, но тогава получи третата си изненада. Крийси се наведе и прошепна нещо на Майкъл, който кимна и се усмихна. Мина покрай масата, прекоси градината до нея, хвана я за ръката и я поведе към семейния кръг на Шембри.
	Отец Луис благослови пръстените и ги постави на годениците. Разрязаха тортата, тапите на шампанското изгърмяха и фотосветкавици осветиха събитието.
	Тя стоеше до Крийси и докато наблюдаваха церемонията, попита:
	— Значи си наемник?
	Той поклати глава.
	— Екснаемник. Прекратих тази работа преди доста години.
	— Защо?
	— Не обичам да говоря за онези години, но Лора знае почти всичко. Ако я попиташ, тя ще ти каже.
	Това беше четвъртата изненада.
	— Съмнявам се. Веднъж й зададох въпрос за теб и тя не пожела да ми отговори.
	— Лора ще отговори на въпросите ти.
	Тогава дойде петата изненада. Чу го да казва дума, която не би повярвала, че може да излезе от неговата уста.
	— Извинявай — рече той. — Било ти е доста трудно. Не беше необходимо.
	Преди да успее да отговори, приближи се Пол.
	— Забелязах, че Майкъл пи вече две чаши шампанско. Може би е достатъчно — каза той.
	— Така е — съгласи се Крийси. — Все още е на лекарства.
	Очите му потърсиха Майкъл в тълпата. Леони сложи ръка върху неговата.
	— Ще го открия и ще го наглеждам. Кажи ми, когато искаш да го откарам вкъщи.
	Това беше шестата изненада.
	— Когато ти решиш — отговори Крийси.


>	32.

	Сигналът достигна до Ахмед Джибрил чрез полковник Джома. Бе дошъл от човек на Джома в сирийското посолство във Вашингтон. Информираха го, че опитът за отвличане на сенатор Джеймс С. Грейнджър ще се състои след около седмица. И че поради важността на мишената, цената на отвличането ще бъде с петстотин хиляди щатски долара над седемдесет и петте хиляди долара, които той вече беше платил за едномесечното му следене.
	Той изруга и продължи да чете. Човекът, който ще проведе разпита, ще бъде в Денвър до пет дни. Ще бъде осигурена безопасна къща. Ако решеше сенаторът да бъде елиминиран след разпита, цената щеше да нарасне с още сто хиляди долара. Ако пожелае сенаторът просто да бъде задържан като затворник, ще трябва да плаща петдесет хиляди долара на седмица. Изискваше се незабавен отговор.
	Джибрил призова ръководителя на щаба Далкамуни да обсъдят съобщението. Накрая решиха, че ще трябва да изчакат резултатите от разпита, преди да изберат дали сенаторът да бъде елиминиран или просто да бъде държан няколко седмици като заложник.
	— Те са скъпи — каза Далкамуни. — Може би трябваше да опитаме да изпратим наши хора.
	Джибрил поклати глава.
	— Имахме само един добър човек в Америка. Да изпратим повече, би отнело много месеци. Трябваха ни години, докато съберем бойните си ядра в Европа. — Той потупа листа със сигнала. — Тези хора се смятат за най-добрите в Америка.
	— Те са просто престъпници — отбеляза Далкамуни. — Единственият им мотив са парите.
	— Вярно е — призна Джибрил. — Но те са преуспяващи престъпници, с добра организация… както и да е, и двамата знаем, че парите винаги са добър мотив.


	Два дни по-късно Къртис Бенет беше въведен в кабинета на сенатор Джеймс Грейнджър. Рене Калар, белгиецът, му отвори, после затвори зад него и отново зае мястото си до вратата.
	Сенаторът се беше разположил до широко бюро от орехово дърво и преглеждаше някакви книжа. Вдигна поглед и се усмихна топло.
	— Здрасти, Къртис. Вземи си стол, с теб съм след секунда.
	Свърши страницата, нахвърли няколко бележки в жълт бележник и попита:
	— Е, каква е тази паника? — погледна часовника си. — Давай по-кратко, Къртис, имам среща на комисията след десет минути.
	— Ще бъда много кратък — каза Бенет лаконично. — ЦРУ са успели частично да пробият кода, използван в сигналите между сирийското външно министерство и техните посолства. Сирийците активно подкрепят няколко палестински и други терористични организации. Основната е НФОП-ГО, чиято база е в Дамаск. Помагат им чрез собствената си разузнавателна организация, включително и със сирийския отряд за въздушно разузнаване, ръководен от полковник Джома, който е много близък с президента Асад. ЦРУ са успели да идентифицират сигналите, изпращани и получавани от полковник Джома. Кодовото му име е Хоук. Изпраща много сигнали към сирийски посолства в Европа, в частност към Бон, Лондон, Стокхолм и Рим. Знаем, че НФОП-ГО има бойни ядра във всички тези градове. — Той запали цигара и продължи: — Изведнъж миналата седмица вихрушка от сигнали премина от Хоук към сирийското посолство тук, във Вашингтон. Това беше много необичайно. ЦРУ работеха върху сигналите, ние прикачихме наблюдателни екипи към всички подозрителни личности от сирийското посолство тук. Преди четири дни един от тях, по съвпадение военновъздушният им аташе, имаше среща с някакъв човек в парка „Лафайет“. Получени бяха няколко снимки и после подобрени чрез компютър. Тази сутрин идентифицирахме човека като Джо Морети от Чикаго. Той и още двама братя ръководят семейния бизнес на Морети по наемни убийства и отвличания. В миналото те са работили предимно за южно и централноамериканските диктатури, когато са искали да ликвидират някого.
	Бенет изтръска цигарата си, погледна към сенатора и продължи:
	— Освен това, Джим, също тази сутрин от ЦРУ ни дадоха предварителен доклад за групата сигнали и от Хоук. Анализът показва, че семейство Морети са били наети да убият или отвлекат важна личност в тази страна.
	— Много интересно — озадачи се сенаторът.
	Бенет се наведе и загаси цигарата си.
	— Да, така е… защото мисля, че тази важна личност си ти — поясни той.
	— Откъде са тези съмнения?
	— Джим, да не съм глупак. Първо, Хариет загива в самолета на „Пан Ам-103“. Главни заподозрени в това престъпление са НФОП-ГО, тясно свързани със сирийското въздушно разузнаване и Хоук. Междувременно ти се забъркваш със странни хора. Първо с някакъв мошеник от дебрите на наемническия свят и после — с един мъртъв или жив наемник, който е един от най-перфектните убийци, родени някога. — Бенет въздъхна и запали нова цигара. Беше явно развълнуван, което беше необичайно. — После наемаш трима бодигардове и ме молиш да отстраня от теб нормалната охрана. Естествено, аз проверих тримата. Това е мое задължение, Джим. И служебно, и приятелско — допълни той с извинителен тон.
	Сенаторът кимна с мълчаливо съгласие, а Бенет продължи:
	— Тези три момчета до един се оказаха екснаемници… много твърди мъже наистина… предполагам всички са въоръжени?
	— Да, така е, Къртис… и имат разрешителни за това… което, без съмнение, си проверил.
	— Да, проверих. — В гласа на мъжа от ФБР прозвучаха твърди нотки. — Сега чуй и друго. Семейство Морети не е обикновена мафиотска фамилия. Те не са огромна организация като някои други, но наистина имат около дузина „войници“ и всичките са много обиграни. Знаем какво правят, но никога не сме успели да ги хванем. Сега, както разбирам, ти безразсъдно си наел онзи измамник Джо Ролингс, опитвайки се да отмъстиш за смъртта на Хариет. — Бенет се усмихна. — Но Джо Ролингс бе открит застрелян миналия месец в една парижка хотелска стая. Един-единствен куршум в мозъка. Френската полиция няма представа кой може да го е извършил. Наемаш този жив или мъртъв Крийси и тъй като се съмнявам да бъдеш измамен два пъти за един месец, и тъй като отпечатъкът върху чашата, която ти бях подарил, определено е автентичен, крайното ми заключение е, че човекът е жив и е насочен от теб срещу НФОП-ГО. Следващото ми заключение е, че НФОП-ГО са разбрали някак за това и сега ти си тяхна мишена чрез семейство Морети, а това наистина е една много голяма заплаха.
	Сенаторът го погледна шеговито, погледна и часовника си.
	Бенет въздъхна с раздразнение, после се изправи, сложи длани върху бюрото и се наведе напред.
	— Джим, осъзнай се — каза рязко той. — Заплахата е много сериозна. Имаш трима силни бодигардове, но трима са недостатъчни… а и те са над тридесетте, възстарички са.
	— Аз съм много доволен от тях — възрази сенаторът.
	Бенет се наведе още малко напред и каза:
	— Е, честно казано, аз не съм. Точно преди да дойда, казах своята теза на директора. Той нареди да получиш пълен екип, двайсет и четири часово покритие. Това са дванайсет високо обучени млади мъже. Вече са зачислени. Ще бъде неприятно, Джим, но е наложително.
	Грейнджър поклати глава.
	— Оценявам загрижеността ти, Къртис, но не ги искам. Кажи на директора да ги отстрани.
	— Не мога да направя това. Казах му, че ще се възпротивиш и той помоли да ти съобщя, че е негов дълг да осигури защита на всеки конгресмен в тази страна. Това е положението, Джим. — Бенет се изправи и погледна часовника си. — Имаш две минути да стигнеш до срещата, за да бъдеш стриктен както винаги.
	Сенаторът го погледна, после се протегна и натисна един бутон на телефона си:
	— Джун, свържи ме с Белия дом. Бих искал да говоря с президента, ако е свободен, ако не, ще говоря с личния му секретар.
	След малко той уреждаше среща с президента за същата вечер.
	— Мислиш, че ще се намеси? — недоверчиво го изгледа Бенет.
	— Знам, че ще го направи. Той има нужда от мен.
	Къртис Бенет, обзет от чувство на пълно безсилие, напусна кабинета. На прага на преддверието се обърна и погледна към човека, който стоеше до вратата на сенатора. Мъжът отвърна на погледа му, без да мигне.
	В кабинета си сенаторът отново натисна копчето на телефона.
	— Джун, моля те, позвъни в залата за конференции и кажи, че ще закъснея. Десетина-петнайсет минути. Извини се от мое име. И моля те, помоли джентълмена, който стои пред кабинета ми, да дойде.
	Калар влезе и затвори вратата след себе си. Очите му обходиха два пъти стаята и се спряха на лицето на сенатора.
	— Къде е Френк? — попита сенаторът.
	— Наблизо.
	— Можеш ли да го намериш?
	Белгиецът бръкна в джоба на сакото си, извади черна металическа кутийка и два пъти натисна един бутон. Пет секунди по-късно тя изпиука.
	— Ще дойде най-много след две минути — каза Калар.
	Френк Милър се появи след по-малко от минута. Очите му обходиха стаята. Дясната му ръка закръжи около копчетата на широкото му сако.
	— Какво има, мистър Грейнджър?
	Сенаторът направи жест с ръка към столовете пред бюрото.
	— Седнете и двамата. Случи се нещо.
	Милър поклати глава и заговори на френски на белгиеца, който веднага напусна стаята.
	— Ако един от нас е вътре, другият винаги трябва да бъде отвън — поясни той. — Какво е станало?
	Грейнджър бързо го осведоми за информацията на Бенет. Австралиецът го изслуша внимателно и каза лаконично:
	— Добре.
	— Какво е доброто?
	— В ситуация като тази, всяка информация е добра. Колкото повече информация имаме, по-добре можем да се подготвим.
	Грейнджър не беше разтревожен, но изглеждаше замислен.
	— Бенет ми каза, че имат около двайсет „войника“ — подхвана той. — Ти имаш само трима.
	Френк се усмихна и поклати глава.
	— Не, петима сме, сенаторе. Още двама пристигнаха в края на седмицата.
	Сенаторът изглеждаше изненадан.
	— Но аз не съм ги виждал.
	— Не и няма да ги видите. Те са външни хора… хора на оръжието.
	Грейнджър попита:
	— Крийси ли ги изпрати?
	— Да, те и двамата са дяволски добри. — Милър се усмихна. — И ще бъдете доволен да чуете, че и двамата са под трийсет.
	— Това променя ли програмата? — усмихна се Грейнджър.
	— Не. Сигурен ли сте, че ще можете да отстраните федералното покритие?
	— Абсолютно. Имам среща с президента в седем часа… ще ти кажа.
	— В интерес на истината, има две неща, които вашият приятел Къртис Бенет може да направи, за да помогне. Знам много за мафията в Италия, но не и за тази страна. Би било от полза, ако Бенет извадеше досието на семейство Морети. Всичко, с което ФБР разполага, особено снимките на самите Морети и на колкото е възможно повече от „войниците“.
	Сенаторът си отбеляза в бележника.
	— Второто? — попита той.
	— След като има толкова излишни агенти, би могъл да изпрати няколко в Детройт и да следи действията на „войниците“ на Морети. Сигурен съм, че от ФБР вече го правят, но биха могли да го усилят. Не само защото не искаме те да знаят, че ги очакваме. Но би било полезно да узнаем, ако някой по-важен от тях напусне Детройт. Те ще използват поне десет души за залавянето.
	Сенаторът отбеляза още нещо в бележника и погледна часовника си.
	— Това е. Сега трябва да отивам на среща.


>	33.

	Майкъл се възстановяваше много бързо. След три седмици Крийси го заведе в болницата в Малта за контролен преглед. Доктор Греч бе леко удивен от доброто състояние на младия човек. След това Крийси заведе Майкъл във форд „Свети Елмо“, за да продължи обучението си.


	Докато ги нямаше, Леони покани Лора на обяд в ресторант-градината на хотел „Так Сенк“. Те седяха на маса под едно рожково дърво, бяха си поръчали специалитет и бутилка италианско вино. Леони задаваше въпроси, а Лора отговаряше. Тя разказа на младата жена каквото знаеше за Крийси, но обясни, че единственият, който наистина добре го познава, е Гуидо, който е бил с него в легиона, участвали са заедно в няколко войни по света преди Гуидо да се ожени за голямата й дъщеря Джулия и те да отидат да живеят в Неапол. Там отворили заведение, докато Джулия загинала в автомобилна катастрофа. Гуидо все още държал заведението и от време на време посещавал Гоцо. След Локърби той дошъл при Крийси. Почти не разговаряли, но имали такава духовна връзка, че, Лора беше убедена, двама мъже не могат да бъдат по-близки.
	Леони научи, че Крийси бе срещнал Надя след като дошъл в Гоцо, за да се възстанови от огнестрелните рани, които получил, докато се опитвал да защити едно италианско момиче от похитители. Момичето било убито. След като оздравял, Крийси се върнал в Италия и очистил цялото мафиотско семейство, отговорно за убийството, изминал пътя на отмъщението, който се простирал от Милано на изток, до Палермо в Сицилия. Отново се върнал в Гоцо, този път тайно. Отново бил опасно ранен и Лора и Надя го вдигнали на крака, а после Надя забременяла.
	— Трябва да я е обичал много — каза Леони тъжно.
	— Сигурна съм в това — отговори Лора. — Но никога не го показа.
	— Но тя знаеше, че я обича?
	— О, да. Той бе готов да умре за нея. — Лора вдигна поглед към младата жена и много тихо промълви: — И може би ще го направи.


	Крийси седеше до Джордж Замит на една издигната платформа зад оживеното стрелбище в подземията на форд „Свети Елмо“. Няколко души от антитерористичния отряд стояха от двете им страни. Всички гледаха Майкъл, застанал под тях. Той държеше полуавтоматично „Узи“ в дясната си ръка. Вдигна лявата. Джордж се обърна и натисна един бутон на стената. Мишени с формата на мъжки фигури с камуфлажни униформи започнаха да се появяват по стените и да се вдигат от пода. Понякога се мяркаше фигура на жена или дете. Крийси не гледаше мишените. Погледът му бе насочен към Майкъл, който бе застанал на едно коляно и изстрелваше кратки откоси. Видя как първият пълнител свърши и бързо бе зареден втори. Когато и той бе изпразнен, Майкъл го извади, провери затвора, обърна се и погледна зеления монитор в задния десен ъгъл. Крийси, Джордж и другите мъже също го гледаха. На монитора бяха изписани шейсет и пет процента.
	— Не е лошо — рече Джордж. — След две-три седмици ще върне предишното си постижение, което беше седемдесет и три.
	Майкъл остави автомата и двата пълнителя на една метална маса и изкачи стълбите към тях. Погледна Крийси, който каза:
	— Това беше много добре, Майкъл.
	Младият мъж поклати печално глава.
	— Справял съм се и по-добре. Освен това улучих и една жена. Просто съм изгубил ритъма.
	— Беше много добър — повтори Крийси. — Но трябва да работиш върху смяната на пълнителя. Трябва да е доста по-бързо. Тогава си най-открит.
	— И преди съм чувал тези думи — засмя се един от отрядниците.
	— Млъкни, Грацио — каза подигравателно Крийси. — Единственото нещо, което знаеш как да сменяш бързо, е презервативът.
	Всички се развеселиха, а Майкъл се обърна към Крийси:
	— Използвал ли си това стрелбище преди?
	— Той го проектира, Майкъл, преди пет години, и ни научи как да го използваме, а също и много други неща — поясни Джордж и погледна Крийси. — Искаш ли да се пробваш?
	— Да. А после искам и една серия на стрелбището за персонално оръжие.
	Той слезе по стълбите към стрелбището. Всички млади мъже пристъпиха напред към парапета, за да наблюдават как взима „Узи“-то, как го разглобява и сглобява отново. Всичко стана за секунди. Вкара един пълнител, а резервния — в левия джоб на джинсите си. Приближи се към черния хикс, нарисуван на пода и вдигна лявата си ръка. Джордж натисна бутона.
	По-късно Майкъл си спомняше, че това, което последва, беше като танц. Мишените се появяваха само за две секунди. Майкъл въобще не забеляза смяната на пълнителя. Видя как използваният отскочи от бетонния под, но огненият поток почти не бе прекъснат. Крийси се върна към желязната маса и освободи втория пълнител. Остави го на масата, провери оръжието и се обърна да погледне монитора. Електронното табло показваше деветдесет и шест процента. На платформата цареше абсолютна тишина. Мишените все още се движеха навън и навътре, нагоре и надолу по стрелбището. Един от новопостъпилите промълви:
	— Не го вярвам.
	— Повярвай — каза Грацио, — виждал съм го да удря деветдесет и осем.


>	34.

	Сенатор Грейнджър довършваше вечерята, когато телефонът иззвъня. Мигел наливаше кафе. Сенаторът го помоли да отговори на обаждането и каза:
	— Ако е Боб Холдън, няма ме.
	Мигел отиде до бюфета и вдигна слушалката. След малко започна бързо да говори на испански.
	Това беше език, който Грейнджър разбираше добре. Наостри ухо и се изправи. Мигел остави слушалката и се обърна, лицето му беше развълнувано.
	— За майка ми е. Получила е сърдечен удар. Състоянието й не е добро. Това беше брат ми.
	Сенаторът веднага набра някакъв номер.
	— Франсис, Джим е. Искам място за първия възможен самолет за Мексико Сити… не, не е за мен, за Мигел. Майка му е получила сърдечен удар… да, ще почакам. — Той затисна слушалката и каза на Мигел: — Ще бъдеш при майка си след няколко часа… дори ако трябва да наема самолет.
	Мигел прокара ръка по лицето си и промълви:
	— Благодаря, сър. Ами вие?
	— Не се тревожи за това — успокои го сенаторът. — Ще взема някого временно от агенцията. Остани колкото е необходимо.
	Мигел понечи да каже нещо. Сенаторът го хвана за ръката и го спря. Слушаше какво му говорят по телефона, после погледна часовника си и нареди:
	— Ще бъде там няколко минути по-рано, но гледай самолетът да не излети без него. Обади се на Хари Робсън, ако е нужно, използвай моето име. Вземи пет хиляди долара от сейфа в моя кабинет и ги дай на Мигел на летището.
	Той затвори телефона и каза на Мигел:
	— Събирай си багажа, след четирийсет и пет минути има полет за Далас, който те свързва с полет до Мексико Сити. Ще бъдеш там за четири или пет часа.
	Мигел измърмори куп благодарности и забързано напусна стаята, а Грейнджър попита Милър:
	— Може ли някой от вас, момчета, да го откара до летището?
	— Невъзможно е. Рене спи и се нуждае от сън, Макси ме подкрепя.
	— Ами другите двама, които не съм виждал?
	Милър махна с ръка.
	— Те са някъде отвън и ще останат там.
	Грейнджър отново вдигна телефона и набра някакъв номер. Когато му отговориха, той каза:
	— Здрасти, Глория, Джим е. Имам спешна молба. Току-що се обадиха на Мигел от Мексико, че майка му е получила сърдечен удар. Запазил съм му място за полет, който тръгва след четирийсет минути. Аз не мога да го откарам, а за такси няма време. Децата ти наоколо ли са? Добре, благодаря. Той ще е готов след десет минути… Франсис ще го очаква на летището.
	Той затвори телефона и каза на Милър:
	— Понякога е от полза да имаш добри съседи.
	След като Мигел отпътува, сенаторът влезе в кухнята, за да свари още кафе. Както винаги, Милър го последва.
	— Чувствам се като сиамски близнак — отбеляза сенаторът.
	— Вие сте — отговори Милър.
	— Знаеш ли, можехме всички заедно да го закараме до летището, ти, аз и Макси — хрумна му изведнъж на сенатора.
	Милър поклати глава. Вдигна пръст към устните си. На стената на хладилника висяха бележник и молив. Милър ги откачи и посочи към един стол до кухненската маса. Озадачен, сенаторът седна. Милър седна до него. Започна бързо да пише в бележника и после го бутна през масата. Сенаторът прочете: „Може би работата е нагласена. Биха могли да чакат по пътя от тук до летището“.
	Грейнджър вдигна удивено поглед и пое дъх да каже нещо. Милър отново сложи пръст на устните си и посочи тефтерчето. Сенаторът ядосано откъсна листче, взе молива и надраска няколко думи. Бутна го към австралиеца, който прочете: „Мигел е при мен и жена ми от осем години. Бих му доверил живота си“.
	Милър взе молива и написа един ред по-долу: „Аз не бих. Да отидем да поговорим в градината“.
	Излязоха край басейна и сенаторът попита подигравателно:
	— Сега мога ли да говоря?
	— Да, сенаторе, но ви моля, по-тихо.
	— Какво, по дяволите, е всичко това?
	Милър стоеше близо до него.
	— Не обичам да се случват неочаквани неща. Ако Морети досега са ви наблюдавали, а аз се обзалагам, че са, те знаят, че имате само един прислужник и вечер не държите постоянен шофьор. Знаят, че имате трима души охрана и че винаги се движите с двама от тях, докато другият почива. Те също така може би са открили и най-бързия начин да се стигне от Денвър до Мексико Сити, включително и точното движение на полетите, и телефонния разговор да е бил преценен така, че да е възможно вие сам да решите да го откарате бързо до аерогарата… Сенаторе, когато става дума за планиране на засада, точното разпределение на времето решава нещата. Може би те са щели да свършат работата за пет минути.
	— Обади се брат му.
	— Така казва той.
	Грейнджър се замисли.
	— Според теб майка му може и да не е получила сърдечен удар?
	— Възможно е — отговори Милър. — А аз трябва да проверявам всяка възможност… Ако е било нагласено, е сигурно, че Мигел е поставил подслушватели в къщата. Затова говорим в градината. Ако открием някакви подслушватели, няма да ги махаме, иначе ще станат бдителни.
	Той извади черна металическа кутия от джоба си и натисна бутона два пъти. Макси изникна от храстите в дъното на градината. Доберманът беше по петите му. Милър отиде напред и заговори шепнешком. Макси кимна. И двамата тръгнаха към сенатора.
	— Предполагам, че имате адреса на Мигел в Мексико Сити? — попита Милър.
	— Разбира се.
	Милър посочи към родезиеца:
	— Макси има един испански приятел, бивш наемник, който се ожени за мексиканка и се оттегли там. Живее в малък град на петдесетина мили от Мексико Сити. Поддържат връзка. Макси ще му позвъни отвън и ще му даде адреса на Мигел с другите подробности, с които разполагате. До утре вечерта ще знаем дали майката на Мигел е имала сърдечен удар.


	На Милър и Макси им трябваха три часа, за да открият подслушвателите. Двата главни телефона и шестте удължения бяха лесни. Допълнителните подслушватели се оказаха трудно откриваеми. Всеки беше скрит в радиус три метра около всички телефони и би уловил разговорите във всяка от големите стаи, както и едностранно всеки телефонен разговор, ако подслушвателите в телефона бъдат неутрализирани.
	Излязоха вън при басейна едва след полунощ. Калар се присъедини към тях.
	— Не вярвам Мигел да е поставил тези подслушватели — изрази съмнение сенаторът с тих глас.
	— Той не е — съгласи се Милър. — Поставени са от специалист, но някой е трябвало да го пусне, докато ние сме били във Вашингтон. Би могъл да е само Мигел.
	— Може би са влезли с взлом — настояваше Грейнджър.
	Милър отново поклати глава.
	— Трябваше да убият добермана, а това би оставило улики. И алармената система е изключително добра.
	— Така е — призна Грейнджър. — Наредих да я подсилят, след като една нощ се върнах и открих Крийси да седи на бара ми и да сръбва питие.
	Милър се усмихна и попита:
	— А как се справи той с добермана и Мигел?
	— Приспа и двамата със стрелички.
	— Научи това в Родезия — намеси се Макси. — Тази техника я усъвършенстваха, когато построиха бента „Кариба“ и наводниха огромна част от равнината Замбези. Спасиха хиляди животни, като ги приспаха. Крийси ходеше да помага, когато беше в отпуск от армията.
	— Та какво ще правим? — попита Грейнджър.
	— Абсолютно нищо — отговори Милър. — Ще ги оставим на местата им, просто трябва да внимавате какво говорите в къщата или по телефона. Това ни дава огромно предимство.
	— Как така?
	— Засадата или „грабването“ е военна ситуация. — Милър внимателно подбираше думите си. — Има атакуващи и защитаващи. Има два ключови фактора, що се отнася до защитаващите. Да знаят къде ще се случи и кога ще се случи.
	— Но как ще го научим? — попита сенаторът.
	— Сега имаме добрия шанс да нагласим мястото и времето.
	— Как ще го направим? — заинтересува се сенаторът.
	Тримата бодигардове се усмихнаха. Рене отговори на въпроса:
	— Защото след два или три дни, сенаторе, вие ще проведете един телефонен разговор. Ще се обадите на една млада дама, за да си уредите среща… среща без охранители.
	Сенаторът погледна лицата на тримата и също се усмихна.


>	35.

	— Искам да си пуснеш мустаци.
	Майкъл погледна Крийси с изненада.
	— Защо?
	— Защото е статистически факт, че повече от петдесет процента от младите палестински граждани от мъжки пол имат мустаци. — Той се усмихна. — Доста палестински граждани от женски пол също ги имат. Между другото, с мустаци ще изглеждаш на около двайсет.
	Седяха един до друг на ръба на басейна, с крака във водата.
	Крийси отново стана сериозен.
	— След около четири месеца ще бъдеш готов. Тогава тръгваме. — Той пресметна нещо наум и после продължи: — Леони си тръгва след пет седмици. След това цялото ти обучение ще се провежда тук, в къщата. Ще уредя пистолетно стрелбище в пещерата и ще наема оптическа пушка със заглушител от Джордж. Може да практикуваме на скалите край „Так Сенк“.
	— Джордж казва, че това е най-слабото ми място при оръжията — оплака се Майкъл.
	— Това е най-слабото място на всеки в отряда на Джордж, включително и неговото.
	— Сигурно има причини?
	— Темпераментът — отговори Крийси. — Средиземноморският темперамент. Можеш да го наречеш нетърпение. Той е добър при лично оръжие или полуавтомат. Мога да ти кажа, че ти си съвършено подходящ за ПАО-то. Имаш ритъм. До четири месеца ще станеш страхотен.
	— Колкото теб?
	Крийси поклати глава.
	— Не, но по-добър от мен на твоята възраст. Ако искаш да станеш перфектен снайперист обаче, ще трябва да си способен да промениш манталитета си. Трябва да култивираш у себе си търпение и концентрация. Трябва да се научиш да лежиш в прикритие часове наред, без да мърдаш. Най-добрите снайперисти в света са гурките.
	— Гурките?
	— Да, те са от Непал. И до днес служат като наемници в британската и в индийската армия. Те са много дребни мъже, но от тях стават най-добрите войници, които съм виждал… и най-добрите снайперисти. Един от тях ще дойде, след като Леони си тръгне. Той е шейсетгодишен и е в пенсия, но вероятно все още е най-добрият снайперист на земята. Той ще те научи.
	— Ти добър снайперист ли си? — попита Майкъл.
	— Да — заяви убедено Крийси. — Но не мога да се сравнявам с Рамбахадур Рай. Той може да замрази тялото си в пълна неподвижност четирийсет и осем часа и после да свали върха на бирена бутилка от петстотин метра. Ще пристигне веднага, след като Леони си замине и ще остане около месец.
	— Струва ми се, че Леони не иска да си тръгва — опита се да възрази Майкъл.
	— Налага се — въздъхна Крийси. — Това влиза в договора й. Знаеш за този договор.
	Младият мъж ритна с крака във водата, като опръска всичко наоколо.
	— Изглежда сега се разбирате по-добре — рече той. — Ще ми липсва готвенето й… на тебе също.
	— Тя готви хубаво и е приятна жена и си признавам, че се отнасях лошо с нея през първите три месеца… но след пет седмици тя трябва да си тръгне.
	Като по сигнал, Леони излезе от кухнята с табла в ръце. Тя я постави на масата под навеса и извика:
	— Обяд.
	Имаше чинии студено месо и салати, и сирене, и изстудена бутилка „Соаве“. Докато ядяха, Майкъл погледна към Леони и каза:
	— Искам да отида в „Ла Гротта“ тази вечер… имаш ли нещо против?
	Без да се обръща към Крийси, тя поклати глава:
	— Не, нямам нищо против. Ако ми обещаеш да не пиеш повече от четири бири. Ще си на лекарства още четири седмици.
	— Обещавам — заяви Майкъл тържествено.
	— Защо не отидем всички? — подхвърли Крийси.
	Леони го погледна учудено.
	— Всички… на дискотека?
	— Да. Защо не? Това е добра дискотека и правят чудесни пици.
	— Звучи весело… ще танцуваш ли с мен?
	— Разбира се.
	— И аз ще танцувам с теб — зарадва се Майкъл.
	Прекъсна ги звънът на телефона. Майкъл отиде в кухнята. Когато се върна, каза:
	— За теб е, Крийси. Презокеански. Не пожела да си каже името, само да ти предам, че е австралийчето.
	Крийси се появи след десет минути.
	— Хайде да изкараме една хубава вечер — предложи той. — Трябва да тръгвам на сутринта. Ще отсъствам десетина дни.


>	36.

	— Никол, скъпа, ужасно ми липсваш.
	Френк Милър отговори със своя австралийски акцент:
	— Сърчице мое, и ти ми липсваш.
	Сенатор Джеймс С. Грейнджър избухна в дрезгав смях. Седяха на една маса в далечния край на градината, отвъд басейна.
	— Сенаторе, трябва да изпълните всичко много точно — рече Милър строго. — Важно е. Трябва да се обадите довечера и гласът ви да звучи съвсем естествено.
	— Имаш предвид, че трябва да звучи така, сякаш разговарям с любовницата си?
	— Именно. Сега нека да започнем отначало.
	Сенаторът отпи от уискито си и повтори:
	— Никол, скъпа, ужасно ми липсваш.
	— Слънчице мое, и ти ми липсваш.
	Сенаторът отново избухна в смях, австралиецът въздъхна с раздразнение.
	— Френк, кажи ми за това момиче, на каква възраст е? — попита Грейнджър.
	— На двайсет и седем-осем.
	— Красива ли е?
	— Да, много.
	Сенаторът разпери широко ръце:
	— Е, ако тя седнеше отсреща на масата вместо някакъв космат мъжки антипод, може би щях да изиграя целия този спектакъл по-добре.
	Австралиецът му хвърли гневен поглед.
	— Е, какво, трябва да си купя перука и да ми бият силиконови инжекции ли?
	Прекъсна ги Макси Макдоналд, който излезе от къщата и се приближи до тях.
	— Сенаторе, имам няколко неприятни новини за вас. Току-що позвъних в Мексико. Майката на Мигел е жива и здрава. Толкова е добре, че тази сутрин е успяла да отиде до един бижутерски магазин със своя наскоро завърнал се, очевидно заможен син. Той й купил много скъпа гривна.
	Усмивката тутакси изчезна от лицето на Грейнджър. Той сведе поглед към масата и промълви:
	— Това копеле… отнасяхме се с него толкова добре.
	Двамата бодигардове замълчаха и после Макси предложи:
	— Искате ли да направя нещо по въпроса?
	— Какво например?
	— Приятелят ми там е официално пенсиониран, но срещу скромна сума, вероятно по-ниска от цената на гривната, ще бъде щастлив да пръсне главата на Мигел… или която и да е друга част от неговата анатомия.
	— Благодаря, Макси — Грейнджър поклати глава, след като премисли, — но нека оставим този вид дейност на Морети.
	— Както кажете — сви рамене Макси.
	— Дръпни стола си до сенатора — каза Френк. — И ако започне да се смее, удари го силно. А сега, нека да свършим с това — обърна се той към Грейнджър.
	— Окей. Давай — съсредоточи се сенаторът. — Никол, скъпа, ужасно ми липсваш.
	— Джим, сърчице мое, и ти ми липсваш.
	Макси Макдоналд избухна в смях. Милър изръмжа:
	— Иди да вършиш нещо полезно.
	Родезиецът се отдалечи, като все още се смееше.
	— Не се ядосвай — каза Грейнджър успокояващо. — Зная, че е важно. Сега ще се концентрирам и не се тревожи, Френк, в колежа бях в театралната трупа и съм добър актьор. — Той се усмихна подкупващо: — Един политик трябва да е добър актьор.
	Направиха още една репетиция и този път беше добре. Гласът на Грейнджър преливаше от искреност.
	— Никол, скъпа, ужасно ми липсваш.
	— Джим, сърчице мое, и ти ми липсваш.
	— Това не може да продължава така. Трябва да те видя.
	— Но как, мили мой? Щом денем и нощем имаш по един бодигард, пришит на всяка ръка?
	Грейнджър въздъхна и каза с раздразнение:
	— Скъпа, ако беше само за няколко дни или дори за две-три седмици, бих го изтърпял. Но това може да продължи с месеци… мисля да уредя нещо.
	— Какво ще уредиш, Джим?
	— Скъпа, ще наема апартамент и ще намеря начин да се измъквам за по няколко часа от време на време.
	— Но как, Джим?
	— Остави го на мен, скъпа. Веднага щом намеря нещо подходящо, ще ти пратя ключа. После ще ти звънна, за да се уговорим за часовете.
	— Не мога вече да чакам, слънчице мое… много съм самотна.
	— Аз също, скъпа. И как мога да се чувствам с тая паплач от бодигардове? Имам нужда да се поотпусна.
	Милър се опита да се изкикоти по момичешки:
	— Остави това на мен, сърчице мое.
	Грейнджър се усмихна, но гласът му остана сериозен.
	— Така и ще направя, скъпа. Сега трябва да вървя. Ще ти се обадя. Чао.
	— Чао — отговори Милър, после вдигна поглед и кимна с одобрение. — Това беше добре, сенаторе, много добре. Довечера ще проведете разговора.
	— Сега имам един въпрос — каза сенаторът строго.
	— Питайте.
	— Кога ти и твоите двама другари ще спрете да ме наричате сенаторе и ще започнете да ми викате Джим?
	— Когато престанем да работим за вас — отвърна австралиецът сериозно. — Сенаторе… така предпочитаме… няма да е задълго. До седмица всичко ще свърши. — Вдигна една химикалка и изпъна своя лист хартия. — Сега искам имената и адресите на тукашните ресторанти, в които се храните редовно.
	— Окей — отговори Грейнджър. — Но първо ми опиши с думи плана.
	— Планът — каза Милър, — е прост като всички добри планове. Проверяваме всички ресторанти, които ми казвате, и избираме този, който ви дава възможност да се измъкнете отзад. След това намираме апартамент на около пет минути с кола от ресторанта. Вие си уговаряте вечеря с двама приятели. Междувременно, Никол вече ще има ключа и номера на апартамента. Необходимо е в тази сграда да има няколко празни апартамента. В следобеда преди вечерята ще й позвъните. Разбира се, ще сте споменал вече адреса на сградата по телефона, но не и номера на апартамента. Ще й кажете, че ще се обадите от наетия апартамент и че не знаете кога точно ще пристигнете, но че трябва да си тръгнете точно в единайсет вечерта. Макси ще ви придружи до вечерята и ще седне с вас на масата. Рене ще бъде извън ресторанта, както обикновено. Аз ще бъда в апартамента с Никол. След първото блюдо ще отидете до тоалетната и после ще се измъкнете отзад. Там е един от двата непокрити района, но на това ще се спра по-късно.
	Милър се протегна напред и отпи от минералната вода.
	— Сега Морети сигурно ще са чули всичко от подслушвателите. Ще знаят сградата, но не и номера. Ще знаят точното време на вашето тръгване, но не и на пристигането. Ако имат някакъв мозък, а те имат, ще са готови да направят „отвличането“ отвън, на входа на сградата, когато се появите.
	— Защо не вътре?
	— Защото през следващите два-три дни ние ще наемем няколко от апартаментите в тази сграда под фалшиви имена, така че ако те успеят да се доберат до наемодателските документи, няма да разберат в кой от тях е Никол.
	— Но веднага щом й кажа името на сградата, те ще я сложат под наблюдение — усъмни се Грейнджър.
	— Естествено, но през следобеда или рано вечерта те ще видят да влизат в сградата няколко млади, привлекателни жени, всяка от които би могла да бъде сенаторска любовница. Никол вече ще бъде в апартамента, а освен това те не знаят как изглежда тя.
	— Кога е вторият момент, когато ще съм на открито?
	— Когато излезете от сградата в единайсет часа. Аз ще бъда точно зад вас, но няколко секунди ще бъдете открит за снайперен обстрел. След тези няколко секунди ще се върнете обратно в сградата, докато всичко свърши, а това няма да отнеме повече от половин минута. — Той погледна сенатора в очите и каза: — Позволявам си това, защото сме деветдесет и девет процента сигурни, че те планират „отвличане“, а не убийство.
	— Но има риск? — попита сенаторът.
	— Неминуемо — призна Милър. — В тоя бизнес винаги има риск. Бил ли сте някога по-рано под обстрел?
	— Да, бях, в Корея. Раняван съм там.
	— Е, това е друг вид война, сенаторе, но също толкова рискована… Доста е странно, благодарение на това лайно Мигел имаме предимството да избираме мястото и времето. — Той погледна часовника си. — Сега мисля, че е време да посетим вашата добра съседка Глория.
	— Защо?
	— За да се обадим на Къртис Бенет. Трябва да говоря с него.
	— За какво?
	— За „войниците“ на Морети. Ако след вашето първо обаждане на Никол няколко от тях напуснат Детройт, ще знаем, че са захапали. Ще му дам някои кодови изречения, за да може да звъни тук.
	Сенаторът стана и разкърши тялото си.
	— Окей — каза. — Между другото, къде открихте тази Никол?
	— Дойде чрез Крийси.
	— Приятелка ли му е?
	— Не попитах.


>	37.

	Мери Бенет позвъни в осем часа следващата сутрин. Грейнджър седеше на бара си с Милър. Вдигна телефона.
	— Джим — каза тя. — Мери е. Как си?
	— Добре, скъпа. — Той направи жест към Милър, който слезе от стола си, бързо отиде в кухнята и вдигна другата слушалка.
	— Джим, ще бъдеш ли във Вашингтон на пети другия месец?
	— Разбира се, скъпа, идвам някъде в края на месеца и ще остана около три седмици. Имам намерение да си купя по-малък апартамент. Може би ще ми помогнеш за обзавеждането. Много съм безпомощен.
	— Ще бъде истинско удоволствие, но нямам вкуса на Хариет.
	— Имаш добър вкус, Мери. Какво предвиждаш на пети?
	— Пада се неделя и ще правим барбекю. Не голямо, дванайсетина души, но забавни хора. Ще дойдеш ли?
	— На всяка цена. Може би тогава ще обсъдим апартамента. По кое време?
	— Към един. Но може да продължи до късно. Нали знаеш какъв е Къртис. Не си прави планове за след шест часа. Както и да е, ще ти хареса. Доста разнообразен букет от хора.
	— Да, ти наистина имаш най-странните приятели — засмя се той. — Очаквам го с нетърпение. Чао, скъпа.
	Милър излезе от кухнята с лист хартия, на който бе нахвърлял разговора. Остави го на бара и двамата мъже се наведоха и започнаха да го изучават.
	Милър подчерта няколко изречения. После направи жест и те изнесоха чашите си в градината.
	— Значи са захапали — каза Милър с голямо задоволство. — Между един и шест часа днес шест от „войниците“ на Морети са тръгнали от летище Детройт в различни посоки.
	Усмихна се. Очевидно се забавляваше. Погледна към сенатора и обясни:
	— Естествено, няма всички да се накачат на самолета и да полетят направо към Денвър. Това би било твърде очевидно, но все пак, след като са напуснали в рамките на пет часа, значи не са се натъкнали на хора от ФБР, иначе щяха да го разтеглят за два-три дни. — Той погледна към листа в ръката си и каза: — Сенаторе, прегръдката ти с Никол ще е след четири нощи.
	— Защо да чакаме толкова дълго? — попита Грейнджър. — Бих искал да свършваме с тази дяволска работа и да се върна към нормалния си живот.
	— Защото чакам подкрепление — отговори Милър. — Те сигурно имат вече двама-трима души тук, което прави сбор от около девет-десет.
	— От колко души ще е подкреплението?
	— Само един.
	— Значи ще станете шест срещу девет или десет. Не е много добро съотношение, Френк.
	Австралиецът продължи да се усмихва.
	— Чудесно съотношение — каза той. — Просто чудесно.


>	38.

	Джеймс С. Грейнджър усети, че е напрегнат, но не и изплашен. Беше настъпил моментът, в който не е обезопасен. Две минути по-късно се изплъзна от ресторанта през задната врата на кухнята, кимайки учтиво на изненадания главен готвач. Намери се на широка алея, синият форд беше паркиран точно там, където бе посочил Милър. Сложи си белите памучни ръкавици, които Френк му бе дал.
	Сега беше напрегнат. Очите му следяха другите коли сред движението на улицата, а когато спираше на светофари — и пешеходците. Само за три минути стигна до сградата с апартаментите, която беше на една тиха, трилентова улица. Както бе инструктиран, той паркира петдесет ярда по-нататък. Усети как напрежението му се увеличава. Огледа се. На отсрещната страна на улицата една възрастна жена разхождаше пудел със сложна фризура. По-надолу младеж и девойка се приближаваха, хванати за ръце. Изчака, докато се изравнят с колата, бързо излезе, заключи вратата и ги последва. Те отминаха сградата и той пъргаво тръгна към входа.
	Сградата имаше домофон. Застана пред таблото и натисна номер 204. Гласът на Никол веднага отговори. Както беше инструктирана, тя каза в говорителя:
	— Това е Джим, 505.
	Вратата прещрака и се отвори. С вълна на облекчение, той влезе и я затвори след себе си. Стълбището беше отдясно. Изкачи се по стълбите до втория етаж. Милър стоеше пред отворената врата на апартамент 204, пистолетът в дясната му ръка беше насочен към тавана. Той се отмести, за да пропусне Грейнджър, но остана на вратата още две минути, като се ослушваше. Жената седеше на канапето. Беше наистина красива: дълга черна, права коса, високи скули и плътни, червени устни. Не беше облечена като любовница на важен мъж. Носеше дънкова риза, пъхната в джинси.
	Тя остана да седи. Грейнджър се приближи и тъкмо се канеше да каже нещо, когато тя вдигна пръст към устните си. Обърна се и погледна Милър, който се ослушваше край отворената врата. Милър беше облечен в черен шлифер, дълъг до коленете и издут отпред и отстрани. Доволен, той затвори вратата, приближи се до масата, остави пистолета на нея и свали шлифера. Отдолу преплетени колани покриваха гърдите му. Прикачено към тях, от лявата му страна имаше ловджийско чифте с много късо изрязани цеви. Беше нещо различно от пушка. Имаше две дула отгоре и две отдолу. От дясната му страна висеше малък, полуавтоматичен пистолет със сгъваем приклад. До тях три резервни пълнителя се подаваха от един калъф. Той разкопча оръжията и ги остави на масата. После вдигна един пистолет и го пъхна в презраменния кобур под лявата си мишница. Усмихна се и каза:
	— Дотук добре.
	Жената се изправи и Милър ги представи един на друг, сякаш беше от агенция за запознанства.
	— Джим, това е Никол. Никол, това е Джим.
	Тя протегна ръка и сенаторът я пое много официално. Усети, че му липсват достатъчно думи, което за един политик е крайно необичайно. Тя се усмихна, отдръпна ръката си, после отиде до един шкаф в ъгъла и каза:
	— Разбрах, че пиеш уиски със сода, Джим.
	Обърна се към Милър, но той отказа, изгледа сенатора и любезно го посъветва:
	— Пийте го бавно, сенаторе, разрешава ви се да изпиете само три през следващите два часа.
	Тя се приближи и му подаде питието, седна на канапето, хвана някакво женско списание и го зачете.
	Сенаторът занесе питието си при Милър и попита:
	— Какво става сега?
	— Чакаме — обясни Милър. — Чакаме да видим дали куката се е захванала дълбоко.
	— Как ще разберем?
	Австралиецът посочи към масата. До оръжието имаше черна металическа кутийка, каквато той и другите двама бодигардове винаги носеха със себе си. До кутийката лежеше бележник и молив.
	— Когато това нещо започне да писука, ще разберем.


	В ресторанта Макси Макдоналд разигра шарада, като провери мъжката и дори дамската тоалетна. Разпита готвача и после забързано излезе през задната врата. Рене го очакваше в една наета кола.


>	39.

	Грейнджър забеляза, че и Никол, и Милър носеха същите бели памучни ръкавици. Беше на второто питие, когато черната кутийка предаде първия си сигнал. Писука няколко минути, докато Милър записваше нещо в бележника. Когато спря, той натисна бутона пет пъти през различни интервали. После се обърна към Грейнджър и се усмихна.
	— Захапали са здраво въдицата.
	Сенаторът се приближи и надникна в бележника. Видя само редица от букви, странно подредени.
	— Това морзова азбука ли е?
	— Не — отговори Милър. — Наш собствен код.
	— Какво означава?
	Милър стана, протегна се и нагласи презраменния си кобур.
	— Означава, че семейство Морети има в готовност две коли. Едната е на улицата с трима мъже, включително един от братята Морети. Бил е познат от снимките в досието, което Къртис Бенет ви даде. Сигурно им плащат ужасно много, за да рискуват човек от семейството… — Той се приближи до прозореца, който гледаше към улицата, открехна завесите и надникна навън. Каза през лявото си рамо: — Не виждам нищо оттук, но е на около четирийсет ярда вляво. Черен понтиак. Не мога да го видя от дърветата. Резервната кола е на ъгъла с един човек в нея допълнителна кола, в случай че другата се повреди. Много предвидливо.
	— Какъв ли е планът им? — предпазливо попита Грейнджър.
	Милър се дръпна от прозореца и се върна на масата.
	— Възможностите са три — колата на улицата ще бъде паркирана близо до вашата. Биха могли да изчакат, докато влезете в колата и да ви отвлекат от там. Или като излезете от входа, колата ще се приближи до вас, ще се качи на бордюра и ще изсипе мъжете. — Той се усмихна. Грейнджър имаше усещането, че той се наслаждава. Милър продължи: — Но е почти сигурно, че ще бъде третият начин.
	— Който е…?
	— Десетина-петнайсет минути преди единайсет часа, когато излезете от сградата, един човек ще се замотае край входната врата. Може да е пияница или добре облечен бизнесмен, който търси някакъв адрес. Може да е всякакъв, но определено ще е млад и във форма. Когато излезете от сградата, той ще ви доближи с въпрос. Може да е с молба да му покажете посоката или пияницата да си изпроси някоя кинта за още едно питие… Ще се приближи, после ще се опита да ви задържи със сила или ще насочи пистолет, докато колата отбие до вас и ви натикат вътре.
	— Е, а аз какво да правя? — сепна се Грейнджър.
	— Не бива да позволявате на човека да се приближи на по-малко от четири ярда от вас. В момента, в който се приближи толкова, ще тръгнете направо към вратата, която ще бъде подпряна и леко открехната.
	— Ами ако извади пистолет и ме застреля в гръб?
	Австралиецът поклати глава.
	— Няма. Секунда след като се обърнете, той ще бъде мъртъв. След това ще има една кратка ожесточена война. Ще останете в коридора, докато чуете този сигнал по вратата. — Той се наведе и чукна по масата три пъти, направи пауза и после чукна още три. — След това бързо излизате.
	Милър закрачи нагоре-надолу, но гледаше да е близо до масата с оръжието.
	— Липсват ни обаче двама или трима души — продължи той.
	— Така ли? Но ние бяхме само шестима.
	— Не — поклати глава Милър, — липсват ни двама или трима от техните войници. В колите долу са четирима и един, който ще се размотава пред входа. Това прави петима. Знам, че може би имат още трима или четирима. Един със сигурност ще ръководи базата им, където и да е тя, но останалите трима или четирима са някъде другаде.
	— Къде може да са? — учуди се Грейнджър.
	Милър спря да крачи.
	— Твърде са опитни и сме сигурни, че някъде имат резервен отбор. Най-логичното място е пътят към вашата къща. — Той погледна часовника си. — Вероятно няма да заемат позиция до към единайсет без двайсет. Районът е тих и не биха искали да бъдат видени как се размотават наоколо. Колите на живеещите в района са паркирани встрани от пътя. Ще търсим превозно средство, паркирано на пътя. Както и да е, сега сто процента е сигурно, че те гласят отвличане, а не убийство.
	Обърна се към Никол:
	— Би ли ни направила малко кафе? Вие, сенаторе?
	— Да. Благодаря.
	Тя остави списанието на масичката за кафе и отиде в кухнята.
	— Как можеш да си напълно сигурен? — учуди се Грейнджър.
	— Заради цялата режисура отвън. — Милър махна към прозореца. — Ако беше убийство, щяха да използват най-много трима души. Един да направи удара, един за подкрепление и един — да кара колата… Повярвайте ми, определено е отвличане. — Погледна часовника си. — Часът е десет и петнайсет, така че опитайте да отдъхнете за малко. Пийнете последното уиски.
	— Ще си го сипя в кафето — отговори Грейнджър.
	Внезапно малката кутийка започна неудържимо да писука. Милър се втурна към нея, заслуша се и отбеляза нещо в бележника. После натисна два пъти бутона и се изправи.
	— Просто проверка — обобщи на Грейнджър. — Нищо не се е променило. Отсега нататък ще се обаждат на всеки десет минути, освен ако нещо не се случи.
	Никол влезе с поднос и им сервира кафе. Грейнджър наля в своето солидна порция скоч. Приближи се към масата и сведе поглед към оръжието.
	— Доста стабилна огнева мощ — въздъхна той.
	— Да — съгласи се Милър и потупа рязаната пушка. — Вероятно най-доброто оръжие за близка цел, изобретено някога.
	— Какъв е полуавтоматичният пистолет? — поинтересува се Грейнджър.
	— „Играм 10“. Най-голямото предимство е размерът му. Лесен е за скриване, но честотата на изстрелите е твърде висока. Бих предпочел „Узи“, но за тази работа е твърде голямо.
	Те си побъбриха за оръжия и Грейнджър му разказа за дните си в армията в Корея. Черната кутийка изписука отново. Милър само се вслуша и после натисна бутона два пъти в отговор.
	— Пак проверка — погледна часовника си. — Още половин час. — Той продължи да крачи из стаята…


>	40.

	Черната кутия изписука отново след десет минути — пак беше проверка. Но пет минути по-късно писукането продължи дълго. Милър си водеше бележки. После изпрати отговор, обърна се усмихнат и съобщи:
	— Открили са резервния екип.
	— Къде?
	— На около миля от дома ви. Те са в малък бял камион. Поне двама от тях и вероятно още двама отзад.
	— Откъде знаете, че са те?
	— Защото двамата са излезли, отворили предния капак и започнали да бърникат двигателя. Единият от тях бил най-младият брат Морети.
	— Какво ще правите по въпроса?
	— Ще се погрижат за тях — спокойно отговори Милър.
	Погледна часовника си, после Никол и каза:
	— Още петнайсет минути.
	Тя кимна, стана и отиде в спалнята. След две минути излезе в морскосиньо палто и с малка чанта в ръка. Остави чантата до вратата и се върна на канапето. Черната кутия записука отново. Когато най-сетне спря, Милър натисна бутона пет пъти поред и се обърна към Грейнджър.
	— Ченге е.
	— Кое?
	— Човекът, който очаквахме да се появи и да се мотае близо до входа.
	— Ченге! — възкликна невярващо сенаторът.
	— Един от „войниците“ на Морети, облечен като ченге.
	— Откъде знаеш?
	— Стар номер — отвърна Милър. — На „Червените бригади“ в Италия и на ударните отряди, които работят за дясното крило в цяла Централна и Южна Америка. Никой няма да заподозре едно ченге.
	— Но как може да си сигурен?
	Милър отново вдигна ръка.
	— Спотайвал се до едно дърво на десет ярда от входа, в сянката. Истинските ченгета не се спотайват в сянката. Крие се, защото някоя истинска патрулна кола може да мине край него. Тогава лесно ще се дръпне зад дървото. Не се тревожете, той е „войник“ на Морети. — Вдигна рязаната пушка и я закопча към коланите. Четирите й къси дула бяха насочени надолу. После закопча полуавтоматичния пистолет по същия начин. Наметна шлифера, без да го закопчава. Той увисна над оръжието и го покри.
	— Хайде да го преговорим отново — подкани той Грейнджър. — Вие излизате от вратата и правите три малки крачки напред. После спирате и вдишвате нощния ветрец. Ченгето ще тръгне към вас и ще каже нещо. Не обръщайте внимание на това, което казва. Когато стигне на около четири ярда от вас, казвате силно: „По дяволите, забравих нещо“. Обръщате се рязко и бързо се връщате към вратата. Стоите вътре с Никол, докато не чуете сигнала. — Милър отново почука по масата три пъти, пауза, още три пъти.
	— Тя с нас ли идва? — попита сенаторът.
	— Само донякъде. Можете да се сбогувате в коридора. — Очите му огледаха стаята, а после се спряха на часовника и той натисна бутона на черната кутийка. След пет секунди мушна кутийката в джоба на шлифера си. Обърна се към Грейнджър: — Хайде сега да действаме!


>	41.

	В коридора Милър направи знак на Никол. Тя се дръпна встрани и остави чантата в краката си. Изглеждаше напрегната. Също и Грейнджър.
	Милър рязко разтвори шлифера си, откопча рязаната пушка и я взе в лявата си ръка. Приближи се до вратата, обърна се и погледна сенатора.
	— Готов ли сте? — попита.
	Грейнджър пое дълбоко дъх и тихо подкани.
	Милър посочи с пушката към вратата и кимна.
	— Да тръгваме тогава. Не бързайте, когато излизате, направете го естествено.
	Грейнджър отново пое дъх и напълни дробовете си. Тръгна към вратата, отвори я и излезе. Бързо погледна вляво, видя колата, паркирана на около четиридесет ярда. Неговата кола беше до нея. Когато отново се обърна, чу как двигателят се включи и изръмжа. Ченгето излезе от сянката вдясно. Беше висок, млад и тъмен.
	— Добър… вечер — извика той. — Случайно да живеете в тази къща?
	Приближаваше бавно, с приятен израз на лицето.
	Без да отговори, Грейнджър просто го наблюдаваше и преценяваше разстоянието. Осем ярда.
	— Имаме малък проблем — настояваше ченгето.
	Шест ярда.
	— Затова патрулирам тук.
	Четири ярда.
	— По дяволите, забравих нещо — извика Грейнджър и се завъртя на пети. Беше направил само една крачка, когато чу приглушено тупване зад себе си. Изскърцаха гуми. После бутна вратата. Обърна се, погледна бързо назад и видя ченгето да се гърчи, проснато на тротоара. За миг Грейнджър се озова в коридора, докато Милър тичаше приведен към вратата и крещеше:
	— Затвори я!
	Черната кола изскърца и спря. От нея изскочиха двама мъже. Един отпред и един отзад.
	Пушката на Милър стреля. Мъжът, който беше отзад, падна встрани от колата. Предният бе отхвърлен върху капака. Милър отпусна пушката да увисне на каишите. След половин секунда държеше полуавтоматичния пистолет. Двигателят на колата изръмжа. Двата откоса бяха насочени към гумите. И двата попаднаха в целта. Колата мина десетина ярда и кривна встрани. Шофьорът изскочи и побягна. Милър се обърна вдясно, към звука от стрелба на ъгъла на улицата.
	Шофьорът измина само петдесетина ярда, преди да бъде свален от градушка от куршуми откъм насрещната страна на улицата. От една къща изкрещя някаква жена, после настана тишина. Милър огледа улицата. После бръкна в джоба на шлифера си и бързо натисна бутона на черната металическа кутия три пъти.
	Отговориха му с едно-единствено писукане и секунда по-късно бял линкълн континентал зави от ъгъла и бавно приближи сградата. Милър се обърна към вратата.
	Вътре Грейнджър чу трите отсечени почуквания и после — още три. Отвори вратата. Видя мъртвото ченге на тротоара, двете тела на улицата отпред, по-нататък — повредената кола и зад нея още едно тяло. Белият линкълн отби встрани. Макси Макдоналд беше зад волана. Пресегна се и отвори задната врата. Милър държеше полуавтоматичния пистолет в дясната си ръка. Очите му все още оглеждаха улицата.
	— Вие двамата се качвайте на задната седалка — изкомандва той.
	Пресякоха тротоара на бегом. Никол хвърли чантата си вътре и се шмугна след нея. Грейнджър я последва и дръпна вратата зад себе си.
	За секунда Милър зае мястото до шофьора и линкълнът меко потегли. Никой не проговори, докато не минаха три пресечки. После Грейнджър попита за мъжа в резервната кола на ъгъла.
	Макси отговори:
	— Рене го извади от строя.
	Чуха воя на сирените зад гърба си. Милър натискаше бутона на черната кутия и получаваше серия от писукания в отговор.
	След две пресечки свиха в един открит паркинг. Беше почти празен, с изключение на две коли, паркирани една до друга. Едната беше зелен датсун, а другата — черен форд. На шофьорското място на датсуна имаше човек.
	— Смяна на колите — обясни Милър. — Сбогувайте се с Никол.
	Всички слязоха от линкълна, тя бързо целуна тримата мъже и се качи на предната седалка на датсуна, който стремително потегли.
	Все още замаян, Грейнджър извика след колата:
	— Благодаря ти.
	— Влизайте отзад, сенаторе — нареди Милър. — Още не сме свършили.
	Грейнджър се качи в колата, а Макси седна зад волана. Потеглиха към къщата на сенатора. След около миля отбиха встрани и спряха. Макси изключи светлините и погледна часовника си. Беше точно единайсет часът и двайсет минути. Седяха мълчаливо, докато сенаторът попита:
	— Какво чакаме?
	Макси вдигна ръка.
	— Ще останем така само няколко минути.
	Чакаха мълчаливо, докато една кола отби зад тях. Грейнджър се обърна да погледне. Беше открит, очукан джип, с един човек в него, когото Грейнджър никога не бе виждал. Светлините на джипа премигнаха два пъти. Макси включи фаровете и подкара, джипът го последва.
	Това, което се случи през изминалите минути, щеше да остане завинаги в съзнанието на Грейнджър. Това, което следваше, щеше да се отпечата в него.
	На около миля и половина от къщата му имаше отбивка с остър завой. Преди отклонението черната кутия в джоба на Милър изписука. Макси отби встрани и забави. Джипът изръмжа покрай тях. Макси ускори и задържа форда на около седемдесет ярда зад джипа.
	— Погледнете — каза той на Грейнджър през рамо.
	Сенаторът се наведе напред между двамата мъже и надникна през предното стъкло. Зад ъгъла видя белия камион, паркиран на тревата. Един човек стоеше до него и гледаше към двете приближаващи се коли. На петдесетина ярда от камиона джипът забави ход и спря напречно на пътя. От задната седалка се надигна фигура, облечена в черно. Тя държеше през рамо някаква дебела тръба, дълга четири-пет фута. Предната част на тръбата приличаше на гъба. Грейнджър видя как кълбо от жълто-бели пламъци се отдели като на забавен кадър, сетне бързо набра скорост и профуча към отсрещната страна на улицата. Удари се в камиона, само на инчове от рамото на стоящия там мъж.
	Камионът се прекатури настрани, Грейнджър усети в ушите си тътена от експлозията. Макси забави форда до пълзяща скорост. Те видяха как камионът се превърна в огнено кълбо и падна на покрива си. Мъжът, който стоеше отстрани, сега лежеше в тревата. Лежеше неподвижно, но изведнъж започна да се гърчи. Сенаторът премести поглед към улицата. Мъжът от спрелия джип сега държеше автомат. Грейнджър гледаше отблясъците от дулото, докато той изстреля един пълнител в тялото на мъжа на тревата, после се изгуби от погледа му, джипът бързо набра скорост и се отдалечи.
	Грейнджър се отпусна на седалката и промълви:
	— Имам нужда от един скоч.
	— Заслужи си го, Джим — засмя се Макси.
	Те подминаха горящите останки и продължиха с равномерна скорост към къщата на сенатора.
	— Справи се дяволски добре, Джим — похвали Милър сенатора, докато пътуваха. — Веднага, щом пристигнем, ще се обадиш на твоя приятел Къртис Бенет и ще му кажеш да ти назначи нормална охрана… със семейство Морети е свършено, а след това, което се случи, никой няма да приеме договор за теб.
	— Ами другият брат в Детройт? — попита Грейнджър. — Сигурно ще направи опит за отмъщение.
	— Той е най-възрастният… Джино. Сега Джино Морети е ходещ труп, а след три-четири дена ще бъде мъртъв труп, като братята си — засмя се Макси.
	— Вие ли ще го хванете? — попита Грейнджър.
	— Не, Крийси.
	— Крийси!
	— Да. Вече е на път.
	— Той в страната ли е?
	Милър отговори:
	— Разбира се. Той беше в задницата на джипа преди малко. Справя се с Ер Пе Ге 7 като с коприната върху бедрата на момиче. Както каза Макси, Джино Морети е ходещ труп.
	Рене Калар ги очакваше. Стоеше зад входната порта с три черни чанти, наредени до него.
	— Какво стана с резервния екип? — припряно попита той.
	— Огън — отвърна Милър с усмивка. — Извади ли подслушвателите?
	— Готово е — успокои го белгиецът.
	Милър се обърна към сенатора:
	— Няма да се размотаваме, Джим. Беше удоволствие да се работи за теб… и с теб.
	— Със сигурност беше поучително — съгласи се Грейнджър. — Сега какво да кажа на Къртис Бенет? Той ще ми зададе куп въпроси.
	— Кажи му истината. Измъкнал си се от охраната си, за да се срещнеш с жена и си се озовал в центъра на гангстерска война — посъветва го Милър.
	— Той няма да ми повярва.
	Макси хвърли трите чанти в багажника на форда. Доближи се, ухили се и рече:
	— Но това е истината, Джим. Точно това е, което се случи. Ще го прочетеш във вестниците сутринта. Гангстерска война в Денвър Сити.
	— Разчитам да не замесят името ми — измърмори Грейнджър.
	Тримата мъже стояха срещу него.
	— Хората, които знаят, че си бил там, са или мъртви или са на път да напуснат страната. Няма защо да се тревожиш, Джим — разсея притесненията му Рене.
	Грейнджър едва сега забеляза, че го наричат с първото му име.
	— Значи всичко свърши? — промълви той.
	— Да — каза Милър. — Сега иди да си налееш едно силно уиски и позвъни на Бенет.
	После извършиха странен ритуал, който Грейнджър по-късно си обясни като нещо от миналото им на наемници. Един по един минаваха напред и му стискаха ръка. Докосваха с лявата си ръка дясната му буза, придръпваха лицето му към себе си и го целуваха силно и продължително по лявата буза. Близо до устата. Сетне се качиха на форда и потеглиха.


	Четири дни по-късно се появи още една статия за семейство Морети. Джино Морети погребваше двамата си братя. Голяма гангстерска сбирка, безброй черни лимузини и купища скъпи венци. Тъкмо спускали един до друг двата ковчега и Джино Морети се доближил с голям венец. Свел поглед към ковчезите и щял да пусне венеца върху тях, когато бил улучен от осеммилиметров живачен куршум в гръбначния стълб. Куршумът експлодирал в него и той бил вече мъртъв, когато се строполил в широкия гроб.
	Полицията предполагаше, че е бил изстрелян от най-близката висока сграда, отдалечена на триста и петдесет ярда. Било е извършено от отличен снайперист.


>	42.

	Крийси остана два дни в Брюксел, за да се съвещава с мълчаливия Тирбушон Две. Остана с впечатление, че човекът е добър колкото баща си. И двете обезопасени къщи в Сирия бяха приготвени и оръжието беше на място. Крийси му каза, че вероятно ще започне да се нанася след около три месеца.
	Беше полунощ и американецът лежеше в леглото си в обичайната си стая при Блонди, гледаше късните новини по Си Ен Ен. На сутринта щеше да лети обратно към Гоцо.
	За първи път от 21 декември 1988 мозъкът му си бе взел почивка. Бе преодолял важно препятствие, като предпази Грейнджър. Работите му в Сирия бяха наред, всяко подозрение, което биха могли да предизвикат, щеше да се стопи през следващите седмици. И Джибрил, и сирийското разузнаване очакваха бърза операция. След като това не стане, те щяха да се разконцентрират.
	Той се протегна със задоволство и изпита приятно усещане за дрямка в очакване на съня. Тъкмо посегна към дистанционното управление, за да изключи телевизора, когато на вратата се почука. Загаси телевизора, грабна пистолета от нощната масичка и извика:
	— Влез.
	Вратата се отвори. Беше Никол, облечена във всекидневни дрехи. Той й се усмихна и остави пистолета на мястото му. Тя му се усмихна в отговор, затвори вратата, приближи се и седна на ръба на леглото.
	— Кога се върна? — попита той.
	— Преди около два часа.
	— Добре ли прекара?
	Тя кимна ентусиазирано.
	— Да. Четири дни. Аз… ние отидохме до Флорида.
	— Кои ние?
	— Макси ме откара до летището. Ей така, в последния момент реши да дойде с мен. Хванахме отделни самолети, разбира се.
	Крийси се подсмихна.
	— Ей така, в последния момент?
	— Да… е, докато работихме заедно, станахме нещо като приятели — измънка малко притеснено тя.
	— И къде е той сега? — подсмихна се отново Крийси.
	— Връща се тук утре вечер.
	— И после?
	— Това е, за което искам да говоря с теб. Позвъних на Блонди от аерогарата и тя каза, че тръгваш рано сутринта… така че се отбих. — Личеше, че е развълнувана.
	Той забеляза, че гледа към масичката в ъгъла, върху която имаше бутилка скоч, бутилка водка, кофичка с лед и две чаши.
	— Давай — изкомандва лаконично. — Аз искам малко скоч с лед.
	Тя наля два скоча. Поднесе му питието, после се върна на края на леглото и остана да стои там. Той усещаше напрежението й.
	— Седни, Никол — подкани я тихо Крийси. — С мен можеш да говориш абсолютно за всичко на този свят.
	— Ами, става въпрос за мен и Макси — подхвана колебливо тя.
	— Предположих.
	— Знаеш ли, докато бяхме във Флорида, много разговаряхме — продължи с усмивка тя.
	— Само разговаряхте?
	— През повечето време — усмихна се тя по-широко. — Той реши, че иска да излезе от бизнеса и да прави нещо друго. Аз също. Спестил е доста пари, също и аз… е, парите, които ми даде миналата седмица.
	— Не съм ти дал нищо — прекъсна я той строго. — Спечелила си всичко, до последния цент. Та какво сте намислили?
	— Мислихме, че можем да отворим малко бистро и бар. — В гласа й звучаха весели нотки. — Той ще държи бара, а аз ще се грижа за бистрото. Ще готвя и така нататък.
	Той я погледна изненадан.
	— Ще готвиш?
	— Аз съм много добра готвачка — каза тя предизвикателно. — Научих се от баба си.
	— Окей… къде?
	— Тук, в Брюксел. Знам едно място, което се продава, близо до Централния площад… то е идеално. Собствениците са възрастна двойка, която се оттегля.
	— Е, какъв е проблемът?
	— Има два — ти и Блонди — въздъхна тя.
	— Как така?
	— Става въпрос за теб и Макси. Той обещава да приключи напълно и е искрен. Но аз знам, че ако някога го повикаш, той ще дойде. — Тя не откъсваше поглед от чаршафа. Сега вдигна глава и го погледна в очите: — Сигурна съм. Той те боготвори.
	— Това не е проблем, Никол — каза Крийси замислено. — Ти и Макси ще ме виждате само когато ям и пия във вашето бистро… Как ще го наречете?
	Лицето й просветна.
	— „При Макси“ — отговори тя. — Но той мисли, че операцията, която си започнал, още не е приключила.
	— Това е вярно — призна Крийси. — Но неговото участие е приключило. Сега какъв е проблемът ти с Блонди?
	— Това е мой проблем — измърмори тя мрачно. — Когато Блонди вземе някое момиче, още в началото й поставя условие, че трябва да остане поне година… аз съм била тук само пет месеца. Блонди е много влиятелна в този град и аз не бих искала да ме намрази.
	— Добре, ще говоря с нея — каза той.
	— Наистина ли?
	— Обещавам. А сега си отивай и ме остави да спя.
	Тя изпи останалия скоч, стана и го погледна.
	— Искаш ли да дойда при теб в леглото? Ще бъде за последен път.
	— Никол, извършил съм много глупави неща в живота си — отговори сериозно той, — но никога няма да легна с жената на Макси Макдоналд.
	— Ще му предам това.
	— Няма нужда.


>	43.

	Първият дъжд заваля в Гоцо в края на октомври и за две седмици привидно пустият остров бухна в зеленина.
	Само красотата беше достатъчна, за да разбие сърцето на Леони. Шестте й месеца бяха изтекли и тя трябваше да замине сутринта. Караше към Шембри, за да се сбогува с тях и го правеше със съжаление. Щеше просто да им каже, както и на всеки друг, който я попита, че заминава за няколко седмици и ще се върне. Но те знаеха.
	Нямаше желание да заминава, но Крийси беше неумолим.
	— Сделката си е сделка — настоя той и безмълвно й връчи портфейла с билета и писмото до нотариата.
	Сега, докато караше надолу по пътя към фермата на Шембри, тя просто се молеше да не се разплаче пред тях. „Ти си актриса — каза си строго. — Играй си ролята докрай.“
	Сбогуването всъщност протече като сцена от режисирана пиеса, в която всички актьори си знаят ролите, без да ги осъзнават. Джоуи и Мария също бяха там. Дадоха й чаша вино и всички седнаха във вътрешния двор, гледаха как слънцето залязва и говореха неща, които обикновено хората си казват при такива несъществени ситуации. Едва накрая, когато тръгна към колата, проявиха чувствата си. Тя дълго седя прегърната с Лора, усещайки силата на тази жена, и се опитваше да почерпи малко от нея за себе си.
	— Никога няма да те забравя — каза тя, притисната до лицето й. — Как мога да ти се отблагодаря.
	Лора я притисна още по-силно.
	— Няма да ме забравиш. На Нова година ще накарам Пол да ме заведе в Лондон. Междувременно ще ти пиша. Бог да те благослови.


	На сутринта Крийси и Майкъл я откараха с джипа до ферибота. Пътуваха без да проронят нито дума. В Мгар слязоха от джипа, Майкъл взе куфара й и го подаде през рампата на един матрос, когото познаваше. После отново се върна на кея. Стояха в безмълвен триъгълник.
	— Таксито ще те чака от другата страна. — Крийси погледна часовника си. — Имаш достатъчно време до полета. Благодаря ти и сбогом. Справи се много по-добре от всички очаквания.
	Хвана раменете й, наведе се и я целуна по двете бузи, после отстъпи назад.
	Тя се обърна и погледна Майкъл. Той бе забил поглед в земята, лицето му беше безизразно като маска.
	— Сбогом, Майкъл — продума тя меко.
	Той вдигна глава и тя забеляза болката в очите му. Втурна се и го обви с ръце. Бореше се с чувствата си, внушаваше си „Изиграй ролята си докрай…“. Целуна го по бузата и каза:
	— Грижи се за себе си, Майкъл. Накарай ме да се гордея с теб.
	После се обърна и без да поглежда назад, премина през рампата. Изкачи стълбите към горната палуба, облегна се на парапета и погледна надолу, към двамата мъже, застанали до джипа. Помаха им и те махнаха в отговор. Товареха на ферибота последните коли.
	Изведнъж Майкъл се обърна към Крийси и каза:
	— Ще отида с нея на ферибота. Да съм сигурен, че няма да има проблеми с таксито. Не ме чакай. Някой ще ме докара.
	— Ще те чакам в „Гленийгълс“ — извика Крийси.
	По време на пътуването Майкъл беше мълчалив, просто стоеше с нея до парапета и гледаше отдалечаващия се остров. В Киркева занесе куфара й до чакащото такси. Шофьорът сложи куфара в багажника и отвори задната врата. Тя се обърна към Майкъл. Той стоеше на около четири фута. Не се приближи. Просто каза уверено:
	— Ще се видим отново.
	После се обърна и закрачи към ферибота.


>	44.

	Ахмед Джибрил напусна офиса си десет минути след като се обади полковник Джома. Набързо се подреди въоръжен конвой от джипове и бяха дадени инструкции за изпращане на дрехи, на някои документи и компютъра му „Макинтош“. Конвоят се състоеше от два джипа отпред, бронирания му мерцедес и два джипа отзад.
	Докато напускаше околностите на Дамаск, Джибрил преценяваше ситуацията. Той бе един от световните специалисти по всяване на ужас и, разбира се, осъзнаваше евентуалните последствия. Целия си съзнателен живот беше прекарал, спазвайки изключителни предпазни мерки. Научил се бе да живее с натрапващия се физически страх, че всеки момент куршум или бомба могат да прекъснат живота му.
	Но това беше различно. Не можеше да определи кое е различното, но когато полковник Джома му каза някои подробности по телефона, той усети как цялото му тяло изстива. Почувства се като човек в тъмна, затворена стая, който знае, че някъде наблизо има смъртоносна змия. Затова реши да отиде в тренировъчния лагер на НФОП-ГО в Ейн Тазур, където охраната е по-стегната, отколкото в неговата главна квартира в Дамаск.
	По време на пътуването умът му претегляше тактиките на защитата. Разбира се, най-добрата защита е нападението. Да напада, но къде и как? Би трябвало този Крийси да е мъртъв. Но явно не беше така. Очевидно беше също, че е способен да събере извънредно компетентни помощници и да ги насочи блестящо.
	Пристигнаха привечер. Синът на Джибрил, Джихад, който ръководеше лагера, чакаше пред вратата.
	Той прегърна баща си и веднага попита:
	— Какво е станало, татко?
	Джибрил вдигна равнодушно рамене и потупа сина си по бузата.
	— Реших да прекарам известно време сред бойците. Твърде дълго седях в кабинета и сега имам нужда малко да се вдъхновя от тях.
	— Те ще се вдъхновят от теб — усмихна се Джихад. — Колко дълго ще останеш?
	— Не съм сигурен. Поне три седмици. Ще взема участие в обучението… надявам се да ми се отрази добре. Ще ме подмлади.
	Той хвана ръката на сина си и двамата тръгнаха към широкото, подсилено бетонно укрепление, което беше мозъчният център на лагера.


	Полковник Джома пристигна на другия ден следобед. Сред спокойствието в кабинета на Джихад, в който Джибрил се бе настанил, той мълчаливо му подаде една дебела папка. Джибрил я постави на бюрото, но преди да я отвори, наля кафе на госта си и побъбри на други теми, което всеки арабин с добри маниери трябва да направи. После разгърна папката и извади вестникарските изрезки и снимки. Прегледа ги внимателно. Когато стигна до снимката на почернелия, изкривен камион, обърнат на покрива си, полковникът промълви:
	— Това е било Ер Пе Ге 7.
	Джибрил вдигна поглед към него и попита небрежно:
	— Има ли изобщо някакви следи към този Крийси?
	Полковникът поклати бавно глава.
	— Никакви. По-рано можехме да помолим КГБ за помощ, но сега на практика те са безполезни. — Той стана и вдигна обшитата си шапка от бюрото. — Дълго ли ще останеш тук, Ахмед?
	— Колкото е необходимо.
	Полковникът се усмихна и когато беше вече до вратата, каза:
	— Мисля, че това е мъдро.


>	45.

	— _Дунга Джусто Басне._
	Майкъл лежеше проснат по корем до басейна. Обърна глава да погледне към малкия кафяв човек в тръстиковия стол на няколко стъпки от него. Той носеше сиви фланелени панталони, колосана бяла риза и силно лъснати черни обувки. Лицето му беше кръгло и гладко, с малки, черни очи. Късата му коса бе сресана прилежно. Изглеждаше, сякаш седеше в кожен стол в армейски офицерски клуб.
	— _Дунга Джусто Басне_ — повтори той. — Тези думи са библията на гуркските снайперисти. Означават „неподвижен като камък“. Оттук започва и твоето обучение. Искам да лежиш и да не мърдаш, както не би мръднал и един камък, за половин час. Трябва да накараш мозъка си да изпраща сигнали към всяка част на тялото ти, дори до върха на всеки косъм на главата ти.
	Майкъл нагласи бузата си в твърдите варовикови плочи, присви очи и застана неподвижно. Малкият мъж не сваляше поглед от него. След десет секунди каза:
	— Ти мръдна.
	— Не съм.
	— Мръдна малкия пръст на лявата си ръка, а също и десния крак. Дори такова движение би могло да е смърт за снайпериста. Стани за малко.
	Майкъл стана, изправи се и дребният непалец. Той хвана Майкъл за лакътя и двамата отидоха до края на площадката с басейна. Погледнаха надолу към зелените поля, после малкият мъж посочи към небето.
	— Ястребът може да е на хиляда метра височина — започна да обяснява той, — но ако мишката мръдне с опашката си и половин инч, ястребът ще я види. Снайперистът винаги трябва да помни, че е наблюдаван от сокол. Това е разликата между живота и смъртта. Днес ще лежиш неподвижен като камък половин час. Утре — час. На следващия ден — два часа. Ще лежиш върху камъни и клони, ще ти бъде крайно неудобно. Ще остана тук трийсет дни. Един ден преди да си тръгна, ти ще лежиш _Дунга Джусто Басне_ от зори до залез. Ако не успееш, ще съм се провалил… а също и ти.
	— Ще стрелям ли въобще с пушката? — попита Майкъл със следа от сарказъм.
	— Да. След като можеш да лежиш _Дунга Джусто Басне_ повече от четири часа.
	Малкият мъж беше пристигнал предишната нощ. Крийси го посрещна на ферибота. Запозна ги вкъщи.
	— Това е синът ми Майкъл. А това е моят приятел капитан Рамбахадур Рай. Последен от 2-ра/10-та гурки. Той ще бъде твой учител.
	По време на вечерята, Майкъл скришно бе огледал малкия мъж. Не би му дал повече от четирийсет и пет. Той седеше изправен на стола си и всичките му движения, докато ядеше, бяха отмерени и контролирани. Крийси му каза, че Рамбахадур Рай е награждаван седем пъти от британците, по време на малайската комунистическа война през петдесетте, и в северно Борнео, когато воювал с индонезийците, в началото на шейсетте. Медалите включвали сребърен кръст с лента.
	Сега Майкъл отново лежеше върху варовиковите камъни и тренираше разума и тялото си да не мърдат. Беше само по плувки. В Гоцо мухите хапят по-силно от комарите.
	Една муха кацна на дясното коляно на Майкъл. Кракът му трепна.
	— Ти мръдна!
	— Мухите ме жилят — обади се Майкъл предизвикателно.
	— Жилят по-лошо от куршум? — попита Рай.
	После стана и отиде до групичката млади дървета. Отчупи от едно от тях дълъг, тънък клон и обрули листата. Дръпна стола си близо до Майкъл с гъвкавия клон в дясната си ръка. После седна и произнесе:
	— _Дунга_ — скъсявайки „библията“.
	Майкъл стоя неподвижен няколко минути, но отново го ухапа муха по левия лакът. Той потръпна неволно. Секунда по-късно изскимтя, когато пръчката изплющя по задника му.
	— _Дунга!_
	Крийси стоеше незабелязан на балкона пред кабинета си и наблюдаваше сцената. Усмихваше се. Преди двайсет години той си бе мислил, че е отличен снайперист, обучаван във флотата и във френския Чуждестранен легион. После срещна Рамбахадур Рай и разбра, че е аматьор. Подложи се на същото обучение, което Майкъл сега започваше.
	През следващите десет минути клонът изплющя още три пъти, докато Майкъл не се изви, седна и каза ядосано:
	— Това е невъзможно.
	Крийси слезе по стълбите, мина покрай басейна към градината и вдигна три големи варовикови камъка. После отиде до двамата мъже и нареди камъните до Майкъл, с около фут разстояние между тях. Извади от задния си джоб пачка банкноти, отдели десет и ги остави под един от камъните. Кимна на Рамбахадур.
	Гурката стана и свали ризата си. Сгъна я внимателно и я сложи върху плетената маса наблизо. После си свали панталоните, като внимаваше ръбовете да са точно изравнени, и ги остави до ризата. После и обувките, и чорапите, които също прилежно нареди под масата. Остана само по бели шорти. Приближи се до камъните и легна върху тях. Единият беше под брадата му, другият — под слънчевия сплит и третият — под чатала. Очевидно му беше крайно неудобно да лежи така.
	— Седни, Майкъл, и го наблюдавай внимателно. — Крийси посочи стола. — Ако се премести поне с един милиметър през следващите два часа, ти получаваш стоте лири под този камък. Ще можеш и да го удариш с пръчка. Ако не помръдне, той взима парите и има право да те удари с пръчка. Шест пъти. И повярвай ми, той удря дяволски силно.
	Младият мъж се ухили, седна и взе пръчката. Наведе се напред и напрегнато се втренчи в легналия по очи човек. Крийси отиде в кухнята, взе бира от хладилника и се качи в кабинета си. Първо написа дълго писмо до сенатора Джеймс Грейнджър, после още едно до Тирбушон Две и накрая трето до Блонди. Надписа трите плика и ги сложи всички заедно в по-голям, който адресира до един номер до поискване в Брюксел, откъдето щяха да бъдат разпратени. Тъкмо беше запечатал плика, когато отдолу чу изплющяване и скимтене. Вдигна глава и зачака. Когато чу второто изплющяване и второто изскимтяване, започна да се усмихва. Докато преброи до шест, той вече се хилеше широко. След втория стон не последваха други. Погледна часовника си. Бяха минали два часа и няколко минути. Когато слизаше по стълбите, Рамбахадур вече влизаше в спалнята и носеше дрехите в едната си ръка и обувките — в другата. Майкъл стоеше до басейна и разтриваше задните си части. Крийси се приближи и ритна средния камък настрани. Парите още бяха там.
	Погледна Майкъл, който се усмихна печално и каза:
	— Не искаше да ги вземе. Каза да ги оставим под камъка трийсет дни. Тогава, ако е доволен, ще бъдат мои, но аз трябва да похарча част от тях, за да отидем всички в най-добрия ресторант.
	Крийси вдигна крак и търкулна камъка обратно върху парите.
	— Никога не бих повярвал — додаде смаян Майкъл. — Той лежа там като един от тези камъни.
	— Знам — каза Крийси. — _Дунга Джусто Басне._
	Майкъл вдигна поглед с изненада.
	— Ти говориш гуркали?
	— Не — поклати глава Крийси, — но знам тези три думи. Те бяха набити в задните ми части преди двайсетина години. — Той кимна към къщата: — Бях обучаван от Рамбахадур по същия начин.
	— Той наистина ли е на шейсет? — попита Майкъл. — Не му личат.
	— Да, наистина — отговори Крийси. — И ще ти разкажа една история за него, която чух от един дори по-стар британски полковник, който командваше 2-ра/10-гурки по време на индонезийската война. Комунистическите метежници правели набези в местните ферми и селата за храна. Имало една голяма, изолирана птицеферма, близо до границата с Тайланд. Британците получили информация, че една партизанска група ще я нападне. Разположението й било такова, че било невъзможно да се постави засада. Партизаните вече наблюдавали от съседните хълмове. Полковникът изпратил Рамбахадур и още един гурка във фермата през нощта. Те дали инструкции на фермера и неговата жена и поставили картечница в кокошарника, в най-отдалечения от вратата ъгъл. После зачакали. След време пилетата се успокоили и престанали да им обръщат внимание, но ако мръднели, птиците биха се разтревожили и партизаните биха чули шума и щели да са предупредени.
	— Колко дълго са чакали? — попита Майкъл.
	— Три дни и три нощи. И през това време не помръднали с милиметър. Пилетата започнали да кацат по главите, по раменете им и по дулото на картечницата. Те били _Дунга Джусто Басне._
	— Как са кензали и пикаели?
	— Не са кензали въобще. Те постили три дни преди операцията, а когато пикаели, правели го в крачолите си. И това било само първия ден. След това вече нямали какво да пикаят. По средата на деня температурата в тази пилешка барака била повече от сто и двайсет градуса*. Партизаните дошли на третата нощ. Вързали фермера и семейството му, после влезли в бараката да хванат пилетата. Били осмина, когато Рамбахадур открил огън с картечницата. Свалил всичките осем и един военен кръст.
	[* 120 градуса по Фаренхайт — около 50 градуса по Целзий. — Бел.прев.]
	Майкъл се замисли, загледан в къщата. После се усмихна.
	— Сигурно е свалил и няколко пилета.
	— Предполагам — отговори Крийси. — Обзалагам се, че в офицерската столова са яли пилешко през следващите два месеца.


>	46.

	Беше си пристигнала у дома, но не изпитваше радост. Тя пусна чантата си до вратата и огледа стаята. Всички мебели и предмети, събирани през годините, й бяха познати. Влезе в спалнята, погледна леглото си и се почувства някак доволна, че не се наложи да дава апартамента под наем, докато я нямаше. Би трябвало да изпитва признателност към Крийси за това, но единственото нещо, което чувстваше към него, беше горчивина. Тя вдигна телефона на нощната масичка, позвъни на Джералдин в офиса и си уреди с нея среща за вечеря. После се накисна във ваната за половин час и изми косата си.
	Джералдин дойде в ресторанта с петнайсет минути закъснение, седна и се извини.
	— Някакъв кораб е потънал в южния Атлантик. Ние сме главните застрахователи и всичко това се изсипа на бюрото ми десет минути преди да тръгна от офиса. Дори нямах време да отида до вкъщи и да се преоблека. Извинявай за деловото облекло.
	Тя беше облечена в строга сива пола, сако и бледозелена блуза.
	— Изглеждаш страхотно — каза Леони. — Силно заредена.
	Джералдин се усмихна доволна и попита:
	— Е, значи сериалът свърши?
	— Изобщо не е започвал — отговори Леони и й подаде менюто. — Нека първо поръчаме и после ще ти разкажа. Боже мой, имам нужда да разкажа на някого и ти си единствената.
	— Не ти ли платиха? — разтревожи се приятелката й.
	— О, платиха ми — каза Леони със задоволство. — И утре ще изпратя последния чек в строителната компания. Ще бъде един от големите моменти в моя живот.
	Джералдин изучаваше менюто.
	— Умирам от глад — въздъхна тя.
	Час по-късно Леони седеше обляна в сълзи. Беше заклела приятелката си да пази тайна. Обясни, че по някакъв начин нарушава договор, макар договорът вече да е изтекъл. Тя просто трябваше да го изхвърли от главата си. По някакъв начин да го погребе завинаги, после да се опита да се върне към нормален живот. Всъщност нейният живот кога ли е бил нормален.
	Тя изля душата си и когато стигна до края на историята, когато Майкъл, застанал с нея до таксито, й каза: „Ще се видим отново“ и после се отдалечи, тя наведе глава и сълзите бликнаха от очите й.
	Джералдин се пресегна през масата, сложи ръка върху нейната и промълви:
	— Изглежда като на филм. Какво ще правиш сега?
	Леони се овладя, издуха носа си и каза ядосано:
	— Нищо не мога да направя. Документите за развод бяха изготвени преди месец, според условията в договора. Ще мине почти автоматично. Дори няма да се наложи да ходя в съда.
	— Този човек е като животно.
	Леони поклати глава.
	— Не. Той е само машина, изкована от омраза. Наглед може да бъде приятен и в някои случаи — дори забавен. Веднъж танцувах с него на една сватба, чух го да разказва шеги… много смешни шеги. Но два часа по-късно отново беше просто машина.
	Джералдин изглеждаше заинтригувана.
	— Ти изобщо имаше ли някакви чувства към него?
	— Не. Всъщност никога… — понечи да каже Леони и после спря и мълчаливо се втренчи в празната си кафена чаша. Вдигна глава, махна на келнера и поръча още две кафета и два коняка. Не каза нито дума, докато не пристигнаха, въпреки че Джералдин примигваше от нетърпение.
	— Спах в леглото му няколко месеца — продължи най-сетне тя, — но той въобще не ме докосна.
	— Е, и?
	— Е, не знам — сви рамене Леони. — Не знам дали е възможно да бъдеш в такава близост с мъж, без нещо да се случи. Това е нещо повече от безразличие.
	— Той готин ли е?
	Леони се усмихна.
	— Не. Има лице, в което сякаш някой е живял. Ако не друго, то поне отразява един разбит живот.
	— А тялото му?
	— Доста е злоупотребявал с него, но е в много добра форма. Изглежда с двайсет години по-млад.
	Познавайки приятелката си, Джералдин започна да я разпитва.
	— Значи си изпитвала само безразличие? И нищо друго? Бъди искрена, Леони.
	— Струва ми се, през последните два месеца, когато беше добър с мен. Може да е било само реакция на нещо — размишляваше Леони.
	— Какво нещо? Нещо като привързаност? — отпи от коняка си Джералдин.
	— Този вид привързаност, който можеш да почувстваш към някоя горила, затворена в клетка в зоопарка — усмихна се тъжно Леони.
	— Той затворен ли е в клетка?
	— Определено. Или поне чувствата му са затворени от омраза.
	— Привличаше ли те физически?
	Леони отново се усмихна без радост.
	— Да. Няма да отричам това. В него имаше нещо. Завладяващо присъствие. Някаква аура. Той със сигурност привлича физически много жени. Около него има мистерия и това създава физическото привличане. Също и неговата твърдост. Най-мъжественият човек, когото съм познавала през живота си.
	— А Майкъл?
	Леони явно бе мислила и за това.
	— Майкъл е някак по-различен, но в известен смисъл същият. Той също е твърд и държи чувствата си заключени, но аз съм била в клетката с него, когато той беше съвсем уязвим. Моите чувства към него са майчински и зная, че той изпитва към мен същото. Той не е имал майка, преди да се появя аз. В живота му изобщо не е имало жена. Затова ми е толкова тежко… Майкъл има нужда от мен.
	— Но той е казал, че ще се видите отново?
	— Да.
	— Вярваш ли?
	— Да. — Леони отпи от коняка си и вдигна рамене. — Не знам как ще стане, но щом е казал, че ще се видим отново, значи ще стане. В някои отношения Майкъл е твърд като Крийси.


>	47.

	Майкъл лежа неподвижен като камък четири часа. Беше един неделен следобед, две седмици след пристигането на Рамбахадур Рай. От четири часа лежеше върху купчина камъни в градината между палмовите дървета. Не знаеше къде е гурката.
	Всъщност Рамбахадур Рай седеше с кръстосани крака върху равния под на хола и наблюдаваше градината. Но през последния час не гледаше младия мъж. Взираше се в морето, мислите му бяха далеч. Накрая погледна часовника си, вдигна се на крака и излезе. Майкъл не го чу да се приближава. Почувства само докосване по рамото си и глас, който каза: „Камъкът може да мръдне“.
	Вечерта Рамбахадур Рай сготви овнешко с къри. Беше донесъл някои подправки със себе си и след първата хапка Майкъл помисли, че устата му се е запалила.
	— Добро ли е? — попита гурката.
	Майкъл напълни дробовете си с въздух, стисна зъби и кимна.
	— Направих го леко. — Рамбахадур се усмихна. — Зная, че някои хора не го обичат твърде люто. На един британски офицер му трябва поне година в гуркски батальон, за да може да яде къри, както ние го обичаме. — Той се ухили и показа жълти зъби. — Това е традиция сред тях. Смятат се за мекушави, ако го покажат. Повярвай ми, тази първа година минават през същински ад.
	Майкъл пое глътка студена бира и после още една хапка къри. Хвърли поглед към Крийси. Челото му блестеше от пот, но той дъвчеше равнодушно.
	Майкъл си помисли, че Крийси страда. После си помисли, че ако Крийси страда, без да го показва, той също ще го постигне.
	— А сега ще стрелям ли с пушката? — попита той гурката.
	Рамбахадур поклати глава.
	— Утре и в понеделник ще учиш как да я държиш, как да я носиш, как да се грижиш за нея и да я поддържаш. Някога имал ли си любовница, Майкъл?
	На лицето на Майкъл се изписа изненада. Той хвърли поглед към Крийси, който го гледаше заинтересувано, блесналото му чело беше вече мокро. Потта се стичаше по страните му. Той я избърса с кърпата, като продължи да гледа по-младия мъж.
	— Ами да — промълви Майкъл.
	— Колко? — попита гурката.
	— Е, не много — размърда се Майкъл на стола си.
	— Колко?
	Майкъл спря поглед върху купата с къри в средата на масата и замълча.
	— Отговори на учителя си — каза Крийси пресипнало.
	— Само две — едва чуто отвърна Майкъл.
	Рамбахадур кимна доволно.
	— Добре. Значи не си твърде разглезен за новата си любовница, която ще срещнеш утре.
	— Нова любовница!
	— Да, ще я прегръщаш, галиш и ще се отнасяш с нея като с кралица. Дори ще спиш с нея.
	Майкъл започна да схваща за какво става дума. Усмихна се и попита:
	— Как е името й?
	— Името й е Хеклер и Кох, Пе Ес Ге 1, най-добрата оптическа пушка, с която някога съм стрелял. Тя не е от най-новите. Сега имат някакви фантастични оръжия, особено в Америка. Но е силна, на нея може да се разчита и никога на ме е предавала. И ти казвам, Майкъл, тя е по-красива от двете любовници, които си имал, по-красива от всички, които някога ще имаш.
	— Е, и кога ще мога да стрелям с нея? — нетърпение напираше в гласа на Майкъл.
	— Когато я съблазниш — отговори Рамбахадур.
	Той се протегна и премести купата с къри към момчето.
	— Вземи си още малко, Майкъл. Мисля, че кърито ти харесва.
	Майкъл въздъхна незабележимо и се пресегна за бирата си.


	Не я съблазни. Тя съблазни него. На сутринта Рамбахадур излезе от спалнята си с дълъг, ръчно изработен кожен куфар. Сложи го върху масата под зеления навес, нагласи шифровите ключалки и вдигна капака. Тя беше пристегната, поставена в легло от мека велурена кожа. В другите вдлъбнатини имаше дневен мерник, нощен мерник, уред за измерване на скоростта на вятъра и четири пълнителя.
	Рамбахадур разкопча кожените каиши, направи жест към Майкъл и каза:
	— Запознай се с любовницата си.


>	48.

	Крийси усещаше болка в очите от непрекъснатото взиране. Той свали бинокъла, обърна се към Рамбахадур и каза:
	— Сигурен ли си, че е в обсег от четиридесет ярда на югоизток?
	— Да — отговори гурката.
	— Можеш ли да го видиш?
	— Не. Но знам къде е.
	Беше късен следобед и двамата мъже седяха с кръстосани крака на покрива на къщата. Майкъл и Рамбахадур излязоха преди изгрев-слънце. Рамбахадур се върна след изгрева и прекара целия ден на покрива. Крийси ходи до Малта да види Джордж Замит и се бе върнал преди половин час. Отново вдигна бинокъла и огледа терена пред себе си. Сухи камъни, ниски каменни стени и варовикови скали. След десет минути свали окулярите.
	— Добре си се справил, приятелю — похвали го той. — Кога ще направи изстрела.
	— Пет секунди след като му покажа мишената — отговори Рамбахадур. Посочи празната бирена бутилка в скута си.
	Крийси погледна далеч вдясно към двама фермери на около петстотин ярда, които оряха нивата си с малък механичен плуг.
	— Пушката със заглушител ли е?
	— Да — отговори Гурката. — Както знаеш, на такова разстояние, това прави изстрела по-труден.
	— Мислиш ли, че ще успее?
	Рамбахадур кимна.
	— Мисля, че да — после се обърна и погледна Крийси. — Той е добър, приятелю, много добър. — Усмихна се, за да не го обиди: — По-добър е от теб, Крийси… а ти си много добър.
	— Признателен съм ти — промърмори Крийси и отново вдигна бинокъла.
	— Просто се отплащам за едно добро дело — додаде Рамбахадур. — И съм изплатил само малка част от това добро дело. Сега ще изплатя още малко.
	Крийси усети тона на гласа му, свали бинокъла и се обърна да го погледне. Гурката вдигна глава и кимна в пространството:
	— Ще ти кажа нещо за онзи млад човек там. Нещо, което може би знаеш, но по-вероятно не знаеш. Важно е да ти го кажа.
	Крийси мълчеше и гурката продължи с тих монотонен глас:
	— В него има един недостатък. Избрал си го добре и е обучен от най-добрите, но има един недостатък.
	Крийси понечи да възрази, но Рамбахадур вдигна ръка.
	— Чуй ме, Крийси. Да, той лежа там цял ден _Дунга Джусто Басне_. Вярвам, че изстрелът ще е успешен. Наблюдавах го на стрелбището в Малта с пистолет и полуавтоматично оръжие. Той е от най-добрите, които съм виждал. Освен теб с полуавтоматично. — Той се усмихна леко на някакъв спомен. — Освен теб и Гуидо, но ти казвам искрено, приятелю, не бих взел Майкъл със себе си, ако сме само двамата.
	Крийси отново понечи да заговори и гурката отново го спря с ръка.
	— Почакай, приятелю. Слушай по-стария. Слушай един мъж, който е преживял толкова войни, колкото и ти. Слушай един мъж, който те обича, както само мъж може да обича мъж. Недостатъкът е в разума му. Той е създаден от теб, както си създал и всичко друго в неговото психическо и физическо състояние. — Наведе се настрани и леко докосна Крийси по рамото. — Приятелю, само ти можеш да отстраниш този недостатък. Ако го направиш, той ще бъде толкова перфектен войник, колкото изобщо е възможно. Ще бъде и човек, на когото бих поверил живота си.
	— Какъв е недостатъкът? — попита Крийси тихо.
	Рамбахадур Рай отговори също тихо:
	— Ти си го създал. Той би трябвало да те боготвори. А той те мрази.
	— Той ли ти каза това?
	Гурката тъжно поклати глава.
	— Не ми е казвал нищо.
	Пресегна се за бирената бутилка, наведе се силно надясно и я постави на самия край на покрива.
	Пет секунди по-късно тя се пръсна на парчета зад тях.


>	49.

	Тази нощ Рамбахадур се напи. Майкъл ги заведе на вечеря в „Так Сенк“. Преди вечеря гурката изпи шест джина с тоник в бара. На масата Майкъл поръча бутилка сухо италианско бяло вино. Предишния ден звънна на един приятел, който работеше като келнер в ресторанта. Междувременно приятелят беше отишъл в кухнята и бе дал на италианския готвач бутилка „Чивас Регал“. Готвачът измайстори превъзходно пилешко къри, по-люто едва ли бе правил в живота си. Рамбахадур беше впечатлен и признателен. Привършиха бутилката вино и Майкъл поръча нова. Гурката изпи по-голямата част от нея и щастлив отговори на всички въпроси на Майкъл за времето, прекарано в армията. Крийси бе мълчалив през по-голямата част от вечерта, слушаше с половин ухо, ядеше и пиеше малко, мислите му бяха другаде.
	Рамбахадур изпи с кафето си два големи коняка. След като Майкъл гордо плати огромната сметка от рулото десетпаундови банкноти, те станаха да си ходят. Гурката трябваше да се подпре на масата. Преди Крийси да успее да помръдне, Майкъл вече беше до малкия мъж и го подкрепяше с ръка. Те се заклатушкаха навън към колата и Майкъл го вдигна като бебе на задната седалка на джина. Когато се върнаха вкъщи, той вече спеше. Майкъл слезе и остана загледан в него. Усмихна се и каза:
	— _Дунга Джусто Басне._
	Крийси стоеше сериозен от другата страна на джипа.
	— Какво мислиш за него, Майкъл?
	Отговорът на младежа бе бърз.
	— Той е мъж — реагира мигновено Майкъл.
	Когато Майкъл излезе от спалнята на Рамбахадур, Крийси седеше до басейна, загледан в тъмната вода. После се раздвижи, отиде до стената и щракна ключа. Водата се освети в бледосиньо. Майкъл се приближи, застана до Крийси и каза много тихо:
	— Време е.
	— Време за какво?
	— Време е за състезанието.
	Крийси се обърна да го погледне. Усети предизвикателството.
	— Колко дължини?
	— Петдесет.
	— Какъв е залогът? Същата бутилка вино?
	Майкъл поклати глава.
	— Ако победиш — ще направя всичко, което поискаш… всичко — хвърли ръкавицата Майкъл.
	— Аз ще те бия — рече уверено Крийси. Гласът му беше груб и студен като арктически вятър: — Може да си малко по-добър снайперист от мен — той направи жест към покрива зад себе си, — но единственото нещо, което някога си удрял е било мишена или бирена бутилка. Но там — той посочи водата, — там ще те бия.
	Крийси започна да разкопчава ризата си.
	— Ще ти отвърна със същия залог — каза. — Всичко, каквото поискаш.
	Четирийсет и девет дължини те плуваха рамо до рамо. На два пъти Крийси се опита да дръпне. И двата пъти Майкъл ускори замаха си и остана до рамото му. При четирийсет и деветото обръщане Майкъл направи перфектен бърз завой, който бе научил от Крийси. Обръщането на Крийси бе по-бавно. Започнаха последната дължина с три фута преднина за младия мъж. Така и завършиха.
	Стояха в плиткия край, до кръста във водата, гърдите и на двамата се повдигаха. Майкъл каза задъхано:
	— Каква ти беше грешката?
	Крийси пое дълбоко дъх, издиша и изръмжа:
	— Ти ми кажи.
	— Имам по-силен мотив от теб — отговори Майкъл.
	— Какъв е той? Омраза?
	Майкъл се измъкна от басейна, седна на ръба. Все още поемаше въздуха на големи глътки.
	— Не, напротив — каза. — Беше свързан с облога.
	— Какво искаш от мен? — попита Крийси.
	Майкъл вдигна глава, вдиша и каза:
	— Искам да отидеш и да доведеш майка ми.
	— Майка ти е мъртва.
	Майкъл поклати глава.
	— Майка ми не е курва в Малта. Майка ми не е картина на стената. Майка ми е в Лондон — протегна ръка и посочи: — Днес лежах там дванайсет часа като камък, лазиха ме гущери, хапаха ме насекоми, два пъти ми се схващаха пръстите. Не мръднах. Дванайсет часа лежах там и мислех за майка си… В Малта. Висяща на стената. В Лондон. Мислех за единствения въпрос, който зададох на Рамбахадур за теб. Попитах го дали ти си човек, който спазва дадената дума. Той отговори: Да. Аз те бих, Крийси.
	След продължително мълчание, Крийси каза:
	— Би ме… и аз си държа на думата.


>	50.

	— Как си станал толкова мъдър? — попита Крийси.
	Те подскачаха с джипа по неравния път към ферибота. Куфарът на Рамбахадур беше на задната седалка. Гурката търкаше челото си.
	— Какво имаш предвид?
	— Майкъл и недостатъка му. Видял си нещо, което аз не виждах.
	Рамбахадур направи гримаса и каза:
	— Единствените недостатъци, за които знам тази сутрин, са в стомаха и в главата ми.
	— Това е традиция, приятелю — засмя се Крийси. — Винаги трябва да се напиеш след успешна мисия.
	— Какво мислиш да правиш по въпроса за недостатъка? — попита Рамбахадур.
	— Вече го направих. Успях да загубя с малко едно плувно състезание.
	— Кога?
	— Около полунощ, когато ти вече хъркаше в пиянско вцепенение.
	— Е?
	— Е, та изгубих един облог.
	— Аха! — Очите на гурката светнаха. — Затова Майкъл ми зададе онзи въпрос, когато го оставих на оголената скала на разсъмване.
	При ферибота малкият мъж и големият мъж се прегърнаха. Малкият мъж пренесе куфара си през рампата и започна дългото си пътуване обратно към селото в източните планини на Непал. Крийси отиде в „Гленийгълс“, изпи две леденостудени бири и позвъни на пътническия си агент.


>	51.

	Бяха преполовили вечерята, когато на вратата се позвъни. Леони погледна часовника си.
	— Кой ли може да е? Дано не е онова влечуго с молба да му заема малко захар или с някакво друго извинение, за да прекрачи прага.
	Джералдин отмести стола си и стана.
	— Аз ще отворя. Ако е той, ще му напомня, че магазинът на ъгъла е отворен до полунощ.
	Тя излезе в коридора и се изгуби от погледа на Леони. Леони взе бутилката да налее още вино в двете чаши. Чу приглушен говор и после бодрия глас на Джералдин, която извика:
	— Не е влечугото от съседния апартамент.
	— Кой е?
	— Горилата от Гоцо.
	Леони разля от виното на покривката и вдигна озадачено поглед, когато Крийси влезе в стаята. Следваше го Майкъл, а след тях ситнеше Джералдин с блеснали от любопитство очи. Леони се изправи, напълно объркана. Майкъл заобиколи Крийси и я притисна в силната си прегръдка. Тя разбра, че плаче.
	Джералдин предложи закачливо на Крийси:
	— Да ви налея ли питие?
	Необходими бяха няколко минути, за да се успокои ситуацията. Джералдин наля уиски със сода за Крийси и бира за Майкъл и после ловко се заизмъква.
	— Не сме си довършили вечерята — спря я Леони, вече поуспокоена.
	— Няма значение — отговори Джералдин, докато обличаше палтото си. Хвърли на Леони поглед, който казваше: „Обади ми се после или ще те убия!“ и си тръгна.
	Майкъл повдигна капака на тенджерата и вдъхна аромата на задушеното.
	— Храната в самолета беше ужасна — каза той с усмивка.
	— Сядай и яж. — Леони дръпна още един стол за Крийси. Сипа яденето и каза: — Добре че съм сготвила повече. Винаги правя толкова, че да мога да си притоплям още един ден, че и повече. Сега ми кажете какво правите тук?
	— Дойдохме да те заведем у дома — съобщи Майкъл просто.
	Тя погледна Крийси и той кимна. Изглеждаше смутен.
	— Но защо? — попита тя.
	Крийси бе решил да не репетира с Майкъл предварително. Вдигна рамене и тихо каза:
	— Липсва ни твоето готвене.
	Тя се подсмихна.
	— Тогава идете в агенцията и си наемете готвачка. Дори може да я изпратят тук и аз ще я науча как да прави йоркширски пудинг.
	Крийси не отговори. Майкъл го погледна бързо и после призна на Леони:
	— Снощи го бих на петдесет дължини в басейна.
	— Е?
	— Облогът беше, че победителят ще може да поиска от другия всичко, каквото пожелае — обясни Крийси.
	— И затова сме тук — додаде Майкъл. — Беше на косъм, но аз спечелих.
	Тя изгледа първо единия, после другия и се обърна към Крийси:
	— Значи си изгубил някакъв облог и си дошъл да ме вземеш като чувал с картофи?
	— Нищо подобно. — Лицето на Майкъл помръкна. — И двамата искаме да се върнеш.
	Тя все още гледаше Крийси. Той беше забил поглед в чинията си. Вдигна глава и каза:
	— Да, и двамата искаме да се върнеш.
	— Защо?
	— Защото ни липсваш… не е същото.
	Тя продължи да гледа Крийси.
	— Знам, че на Майкъл му липсвам. И на мен той ми липсва, но няма начин да ме убедиш, че липсвам на теб. Няма начин да ме накараш да повярвам, че искаш да се върна.
	Той отново вдигна глава към нея и каза:
	— Нямаше да бъда тук, ако не исках да се върнеш.
	— Вярвам ти — прие думите му тя. — Но причината е в Майкъл, а не в мен.
	Обърна се към Майкъл:
	— Когато те видях да влизаш в стаята, осъзнах, че те обичам като син, но не мога да живея в Гоцо така, както живях преди. Гоцо ми харесва, но не и начина на живот. — Тя заговори, като че Крийси не беше в стаята: — Минаха пет седмици, откакто се върнах тук и знам, че не мога да живея с този мъж. Той ме кара да се чувствам като част от мебелировката или като кухненски робот. Да, беше добър с мен през последните седмици, но това беше изкуствена доброта, може би внушена му от Лора.
	Настъпи мълчание, което най-сетне Крийси наруши:
	— Чувствам привързаност към теб.
	Тя се изсмя подигравателно.
	— Ако е вярно, то това е привързаност, която може да изпитваш към домашно куче.
	Той отново бе свел поглед към чинията си. Храната му остана недокосната. Едва доловимо промълви:
	— Никога не съм имал домашно куче… никога не съм имал никакви домашни любимци — вдигна глава и я погледна.
	Тя го гледаше втренчено. Усети как се издига някаква стена между нея и него. Остави бавно ножа и вилицата си в чинията.
	— Къде сте отседнали?
	— В хотел „Гор“ в Куинсгейт.
	Тя стана и отиде в кухнята. Чуха я да вдига телефона, после няколко тихи, недоловими думи. Върна се и каза на Майкъл:
	— Извиках ти такси. Ще бъде пред входната врата след около три минути. Иди си в хотела, ще говоря с теб утре.
	Майкъл я изгледа, после хвърли поглед към Крийси, който замълча.
	— Разбирам. Ще се видим по-късно. — Майкъл стана.
	След като той тръгна, тя разчисти масата, донесе на Крийси чаша кафе, седна и попита тихо:
	— Кажи ми. Какво значи за теб привързаността?
	Той отпи от кафето си. Беше с точно толкова захар, колкото го обичаше.
	— Не знам. Не съм в състояние да го изразя с думи.
	Тя му се усмихна широко.
	— Ще трябва да опиташ.
	— Какво значи тя за теб? — попита той.
	— Това е нещо, което можеш истински да почувстваш, ако ти отговорят със същото — рече тя, след като помисли.
	Той замълча и когато отговорът му дойде, я порази.
	— Това означава, че ти не изпитваш абсолютно никаква привързаност към мен.
	— Това е мой проблем — отговори тя. — Не мога да реша защо, но изпитвам.
	— Тогава, според твоята дефиниция, тя трябва да е споделена.
	— Може би, но това е блестящо замаскирано — въздъхна Леони.
	— Аз не проявявам външно чувствата си.
	— Познавал ли си много жени? — попита тя.
	Отговорът му беше прям:
	— Познавал съм много физически — не скри той, — дори живях с някои от тях известно време, от няколко дни до няколко седмици. Но обичах само една. Може би това е проблемът през тези изминали месеци. Така и не познавах любовта, докато не срещнах Надя. Така и не разбирах какво значи щастие, това беше само дума. Видях как се роди дъщеря ми. Бях там. Виждам жена си и дъщеря си всеки ден. Виждам как лежат в моргата. В студен ден. Тях виждам, когато се събуждам и когато заспивам. За мен е невъзможно да си помисля отново да обичам жена. Не знам за другите хора, но за мен никога не може да се случи два пъти.
	В малката стая настъпи мълчание, което тя прекъсна с въпрос:
	— Спал ли си с други жени, откакто съпругата ти загина?
	— Да.
	— И изпита ли нещо към тях? Освен секса?
	Той пийна още малко кафе, после изстреля и втория патрон.
	— Харесвам теб повече, отколкото тях. Започнах да те харесвам все повече през времето, което прекара в Гоцо. Но не мога да повярвам, че съм способен отново да обичам. Мисля, че това чувство се разби на пух и прах заедно с бомбата на онзи самолет.
	— Разбирам — кимна тя. — Сега бъди искрен за още едно нещо. Мислиш да ги избиеш, нали?
	— Да.
	— И да използваш Майкъл?
	— Ако се наложи.
	— Значи това е нещо като договора, който имаше с мен? Просто инструмент за отмъщение?
	— Това беше първоначалната идея — усмихна се горчиво той. — Но фактът, че съм тук, показва, че първоначалните идеи невинаги се осъществяват. Знаеш много добре, че щом казвам, че не само Майкъл иска да се върнеш, наистина го мисля. Няма да се чувстваш самотна. Ще се отнасям към теб с… това, което вероятно се нарича привързаност.
	Дълго време между тях цареше мълчание.
	— Къде ще спя? — попита тя.
	— Надявам се да спиш в моето легло.
	— Ще ме докосваш ли?
	— Ако пожелаеш.
	— Ти какво желаеш?
	— Да те докосвам.


	На сутринта тя му поднесе кафе и го събуди.
	— Току-що звъннах на Майкъл. Казах му, че ще го вземем след около час и ще му покажем лондонските забележителности.
	Той се надигна в леглото, протегна се, дръпна главата й към себе си и целувайки я, попита:
	— Какво каза той?
	Тя се усмихна и прокара пръсти по косата му.
	— Каза, че утре е събота и иска да отиде на мача на „Тотентъм Хотспър“. Сигурно портиерът на хотела може да намери билети.
	— Това ли е всичко?
	Тя поклати глава.
	— Не, каза и още някои неща. Но това си е между майка и син.


>	52.

	Блонди нанесе довършителните очни линии с много тънка четчица. После се отдръпна и критично огледа работата си. Доволна направи жест към огледалото, заобиколено от ярки лампи. Леони стана и се приближи. Погледна отражението си и ахна. Взираше се в лицето на красива жена, чиято възраст не бе повече от двайсет и седем или двайсет и осем години.
	Оглежда се дълго, после се обърна и каза:
	— Трябваше да се занимаваш с това професионално.
	Блонди се усмихна. Собственият й грим беше на дебел слой и крещящ.
	— Бях в този бизнес — подхвана тя. — Работех в Рим преди войната като статистка в пропагандни филми за Мусолини. — Тя изви дъговидно вежди. — Всъщност дори спах с него веднъж… е, не точно спах. Свърши за пет минути. Той бе такъв, знаеш ли? Имаше нужда от четири-пет жени на ден и караше по пет минути. Ако войната бе траяла само пет минути, той можеше и да я спечели.
	— Какво стана след това? Остана ли в бизнеса?
	Блонди вдигна рамене.
	— Беше тежко време. Напуснах дома, когато бях на шестнайсет и не можех да се върна. Бях на двайсет и пет, когато войната свърши и не се произвеждаха никакви филми. Намерих си работа, търках подовете в един американски армейски стол. После забременях от един офицер. Той отказа да го признае. — Тя отново вдигна рамене. — Както и да е, то умря при раждането… беше момиче.
	— Съжалявам — въздъхна Леони, — и аз изгубих дете. Какво направи след това?
	Старата жена погледна часовника си и отиде до шкафа с напитки.
	— Крийси и Майкъл ще се върнат след половин час. Да си налеем по чашка и ще ти разкажа. Какво пиеш?
	— Уиски с вода, моля.
	Блонди приготви питиетата. Леони отново се погледна в огледалото и се почуди дали не сънува. Бяха пристигнали от Лондон предишната вечер с един късен полет. На летището Крийси й бе обяснил за Блонди и „Папагала“.
	— Искаш да кажеш, че ще отседнем в бардак? — попита Леони невярващо.
	— Да, но от много висока класа — отговори той с усмивка. — Ако те притеснява, мога да ти запазя стая в хотел.
	— Ами ти и Майкъл?
	— Майкъл и аз ще отседнем в „Папагала“. Блонди е много стара приятелка. Ще се разстрои, ако разбере, че съм отседнал някъде другаде в Брюксел.
	— Ами Майкъл? Ще го заведеш в бардак?
	— Не се тревожи за Майкъл. Ще го наблюдавам. Освен това трябва да се запознае с Блонди и още няколко души там. Не се тревожи, ще ти намеря някой добър хотел наблизо.
	Тя помисли и после поклати глава.
	— Не, ще дойда с вас… при условие че тази Блонди няма да ме хване за работа.
	Крийси обеща тържествено:
	— Няма да направи това, но ще направи нещо друго с теб.
	— Какво?
	— Ще видиш… Ще ти хареса.
	Взеха такси до „Папагала“. Докато минаваха по улиците, Майкъл непрекъснато се въртеше, за да разглежда сградите. Същото беше и в Лондон. Животът му в Гоцо не го бе подготвил за големите градове. Бе поразен от уличното движение, от хората и от всичко наоколо. Едва когато отиде да види футболния мач между „Тотентъм Хотспър“ и „Челси“, възстанови самочувствието си. Като повечето младежи в Гоцо, той жадно следеше успехите на английските отбори. Крийси и Леони знаеха твърде малко за футбола и сред ревовете на трийсет хиляди запалянковци, той им обясни по-съществените правила на играта. Същата вечер Леони го заведе да гледа „Звезден експрес“. Тя познаваше някои от актрисите и в антракта му показа живота на театъра зад кулисите. Той направо загуби дар слово, когато Леони го запозна с няколко прекрасни момичета с лъскави костюми.
	Докато обикаляха улиците на Брюксел, тя се чудеше какво ли се върти в ума му. Тези няколко дни бяха като калейдоскоп от впечатления. А сега няколко нощи престой в напълно автентичен бордей. В интерес на истината, собствените й мисли бяха в пълен безпорядък. Първо, Крийси предложи тя да отлети от Лондон направо за Малта, докато той и Майкъл отидат до Брюксел за няколко дни по работа.
	— Ще го направя, ако настояваш. Но предпочитам да остана с вас. Обещавам, че няма да се пречкам. Освен това, този път не искам да се връщам в Гоцо сама. По-нататък нямам нищо против, но сега за мен е важно да се върнем всички заедно.
	Той се съгласи учудващо лесно.
	Така тя се озова зад вратата на някакъв луксозен бордей и бе представена на една жена, която сякаш бе изскочила от филм на ужасите. Но след няколко минути се поотпусна. Бе представена на Раул, бияча, и на някои от момичетата, които тъкмо си тръгваха за вкъщи. Беше като да пристигнеш на парти, което току-що е свършило. Отидоха в бара, Раул им наля питиета и качи чантите им нагоре по стълбите.
	Обяснението на Крийси беше кратко.
	— Това е Леони, съпругата ми, и Майкъл, синът ми… това е Блонди, стара приятелка… тя е собственичка на това място и, Майкъл, ако не се държиш добре, тя ще те халоса така, че няма да се събудиш до Коледа.
	Майкъл се усмихна, разглеждайки разкошните мебели и интериора.
	— Бихме искали да останем две нощи — каза Крийси на Блонди. — Утре следобед аз и Майкъл трябва да се срещнем с Тирбушон Две и после да отидем до едно друго място. Ще се върнем към шест часа. — Той посочи Леони: — Ще се погрижиш ли за нея? Обещах, че няма да я хващаш за работа.
	— Разбира се, че няма — обеща Блонди.
	— Но има нещо, което искам да направиш с нея — каза Крийси сериозно.
	— Какво?
	— Утре, докато ни няма, я направи да изглежда с десет години по-млада и, ако е възможно, дори по-красива.
	Леони го погледна с учудване, но преди да успее да каже нещо, старата жена я хвана нежно за брадичката и леко дръпна лицето й към светлината. Разгледа го внимателно и после отново го завъртя.
	— Мога да сваля годините и мога да направя красотата й по-ефектна, ако това искаш — усмихна се Блонди.
	— Това е, което искам.


	Блонди донесе питиетата. Настаниха се на два удобни стола и старата жена продължи историята си. След като изгубила детето си, тя навлязла в проституцията. Но било доста трудно. Тя вече не била млада, а дори когато била млада, не била красива. В Италия имало много млади и красиви жени. Един ден друга проститутка, с която работела, й казала, че вербували момичета за известния бордей на Чуждестранния легион в Алжир. Работата щяла да бъде тежка, но парите — стабилни.
	Работата наистина се оказала трудна. В бордея имало над двеста момичета и той бил управляван като военно поделение. Всяко момиче разполагало с миниатюрна кабина и легионерите идвали и си отивали по часовник. Тя описа на Леони как момичетата работели на смени, понякога по осем часа дневно. Било безумно и понякога — болезнено.
	— Там ли срещна Крийси? — попита меко Леони.
	— Да, но не в бордея. Той не ходеше в бордеи. Срещнах го в болницата.
	— В болницата?
	— Да, тогава той беше сержант. Старши сержант. Един от мъжете в неговата рота, испанец, дойде в бордея и го изпратиха в моята кабина. Беше пиян и се държеше като животно. Всички имахме бутони в кабинките си, както сега при мен, в случай на неприятности. С това копеле аз си имах неприятности. Той извади нож, а аз бавно се пресегнах към бутона. Легионерите, които играеха ролята на бодигардове, закъсняха. Бях ранена лошо в стомаха и гърдите и се озовах в болницата. Испанецът бил върнат в ротата на Крийси. Осъдили го на две години в наказателен батальон, но преди това Крийси го пребил почти до смърт. Обаче разбрах това едва по-късно.
	Междувременно Крийси я посетил в болницата. Бил силно притеснен от това, което направил един от неговите подчинени. Донесъл й цветя и шоколад.
	— Така се запознах с Крийси — заключи тя с усмивка.
	Леони се изправи, когато вратата се отвори. Тя заглади синята, дълга кадифена пола и изпъна тежката златиста блуза от китайска коприна.
	Крийси й се усмихна с одобрение. Майкъл гледаше слисано.


>	53.

	Тримата заедно вечеряха в бистрото на Макси. Леони все още носеше дългата пола и копринената блуза и изглеждаше твърде добре облечена сред останалата клиентела. Харесваха й погледите, изпълнени с желание, които й отправяха самотните клиенти. Крийси я погледна и се усмихна.
	— Отговорът е не, Леони. Няма да вземем Блонди с нас в Гоцо.
	— Странно е, но всъщност наистина се чувствам с десет години по-млада — засмя се тя.
	В бистрото имаше само осем маси, застлани с покривки на бели и червени квадрати. Седем от тях бяха заети. Барът беше по дължината на залата, с дванайсет тапицирани с кожа високи столчета. Музиката, която идваше от говорителите, беше от края на петдесетте и началото на шейсетте. Тя огледа Макси зад бара, плешивата му глава и закръгленото му лице, и си спомни как го поздрави Крийси, когато влязоха в бистрото. Беше някакъв странен ритуал. И двамата сложиха ръка зад врата на другия и се целунаха по бузата, близо до устата. Когато Крийси представи Майкъл като свой син, Макси целуна младия мъж по същия начин, но когато представи Леони като своя съпруга, той я целуна по двете бузи. Никол излезе от кухнята, хвърли се на врата на Крийси и го прегръща дълго и силно. Тя беше много красива и за момент Леони почувства пристъп на ревност.
	Когато двете жени бяха представени една на друга, Никол я надари с лъчиста усмивка и силна прегръдка и каза просто:
	— Винаги сте добре дошли тук… или в нашия дом, който е нагоре по стълбите. Няма нужда да гледате менюто. Когато позвънихте сутринта, реших да направя нещо специално.
	После се разшета из кухнята.
	Макси се приближи с една бутилка вино без етикет и с голяма чиния билтунг.
	— Вземам виното от Лаконт — каза той. Ухили се на Крийси. — Билтунгът е от фермата на племенника ми край Булавайо.
	Леони бе излизала на вечеря с Крийси и Майкъл много пъти в Гоцо и два пъти през последните няколко дни в Лондон, но тази вечер тя за първи път почувства, че са семейство.
	— Имам някои въпроси — рече тя.
	— И аз — присъедини се Майкъл.
	— Давайте. — Крийси дъвчеше доволно парче билтунг. — Между другото, това не е направено от говеждо, истинско е. Вероятно е от гну*.
	[* Вид антилопа. — Бел.прев.]
	— Кои са Макси и Никол? — попита Леони.
	— Макси е стар приятел. При това много добър. Воювали сме в Родезия. Ако някой от вас има проблем и аз не съм наблизо, обадете се на него.
	— А Никол? — попита Майкъл.
	— С нея се знаем отскоро, заедно са само от няколко седмици… но повярвайте ми, те са прекрасна двойка.
	Майкъл посочи бутилката вино и попита:
	— А Лаконт?
	— Друг стар приятел… бивш легионер. Има малки лозя в долината на Рона. Един ден, когато всичко свърши, ще му отидем на гости.
	— Един последен въпрос — додаде Леони. — Защо трябва да съм облечена елегантно и да изглеждам с десет години по-млада?
	Крийси наля виното, опита го и кимна с одобрение.
	— Беше едно упражнение — каза й той. — Помниш ли какво ми каза в апартамента си в Лондон, след като Майкъл се върна в хотела.
	— Казах ти няколко неща — отговори тя.
	— Каза ми, че искаш да си част от това, което вършим. След като заспа, размислих върху това и реших, че единственият начин всичко да се осъществи е, ако ти си част от него. Затова на следващата сутрин се обадих на адвоката си да отмени развода. Затова се съгласих да дойдеш с нас в Брюксел. Затова исках да се запознаеш с приятелите ми.
	Настъпи мълчание, после тя се протегна и покри ръката му със своята.
	— Но защо да изглеждам така?
	— Заради един мъж, наречен Кхалед Джибрил.
	Тя видя как лицето му се изопва. Погледна към Майкъл и по изражението му разбра, че той знае всичко за Кхалед Джибрил.
	— Кажи ми.
	— Той е синът на Ахмед Джибрил, човекът, наредил да се постави бомбата на „Пан Ам-103“.
	Крийси й описа накратко организацията на Джибрил и нейната структура. Когато свърши, тя отново попита:
	— Но защо изглеждам така?
	— Защото Кхалед Джибрил има слабост, дори мания за красиви, руси скандинавки. Прекарал е повече от две години, ръководейки бойното ядро на НФОП-ГО в Швеция. Оттам дошла слабостта му. Живял с някаква шведка, която била руса и красива, но го напуснала, като научила, че е терорист. Възможно е да успея да се добера до Ахмед Джибрил чрез манията на неговия син.
	Тя премисли и отбеляза:
	— Но аз не съм красива и руса.
	Крийси погледна към Майкъл, който тутакси възрази:
	— Ти си красива, дори без грима на Блонди.
	Тя му се усмихна и после докосна дългата си, права черна коса.
	— Но определено не съм руса.
	— До утре следобед ще станеш — отговори Крийси. — Толкова руса, колкото най-русата скандинавка. Следобед Никол ще те заведе на фризьор. Между другото, не я питай какво е работила преди да срещне Макси.
	— Няма — каза Леони. — Ти ще ми кажеш ли?
	Той помисли за миг и после отговори:
	— Работила е нещо подобно на това, което работех и аз.
	— Била е наемница? — попита Майкъл с изненада.
	— Нещо такова.
	Млада келнерка, сестрата на Никол, излезе от кухнята с голяма черна тенджера. Постави я в средата на тяхната маса и махна капака.
	— Какво е това? — попита Майкъл, като вдъхваше аромата.
	Момичето гордо каза:
	— Пот-о-фю провансал. По рецепта на баба ми. Готви се на бавен огън цял следобед.
	Те унищожиха храната почти в пълна тишина. Пот-о-фю бе последвано от салата, сирене и после от сабайон никоа.
	— Домашно направена — поясни келнерката сериозно, докато сервираше.
	Крийси се усмихна и каза на Леони:
	— Преди да отворят това заведение, веднъж попитах Никол дали наистина може да готви.
	— Тя е отлична готвачка — потвърди Леони. — Дали би ми дала рецептата за това пот-о-фю.
	— Ако не го направи, няма да платя сметката.
	— Тя е също и много красива. Както и сестра й — промълви Майкъл с благоговение.
	По-късно, когато всички клиенти си бяха тръгнали, Макси и Никол седнаха на тяхната маса. Двамата мъже си говориха за стари приятели и за днешната политика, докато Никол пишеше рецептите за Леони. Майкъл мълчеше, но очите му не се отделяха от младата сервитьорка, докато тя разчистваше масите. Накрая и тя се присъедини към тях, наля си бренди и после попита сестра си нещо на френски. Никол поклати глава. Момичето започна да се препира и тогава Крийси се намеси.
	— Наблизо има дискотека — обърна се той към Майкъл. — Лусет иска да отиде, но след полунощ понякога там ходят разни грубияни и стават неприятности. Казах на Никол, че ти ще я заведеш и ще я наглеждаш. Само гледай да си е вкъщи преди два и тъй като ще се грижиш за нея, не пий повече от две питиета.
	Майкъл се ухили и тогава Крийси му каза нещо бързо на арабски. Младият мъж кимна сериозно, хвана Лусет за ръката и двамата излязоха от ресторанта.
	— Какво му каза? — полюбопитства Никол.
	— Казах му да не се фука.
	— Защо ще го прави?
	— Никой мъжага в дискотеката не може да бъде достоен противник на Майкъл. Нито дори двама-трима. Той много добре го знае. Освен това е с красиво момиче. Изкушението е очевидно.


>	54.

	Беше пролет, един късен следобед, когато сенатор Джеймс С. Грейнджър бе извикан в Белия дом.
	Въведоха го в Овалния кабинет. Президентът го поздрави топло и саморъчно му наля уиски със сода. Къртис Бенет също беше там, сърбаше питие и изглеждаше сериозен и изпълнен с очакване.
	Когато всички се разположиха, президентът каза:
	— Джим, имаме заключителен доклад, че НФОП-ГО са отговорни за атентата над Локърби. Разбира се, използвали са либийци, сирийци и вероятно няколко души на свободна практика. Но те стоят в дъното. — Президентът се наведе напред и продължи строго. — Ти знаеш трудностите при изпълнение на заповед за арест. Трябва да си спомниш също и обещанието, което ми даде преди няколко месеца, когато поиска да наредя на директора да освободи охраната ти. Аз се съгласих. Обеща ми, че когато те помоля да сътрудничиш на ФБР, ще го сториш.
	— Спомням си, господин президент — съгласи се Грейнджър.
	— Сега те моля, Джим.
	— Разбира се, ще удържа обещанието си — потвърди сенаторът.
	— Добре. — Президентът се обърна към Бенет: — Къртис, не искам да знам нищо. Не искам да знам, че сенаторът е замесен по какъвто и да е начин. Дори не искам да знам, че този разговор изобщо се е състоял някога. Не искам никакви Уотъргейти, Ирангейти и всякакви други гейти. Наясно ли си с това?
	— Да, господин президент — кимна твърдо Бенет.
	— Не искам никакви бележки за вътрешно ползване да циркулират из ЦРУ, в които да бъдем споменавани аз или сенаторът. Искам само да получа един ден рапорт, че тези мъже са арестувани или елиминирани от трета, неизвестна организация.
	— Добре, господин президент.
	Президентът кимна, обърна се към Грейнджър със строга усмивка и запита меко:
	— Сега ми кажи, Джим, как ще гласуваш утре по данъчния проектозакон?
	— Разбира се, господин президент — подсмихна се Грейнджър.
	Час по-късно Грейнджър и Бенет се усамотиха в един от кабинетите на Белия дом. Около половин час Грейнджър проучваше окончателния доклад на ЦРУ по атентата в Локърби. Водеше си бележки в един тефтер. Когато свърши, вдигна поглед и попита:
	— Сигурен ли си, че имате безрезервното сътрудничество на Мосад?
	Бенет вдигна рамене.
	— Сигурен съм, че имаме всичко, което те дават на ФБР. Това е единственото, в което съм сигурен.
	— А какво за Би Ен Ди и МИ-6?
	— Важи същото, но съм по-сигурен в МИ-6. След като самолетът се разби над Великобритания и уби някои от нейните граждани, сега те имат по-силен мотив. Работим заедно по проблема. Сега, сенаторе, кажи ми за Крийси и за това какви ги вършите.
	Грейнджър затвори доклада и прибра бележника си.
	— Къртис, през последните месеци Крийси подготвяше екипа си. Не знам какъв е този екип и кой влиза в него, но е нещо като екипа, който той изпрати да наглежда мен. Бих казал, че има добър шанс да раздаде правосъдие.
	— Ще се съглася с това — измърмори примирено Бенет. — Знаеш ли какво точно ще предприеме?
	— Не — отговори Грейнджър. — Нито пък аз. Аз имам две задачи. Едната е да осигуря половината от парите, а другата — да му предавам всяка информация, на която се натъкна — потупа бележките си: — Мисля да отида на онзи конгресен пикник в Европа в четвъртък. Ще си уредя среща с Крийси и ще му предам това. Кога ще започне, можем само да гадаем. Според този доклад, Ахмед Джибрил се е преместил в тренировъчния лагер извън Дамаск. Неговият син Джихад също е там. Кхалед е видян за последен път преди три седмици в Триполи, Либия. Къртис, искам да разполагам с всеки нов рапорт в момента, в който пристигне. Не искам Крийси да мисли, че е сам.
	— Той няма да бъде сам — твърдо отговори Къртис и събра книжата си.


>	55.

	По природа Ахмед Джибрил беше търпелив човек. Това е необходимо качество за един терорист. Но след два месеца в лагера в Ейн Тазур, неговото търпение взе да се изчерпва. Липсваха му светския живот на Дамаск и двете му любовници. На никой от войниците му не беше позволено да води жена в лагера и би било лош пример, ако го направеше. Реши, че прекалено предпазливо е реагирал на заплахата и нареди да го откарат отново в главната квартира в Дамаск с въоръжен ескорт. Взе сина си Джихад със себе си. Другият му син, Кхалед, се върна от Либия няколко дни по-рано. Когато пристигна в главната квартира, първата работа на Джибрил бе да свика съвещание. Присъстваха самият той, двамата му сина и Далкамуни, неговият щабен ръководител. За пръв път им описа ситуацията и им показа досието, доставено от полковник Джома.
	Кхалед бе категоричен.
	— Един човек — подсмихна се иронично той. — Мосад и половината западни разузнавания се опитват да те убият от години. Какво може да направи един човек?
	Джихад кимна в съгласие, но Далкамуни беше загрижен. Прелисти досието и разгледа снимките.
	— Той успешно спря опита ни да отвлечем сенатор Грейнджър — възрази той. — И не бе сам. Очевидно хората с него са добре обучени.
	Но Джихад не беше убеден. Махна с ръка към досието.
	— Те бяха изправени срещу тайфа обикновени престъпници. Не можете да сравнявате мафиотска банда с НФОП-ГО — обърна се към баща си и каза, сякаш се извиняваше: — Трябваше да проведем операцията сами, със свои собствени хора.
	Джибрил поклати глава и отговори твърдо:
	— Щеше да отнеме твърде много време. Освен това нашата сила е тук, в Средния изток и в Европа. — Той се обърна към своя командващ щаб: — Съгласен съм с Хафез. Заплахата трябва да се възприеме сериозно. Всички знаем, че понякога един човек може да направи това, което не може цяла армия. Изпращали сме наши бойци самостоятелно срещу армията на Израел. Те обикновено успяваха, защото са мотивирани от омраза и патриотизъм. — Той махна с ръка към досието на бюрото пред себе си: — Този Крийси има подобен мотив и ако трябва да сме честни, той има по-голям опит и е по-обучен от всички наши войници. Мисля, че не се интересува от собствения си живот, въпреки че е неверник и не мечтае за вечния рай. — Погледна към тримата мъже и после запита: — Някой има ли предложение?
	— Да, трябва първо да го открием и после да го убием — реагира незабавно Кхалед.
	— И как ще го направим? — меко попита Джибрил. — Не знаем къде е неговата база, нито дори на кой континент се намира той. Макар да се опасявам, че в момента може да е в Дамаск.
	Настана тишина, после Далкамуни каза замислено:
	— Но той трябва да има база. Съмнявам се, че ще работи съвсем сам. Трябва да прегледаме миналото му за следи, да открием кои са били неговите приятели и помощници. Знаем нещо за миналото му, така че трябва да се разровим и да намерим указания за настоящето.
	— Как ще стане това? — намеси се Джихад.
	— С търпение и усърдие — отвърна Далкамуни и се обърна към Джибрил. — Ахмед, ще оставиш ли това на мен за ден-два? Нека да помисля. Може да изпратя някого в Европа. Вероятно в Париж. Ако се наложи, ще изпратя Даджани. Той е опитен, интелигентен и търпелив. Ако изпратим него, ще трябва да помолим за сътрудничество полковник Джома.
	— Ще го получим — обеща Джибрил.
	— Ще направя нещо друго… ще жертвам двамата либийци, които ни помогнаха да поставим бомбата.
	— Но защо? — смая се Кхалед.
	— За да заложим фалшива следа — усмихна се тънко Джибрил. — Ще изтървем техните имена и някои улики на нашите контактьори с френското SCEDE. Те веднага ще го предадат на британската полиция и ФБР. Грейнджър, с неговите връзки, ще го вземе от ФБР и ще го предаде на това копеле Крийси и може би той ще смени посоката си и ще се прицели в Кадафи, вместо в мен… Така или иначе, никога не съм харесвал този надут пуяк.
	— Но той не знаеше нищо — възмути се Кхалед. — Ние директно подкупихме хората му в Малта.
	Джибрил сви рамене.
	— Лош късмет.
	Кхалед понечи да каже още нещо, но съзря в очите на баща си страх, нещо, което не бе виждал никога преди. Заглуши протеста си и промърмори:
	— Ще го уредя веднага.
	Джибрил кимна, а на Джихад нареди:
	— Върни се в лагера. Искам да подготвиш операция „Кумеер“, опитай да я започнеш преди края на месеца. Не искам хората да мислят, че не сме достатъчно активни. А ти, Кхалед, искам да останеш тук и лично да оглавиш охраната ми. Твоята задача, приятелю — обърна се той към Далкамуни, — е да откриеш този Крийси… и да го убиеш.


>	56.

	Жорж Лаконт се беше провалил като автор на популярна литература, нещо, което той така и не можа да разбере. Непрестанно водеше война със себе си и едновременно с финансовия си консултант, който му беше и стар приятел.
	— Забрави великия роман — съветваше го агентът му търпеливо. — Ти си един от най-добрите журналисти-следователи във Франция. Всеки сериозен вестник или списание в страната е готов да ти даде поръчки, доходоносни поръчки. А ти си седиш тук в Бретан седмици наред и се опитваш да правиш нещо, което няма да се получи.
	Но Жорж Лаконт беше на петдесет и пет и за него романът беше като раково образувание, което трябва да бъде отстранено. Така че седеше в малката си къща и чукаше на раздрънканата си стара пишеща машина „Роял“, която бе негов неразделен компаньон от трийсет години.
	Но писателите трябва да ядат, а храната струва пари, така че когато неговият агент звънна от Париж и го повика на спешна среща, той нямаше друг избор, освен да се качи на разнебитения си стар ситроен.
	— Намирисва на нещо гнило — беше първата му реакция. — Съставят книга за миналото и настоящето на елитните части по света. Защо просто не се обърнат към военните историци и експерти и защо търсят мен?
	— Търсят теб, защото ще включат и раздел за наемниците — обясни агентът му със заучено търпение. — По една случайност ти си специалист по наемниците… Твоята книга „Вълците на войната“ се смята за доста изчерпателна по въпроса… освен това плащат изключително добре.
	Той въздъхна и разпери ръце.
	— Петдесет хиляди франка плюс разходите е много добра пара за работа, която не би ти отнела повече от месец.
	— Вярно — призна Лаконт. — Но първо е доста съмнително, че такова никакво иранско издателство иска да прави подобна книга. Второ, разделът за наемниците е сведен до три имена: Лудият Майк Хоаре, Джон Питърс и Крийси. Защо не и някои французи като Денар или Родезиеца, Макс Макдоналд? И двамата са все още живи. Носят се само слухове, че Крийси е жив и въпреки това искат да наблегнат на него. На всичко отгоре, искат да получават информацията всяка седмица. Защо?
	— Кой знае? — сви устни агентът. — А пък и кого ли интересува? Получаваш двайсет и пет хиляди франка аванс плюс двайсет хиляди за разходи и остатъка — при завършването на поръчката. Вече имаш каквото ти е нужно за Питър Хоаре, така че всичко, което трябва да направиш е да докажеш слуха, че Крийси е жив. Ако е жив, опитваш се да го намериш и интервюираш. Ако не, закопай слуха веднъж завинаги. Можеш ли да си позволиш да откажеш?
	— Знаеш много добре, че не мога. — Лаконт печално поклати глава. — Трябва поне малко да пооправя превишения си кредит. — Той погледна часовника си и стана с думите: — Ще ти изпратя по десет хиляди думи за Лудия Майк Хоаре и за Джон Питърс до края на седмицата и после поемам към Брюксел. Ако Крийси е жив, следата ще започне оттам.
	Той се обърна към вратата, но гласът на агента му го спря.
	— Не вярваш ли на слуха?
	Лаконт вдигна рамене.
	— Не го отричам, по простата причина че никога не съм вярвал някой да може да убие този човек, освен ако е Божие дело.


>	57.

	Рамбахадур Рай се оказа абсолютно прав в преценката си за Майкъл. След като Крийси се намеси, разумът и концентрацията на момчето се сляха в съвършена хармония с вродените му умения и обучението.
	На осемнайсетия му рожден ден Крийси му купи джип „Сузуки“. Леони му подари часовник „Ролекс Ойстър“. Всички от семейство Шембри дойдоха на обяд и му донесоха стара, но много запазена ловна пушка, която би могъл да използва в началото на лятото, когато гургулиците мигрират от Африка към Европа през Малта. Донесоха и няколко литра от домашното си вино. Беше хубав и спокоен следобед. Крийси опече агнешко месо и цяла риба денси. Майкъл направи голяма купа със салата. На Леони не беше позволено да прави нищо друго, освен да налива виното. Тя си побъбри с Лора и Мария под зеления навес, докато мъжете стояха край барбекюто и си приказваха.
	След обяд заредиха машината за хвърляне на глинени гълъби. Пол и Джоуи бяха много добри и удариха около седемдесет на сто от гълъбите. Крийси и Майкъл уцелиха всичките.
	— Това е невероятно — изкоментира Мария със страхопочитание. — Братята ми стрелят по цяла година. Дори извън сезона. Но никога не биха могли да стрелят така.
	С всяко отзвучаващо ехо от изстрел Леони все повече губеше настроение. Същата сутрин в леглото тя и Крийси бяха правили любов. С всеки път нейната привързаност се превръщаше в задълбочаваща се любов. Но след това Крийси й каза, че след няколко дни той и Майкъл ще напуснат Гоцо.
	Майкъл трябваше да замине за Тунис със своя арабски учител за две-три седмици, за да се учи да живее като арабин. Да яде арабска храна, да знае да се моли като арабин и да свикне с техните обичаи. Крийси отпътуваше за Европа, за да се срещне със сенатор Грейнджър и после да задейства операцията. Докато лежаха на широкото легло, вплетени един в друг, тя попита:
	— Кога ще се върнете?
	Той я погали по рамото.
	— Когато всичко свърши. Може да минат доста седмици.
	— Какво мога да направя? — попита тя.
	— На теб се пада най-трудната роля. Трябва да чакаш тук, в случай че има някакви съобщения. Те винаги ще идват чрез Блонди. По-късно може да ми потрябваш.
	Той погали нейната отскоро руса коса.
	— Ще се опитам да намеря начин да те насоча към Кхалед Джибрил. Може би ще е много опасно и физически неприятно.
	— Искаш да кажеш, че трябва да спя с него?
	Той я погледна в очите и каза меко:
	— Надявам се не, но може да стане необходимо.
	Тя го целуна и отговори:
	— Ще направя каквото е необходимо.


>	58.

	— Писията е позагоряла — отбеляза Крийси, — което е жалко, защото монтрашето свърши.
	Вдигна чашата си и изпи половината кехлибарена течност.
	— Върни я — предложи сенаторът Грейнджър.
	Седяха на една маса до прозореца в „Ривърсайд“ в хотел „Савой“.
	— Ще си запазя апетита за подноса със сирената и няколко чаши от техния портвайн. Минаха десет години, откакто за последен път го пих, и досега трябва да е станал още по-добър.
	През изминалите месеци двамата мъже се сближиха.
	Сенаторът предаде на Крийси последните новини от ФБР. Каза му, че преди няколко часа е позвънил Къртис Бенет. Явно френското SCEDE получаваше информация от източник в Близкия изток, че в поставянето на бомбата са замесени двама либийци, и двамата разузнавателни агенти. Единият, на име Фхима, бил директор на представителството на либийските въздушни линии в Малта по времето на Локърби. След това се върнал в Либия. Имаше предположение, че бомбата е започнала пътуването си от Малта.
	— Възможно е — призна Крийси. — Тези копелета сигурно сътрудничат, но Джибрил е мозъкът. Той никога не би платил на Ролингс онези пари, ако някой друг стоеше зад това. Не, Джибрил остава моята мишена.
	— Съгласен съм — каза Грейнджър. — Е, какви са плановете ти?
	Крийси му разказа, че операцията вече е започнала и че ще извърши „убийството“ след пет-шест седмици.
	Когато сервираха сиренето и портвайна, сенаторът попита как смята да го извърши.
	— Той ще умре от куршум. Това е всичко, което мога да ти кажа, Джим, освен това, че ще стане в Дамаск.
	— Колко е голям екипът ти?
	— Трима сме. Аз, една актриса и един младеж. Тя е моя съпруга, а той е мой син.
	Сенаторът подскочи от изненада. Крийси кимна.
	— Да, моя съпруга. Ожених се за нея, за да се сдобия със син… той е осиновен.
	Това озадачи още повече Грейнджър.
	— Но защо ще използваш тях? Защо не Френк и Макси, или Рене? За бога, тези мъже са най-добрите, дори ФБР признава това.
	— Причините са две. Първо, защото това е много личен въпрос, а жена ми и синът ми сега са ми много близки. Не го очаквах, но така стана. Второ, тази работа няма да завърши с престрелка. Ще има един-единствен куршум, а затова е необходим само един пръст, за да дръпне спусъка. — Той се протегна и потупа червената папка върху масата между тях. — Според това, Джибрил е напуснал лагера в Ейн Тазур с въоръжен конвой преди четири дни и се е върнал в Дамаск. Вероятно се е отегчил в пустинята. Неговият син Кхалед също се е върнал в Дамаск от Либия. През следващите три-четири седмици ще пътувам в Сирия и извън нея, ще осигурявам маскировката си. Знаеш телефона, на който да се обадиш, когато дойдат новини от твоите разузнавателни служби.
	— Ще бъдеш в течение — обеща Грейнджър. — Президентът се е погрижил за това. Иска Джибрил мъртъв и не се интересува как ще стане. Съобщено му е от достоверен източник, че имаш най-големи изгледи за успех. Той не иска да знае нищо повече.
	— Мога да ти кажа само още нещо, Джим. — Крийси отпи от портвайна си. — Ахмед Джибрил ще умре от един-единствен куршум. Хариет, Надя и Джулия са умрели почти мигновено, когато бомбата е експлодирала. Някои биха казали, че бързата смърт е лесна смърт. Смърт, без време да премислиш. — Той пресуши чашата си и погледна сенатора, гласът му стана много студен: — Ахмед Джибрил няма да умре от лесна смърт. Ще умре и ще знае защо. Пътуването му към ада ще бъде осветено от неон. Ще види пламъците от много далече.


>	59.

	„Мулето маринер“ беше превъзходно, както и последвалото го „кок о вин“. По-късно, в бара, Жорж Лаконт топло поднесе комплиментите си на Макси Макдоналд. В отговор получи коняк за сметка на заведението.
	— Наистина ли си вън от бизнеса, Макси? — попита французинът.
	Макси твърдо кимна.
	Лаконт огледа малкото пълно бистро, после се наведе напред и понижи глас.
	— В града съм от няколко дни и се отбих по старите места. Тъжно е да гледаш всички тези размотаващи се, застаряващи наемници, които очакват някаква работа, но тя никога няма да се появи. Това е краят на една ера, Макси… добре си сторил, че си се измъкнал. — Той направи жест към залата зад себе си: — Уредил си си готино местенце. Храната е добра… много добра, а имаш и добра жена. Тук идват ли някои от старите ти другари?
	Макси бършеше една чаша. Той се обърна и я постави на рафта зад себе си, поклати глава и каза:
	— Не. Искам да оставя всичко това зад гърба си.
	— Значи съвсем си прекъснал връзките?
	— Да, съвсем, и като услуга, ще те помоля да не разпространяваш къде съм и какво правя. — Той доля коняк в чашата на французина.
	Лаконт кимна благодарно, отпи и каза:
	— Обещавам, Макси. Вероятно и ти ще можеш да ми се отплатиш с една услуга.
	— Каква?
	Французинът отново се наведе напред.
	— Откакто съм в Брюксел, няколко пъти чух един слух.
	Макси бършеше друга чаша.
	— Какъв слух? — попита той.
	— Че Крийси е жив.
	Макси спря да бърше. Вдигна глава и погледна французина в очите, после сви рамене и каза, без да се замисля:
	— Знаеш как плъзват слуховете. Крийси умря преди пет години в Италия. Би трябвало да знаеш това, ти си специалист — пак се залови за чашите.
	Лаконт се усмихна.
	— Бях специалист до преди няколко години. — Той пресуши чашата си, слезе от стола и въздъхна: — Е, ако някой знаеше, това щеше да си ти, Макси. Предполагам, че е само слух.
	Той посегна към портфейла си, за да плати сметката, но Макси любезно му махна с ръка.
	— От заведението е, Жорж. Приятно ми бе да те видя отново.
	Жорж Лаконт вървеше бавно към хотела си, дълбоко замислен. Бе забелязал, че при споменаването на името на Крийси Макси Макдоналд за миг спря да лъска чашата. Беше нещо като потвърждение. Предишните две вечери той обиколи три бара, посещавани от наемници и екснаемници. Слухът, че Крийси е жив, беше главна тема за разговор. Имаше и продължение на слуха, че Макси Макдоналд тъкмо бил завършил някаква работа с Калар и Милър, Австралиеца. Много доходна работа. Беше ли съвпадение, че и тримата мъже в миналото работеха заедно с Крийси?
	Французинът последователно предлагаше награда на различни хора в трите бара, които беше посетил, да потвърдят слуха. В частност беше я предложил на един южноафриканец и един италианец, които, ако Крийси беше жив, биха дали мило и драго да го видят мъртъв.
	В кухнята на бистрото Макси говореше по телефона с Блонди. Предаде й за разговора си с Лаконт и после каза:
	— Просто му предай, когато дойде. Съмнявам се, че е нещо кой знае какво, но Лаконт би могъл да е прикритие за някого.
	Той затвори, целуна Никол и се върна на бара.


>	60.

	За десет дни Крийси и Тирбушон Две бяха идвали в Дамаск два пъти. Провериха бърлогите и машинарията и в Дамаск, и в Латакия. Крийси бе доволен. Проведоха и няколко срещи с различни малки сирийски експортно-импортни фирми и раздвижиха бизнеса. Силно гримиран, Крийси направи няколко разузнавания в главната квартира на Ахмед Джибрил и в още няколко сгради.
	През това време превърна заведението на Блонди в своя европейска база, но след като се върна от Сирия втория път, получи съобщението на Макси и реши да се пренесе в Лондон. Щеше да използва апартамента на Леони. Но първо позвъни в Гоцо, за да поиска нейното позволение. Тя му предложи да използва и раздрънкания й форд фиеста, за да спести от таксита. Побъбриха си десетина минути и след като затвори телефона, той остана замислен още дълго, като си я представяше в къщата на хълма. После направи нещо импулсивно. Вдигна телефона и й се обади отново.
	— Защо не дойдеш до Лондон за няколко дни? Бихме могли да се поразсеем, преди това нещо да се случи.
	Нейният отговор бе светкавичен.
	— Кога?
	— След четири-пет дни, за да уредя някои работи — засмя се той. — Запази си място за някой полет за края на седмицата. Ще бъда в Лондон утре следобед. Позвъни ми вечерта в апартамента, за да ми съобщиш кога идваш.
	Той отново затвори и после се обади на летището, за да запази място за своя полет.


>	61.

	Майкъл изми ръцете и краката си и последва учителя си през входа на претъпканата джамия. Постлаха молитвените си килимчета едно до друго на прашния под и коленичиха с лице към Мека. Учителят слушаше внимателно как Майкъл наглася интонацията на молитвите си.
	Час по-късно седяха край една сергия с храна и учителят внимателно наблюдаваше Майкъл, докато той ядеше от дузина блюда.
	Учителят беше доволен. След още няколко дни Майкъл щеше да е готов да влезе в която и да е арабска джамия или пазар и да бъде приет като напълно чистокръвен арабин, но такъв, който е прекарал по-голяма част от живота си сред европейска култура. Учителят знаеше възрастта на ученика си и се учудваше на неговата увереност. Той се държеше със самочувствието на трийсетгодишен, много пътувал мъж.
	След като напуснат Тунис, учителят никога повече нямаше да види ученика си. Такава беше уговорката. Учителят не се привърза към своя ученик, но осъзна, че е започнал да го уважава. Крийси щеше да бъде доволен.


>	62.

	В продължение на десет години, през шейсетте и седемдесетте, Пие дьо Уит беше агент на БОСС, прочутите с лошата си слава южноафрикански охранителни служби. Бе полеви агент, действаше предимно в Ангола и Мозамбик и от време на време приемаше платени поръчки за убийства в самата Южноафриканска република срещу ултралиберали, комунисти и всякакви други, които неговите шефове не харесваха. Всичко това свърши, когато го заловиха да се занимава и с изнудване. Изритаха го от службите и следвайки естествения развой на нещата, той стана наемник — първо в Западна Африка, а после и в Югоизточна Азия.
	Беше безсърдечен и безмилостен и обичаше да наранява хората. Обичаше също и парите, а напоследък парите бяха нищожни. Единственото предложение, което получи през последните три месеца, бе да се присъедини към някаква съмнителна банда за обир на малка банка в Люксембург. Той не хареса плана и хората и се отказа.
	До него беше достигнал слух, че се задава някаква работа в Париж. Ставаше дума за превземане на някакъв остров в Индийския океан. Реши да отиде до Париж и да провери. Но на летището в Брюксел промени намеренията си. Тъкмо слизаше от таксито пред залата за заминаващи, когато един мъж мина покрай него. Веднага позна фигурата. Висок и едър. Позна походката. Странна походка, при която стъпалата първо странично докосваха земята. Видя как мъжът влезе в сградата с платнена чанта. Помисли си за френския журналист Жорж Лаконт и предложението, което той му направи преди три нощи в бара на Блум.
	Влезе предпазливо в сградата, очите му огледаха залата. Видя мъжа на касата за билети, дръпна се зад една колона и пусна прокъсаната кожена чанта в краката си.
	Докато наблюдаваше, чувствата на Пие дьо Уит бяха объркани. Неизличима омраза. Страх. Любопитство, което го изяждаше. Омразата се коренеше в един инцидент отпреди много години във Виетнам. Страхът се коренеше в ужасния побой, който му бе нанесен от онзи човек. Счупените кости и седмиците в болница. Любопитството се коренеше във факта, че слуховете се оказаха верни — Крийси беше жив. Къде отиваше? С какво се занимаваше? В отговорите на тези въпроси имаше пари.
	Почака, докато Крийси се отдалечи от касата към паспортната служба. После се доближи до същата каса. Усмихна се на жената на средна възраст, която седеше зад гишето. Беше висок мъж, с пясъчноруса коса и гъста брада със същия цвят. Усмивката му беше чаровна.
	— Струва ми се, че току-що видях приятел да минава оттук. Не съм го виждал от години. Може би ще ми помогнете. Идваше от тази посока. Оттук ли си взе билета?
	Той описа Крийси. Тя кимна и отговори:
	— Да, за Лондон, в два и четирийсет и пет.
	— Бизнескласа или туристическа?
	— Туристическа.
	Дьо Уит погледна към таблото за заминаващи. Освен този в два и четирийсет и пет, имаше още един полет за Лондон в четири и трийсет.
	— И аз пътувам за Лондон, но в четири и трийсет. Има ли някаква възможност да ме прехвърлите на този в два и четирийсет и пет?
	Тя натисна няколко бутона, погледна екрана и кимна.
	— Има няколко места, но само за бизнескласа.
	— Добре — съгласи се той и бръкна за портфейла си.


>	63.

	Фериботът беше привързан успоредно на дока. Рампата изтрака и Майкъл препусна по нея право в обятията на Леони.
	Докато пътуваха към къщи, той с удоволствие й каза:
	— Хубаво е да си у дома. Какво има за вечеря? Писна ми от арабска храна.
	Тя се засмя.
	— Ще те заведа на вечеря навън. В „При Сами“. Специално меню. Има пресен омар и го пази за нас.
	— Защо специално меню?
	Тя го погледна и се учуди колко бързо бе пораснал.
	— Защото утре следобед заминавам за Лондон, Крийси позвъни преди няколко дни.
	— И няма да ме вземеш със себе си — проточи той с явно разочарование.
	Тя забави джипа, за да пропусне едно стадо овце на пътя.
	— Категорично не — отговори тя с усмивка. — Отивам само за три дни. Ще бъде нещо като закъсняло сватбено пътешествие.
	— Добре — съгласи се той отнемайкъде. — Други новини?
	— Нищо. Крийси ще ме инструктира в Лондон, а аз ще те инструктирам, когато се върна. Той каза, че трябва да си готов да пътуваш след около седмица. Иска да отидеш за няколко дни до Малта, да прекараш малко време с „Хеклер и Кох“ на стрелбището. Уредил го е с Джордж.
	По-късно същата вечер те седяха на пристанището, почти не говореха и се наслаждаваха на омара. По време на кафето той погледна часовника си.
	— Да, знам, Майкъл — обади се тя. — Петък вечер е и „Ла Гротта“ ще се залюлее. Но тази вечер ще трябва да прекараш още половин час с майка си.
	Той се ухили, протегна се, покри ръката й със своята и каза с пълна увереност:
	— Бих предпочел да съм с теб тук пред всички други места. — Той направи жест към препълнения ресторант: — Хората, които не ни познават, мислят, че си моя приятелка и всички са луди от ревност… това ми харесва.
	Тя се засмя и отговори:
	— А жените ревнуват от мен моето момченце-играчка. — Лицето й изведнъж придоби сериозен вид и тя се загледа в очите на младия човек, преди да поклати глава и да продума: — Не, Майкъл, ти не си момченце-играчка. Ти си мъж. Гордея се с теб… и се страхувам за теб.
	— Не бива да се страхуваш — каза меко той.
	— Зная, но изпитвам страх… Докато чаках ферибота този следобед, разбрах, че за първи път в живота си съм истински щастлива. Понякога в миналото си мислех, че съм щастлива, но не разбирах тази дума. Тя трябва да бъде съчетана с доволство.
	Изведнъж тя отново вдигна поглед към лицето му и каза:
	— Вярвам, че Крийси ме обича. Не знам защо… но го вярвам… знам, че никога няма да го каже, защото не е такъв… но вътрешно го вярвам.
	Също така сериозно Майкъл потвърди:
	— Аз също го вярвам.


>	64.

	Той я взе от „Хийтроу“ с раздрънкания й форд фиеста. Докато пътуваха в тежкия вечерен трафик към Лондон, каза:
	— Запазил съм маса в „Лу Пескадо“. Имат превъзходни морски деликатеси.
	Тя се засмя.
	— Миналата вечер с Майкъл ядохме омари. При Сами.
	— Ти го разглезваш — каза той строго, но с усмивка. — Е, та къде би искала да отидеш?
	— Какво ще кажеш за онова индийско местенце, до Глочестър Роуд? Наистина обичам хубаво къри.
	— Няма проблем. — Той погледна часовника си. — Да отидем направо там и след това в апартамента. Имам малка изненада за теб.
	— Каква?
	— Просто изненада.
	Тя наблюдаваше големите му ръце върху малкия волан. Пресегна се и докосна лявата му ръка.
	— От какво са тези белези, Крийси?
	Реакцията му бе мигновена. Той дръпна ръката си като опарен. Колата му залитна надясно и почти се удари в един камион в съседната лента.
	Тя се отдръпна шокирана, докато той изправяше колата. Погледна лицето му. Забеляза студеното му изражение. Попита загрижено:
	— Какво казах? Нещо лошо ли направих?
	— Нищо — промърмори той, — просто…
	Тя отново се вгледа в лицето му и видя как той се мъчи да открие точните думи.
	— Ако не искаш да говориш за това, аз те разбирам — каза нежно тя.
	Той поклати глава.
	— Не е това. Просто преди няколко години един човек, седнал до мен в колата, докосна ръката ми като тебе и ми зададе същия въпрос.
	— Жена?
	— Не. Едно младо момиче.
	Те пътуваха мълчаливо, после тя промълви:
	— Момичето в Италия… това, което бе убито?
	— Да.
	Тя докосна ръката му отново и каза:
	— Толкова съжалявам, Крийси.
	Той поклати глава, вдигна ръка от волана и погледна белезите. Тихо й разказа:
	— Стана, докато бях с легиона във Виетнам. Току-що бяхме загубили битката при Диен Биен Фу. Бях пленен заедно с много други мъже от легиона. Марширувахме много мили през джунглата към един лагер за военнопленници. Мнозина умряха по пътя. Аз оживях. В лагера ни разпитваше един млад капитан от Виет Мин, френски възпитаник. Имаше много въпроси. Ръцете ми бяха пристегнати за една маса. Отказах да говоря. Капитанът пушеше много. Нямаше пепелник.
	Пътуваха в пълна тишина, после той я погледна. Отново усети онова чувство за дежавю* и се чу да казва думите, които бе казал на момичето преди години.
	[* Дежавю (фр.) — вече видяно, случило се. — Бел.прев.]
	— Понякога по света стават лоши неща.
	Чувството за дежавю драматично се усили, когато чу отговора й. Тя се усмихна топло, отново докосна ръката му и каза:
	— Но се случват и хубави неща.
	В ресторанта настроението им се оправи. Беше малък, тъмен и интимен. Седяха на една ъглова маса и държаха ръцете си между четирите различни ястия с къри. Не говореха много. Някак си не беше необходимо. Предстоящата операция изобщо не се споменаваше. Кратките им реплики се отнасяха до Гоцо.
	Тя искаше да направи някои промени в градината и да предекорира гостната. Повдигна въпроса нерешително, като знаеше, че цялата къща и градината са планирани от Надя. Това не му направи впечатление.
	— Сега това е твоя къща — каза той. — Трябва да вложиш в нея собствения си характер. Надя би разбрала. — Той направи пауза и леко се усмихна: — Надя би те харесала.
	Усети лекотата, с която той говореше и попита:
	— Тя приличаше ли на Лора?
	— Да, в много отношения. И в много отношения приличаше на теб. — Той рязко смени темата. — Но миналото е минало. Какво искаш да правиш утре?
	Тя помисли и после отговори:
	— Сутринта искам да се излежавам дълго. После искам да отида на пазар. Искам да купя нови платове за тапицерия и завеси и някои неща за кухнята.
	— Искам да сключим една сделка с теб — каза той. — Всичко това ще направиш сама, защото мразя пазаруването, после вечерта ще отидем на кино, ще хапнем някъде, ще отидем в някой клуб и ще потанцуваме.
	Тя се усмихна.
	— Съгласна съм.
	Той успя да намери място за паркиране на улицата срещу апартамента й. Изненадата беше бутилка изстудено шампанско розе.
	— Да го изпием в леглото — предложи тя очарована.
	Съблякоха се, докато се целуваха и почувствали взаимното привличане, легнаха в леглото с две чаши, а шампанското оставиха в кофичка с лед на пода.
	Правиха любов между глътките шампанско и насладата им беше съвършена. Когато заспаха, бутилката беше полупразна. Три часа по-късно тя го събуди, пак се любиха и изпитаха същата наслада. Когато заспаха, бутилката шампанско беше празна.


>	65.

	Той се събуди призори и влезе в банята. Излезе след петнайсет минути, току-що изкъпан, облечен в дълга хавлия. Застана до леглото и загледа спящото й лице, после отиде в кухнята и направи кафе. През следващите два часа, седнал на масата, изучаваше бележки, карти и диаграми и правеше други бележки в малка тетрадка.
	Веднъж или два пъти тя промълви нещо в съня си. Всеки път той ставаше, приближаваше се до леглото и я гледаше.
	В девет часа отиде в кухнята и й направи бъркани яйца и кана с чай. Занесе подноса в спалнята и го остави до нея на нощната масичка. После се наведе и я събуди с целувка. Тя обви с ръка врата му и го придърпа в силна прегръдка.
	— Ти си сладур — каза и чу как той изгрухтя от изненада.
	— Никой преди не ме е наричал така — изправи се и впери поглед в нея.
	Тя се усмихна колебливо и изведнъж в очите й се появиха сълзи.
	— Какво има?
	Поклати глава и с опакото на ръката изтри сълзите.
	— Просто съм толкова щастлива… никога не съм вярвала, че мога да бъда толкова щастлива.
	— Изяж си закуската — каза кисело той.
	Тя се премести в леглото и чаршафът се смъкна до кръста й. Той огледа тялото й и измърмори:
	— Ти си красива.
	— Каза ми това вчера… каза ми и някои други неща. Наистина ли ги мислеше?
	— Мислех всичко, което казах.
	Тя изяде мълчаливо яйцата, върна чинията на масичката и попита:
	— Знаеш ли защо ме обичаш?
	Крийси вдигна рамене, изглеждаше озадачен и тя разбра, че той никога няма да намери думите.
	— Аз ще ти кажа — промълви тя. — Не е защото ме намираш красива. Заради Надя е.
	Той се сепна.
	— Надя!?
	— Да — отговори тя твърдо. — Ти си срещнал Надя, когато си бил на четирийсет. Обичал ли си жена преди това?
	— Не.
	— Знаеш ли защо си я обичал?
	— Не.
	— Надя е била тази, която е събудила и подхранила твоите инстинкти, които не си очаквал, че притежаваш… — обясни тя просто. — Тези инстинкти са останали, дори след като Надя и дъщеря ти са загинали. Без тези инстинкти ти никога не би могъл да се влюбиш в мен. Надя го направи възможно.
	Той седя и я гледа дълго, после обви лицето й с ръцете си и я целуна.
	— Благодаря ти — каза й.
	Ъгълчетата на устните й се извиха в лека усмивка.


>	66.

	Леони позвъни на приятелката си Джералдин и си уреди среща с нея за обяд и за пазаруване. Крийси се облече, проведе няколко телефонни разговора, после отново седна на масата да разучава своите бележки и карти.
	Тя излезе от спалнята, облечена в копринена блуза и морскосини панталони, пъхайки ръце в ръкавите на кремав кашмирен блейзър. Изглеждаше лъчисто прекрасна. Наведе се към него, целуна го по ухото и каза:
	— Ще се върна в четири и обещавам да не изхарча цяло състояние.
	Той се усмихна и я попита:
	— Какъв е парфюмът, който употребяваш?
	— Оскар де ла Рента. Майкъл ми го купил от безмитната зона при пътуването си в Тунис. Харесва ли ти?
	— Ако не се изпариш оттук, ще разкъсам тези дрехи и ще те завлека обратно в леглото.
	Тя се засмя, целуна го по бузата и тръгна към входната врата.
	Той стана.
	— Заслужавам по-добра целувка за довиждане от тази.
	Тя се обърна усмихната, върна се, обви ръцете си около него и го целуна силно и пламенно.
	— Ще отменя срещата с Джералдин, ако искаш — каза тя. — Ще отменя пазаруването, ако искаш. Нищо друго не е важно, освен това да съм с теб.
	Той я целуна още веднъж и после посочи документите на масата. Гласът му бе кисел.
	— Тръгвай. Приятен обяд. И си купи нова рокля. Нещо прилепнало за довечера.
	Тя отново го целуна.
	Той видя как вратата се затваря зад нея, после отиде до прозореца и дръпна встрани белите дантелени пердета. Гледаше я докато пресече улицата, докато се качи в синята си форд фиеста. Беше ясен, светъл ден. Фиестата излезе от мястото, където бе паркирана и се засили надолу по пътя. Вече се отдръпваше от прозореца, когато видя жълто-бял пламък да изригва изпод колата, видя как тя се вдигна на предния си капак. Инстинктивно се сви под прозореца, чу как стъклото се пръсна над него, усети налягане в ушите си, чу глухия, търкалящ се рев на експлозията.
	За по-малко от две минути напълни платнената си чанта и напусна апартамента. Смеси се с тълпата, тръгна покрай хората, някои зашеметени, някои плачещи, някои крещящи.
	Вървя близо десетина минути, чу сирените зад себе си, после влезе в една станция на метрото и хвана влака за „Хийтроу“.


>	67.

	Ахмед Джибрил прочете репортажа и проучи критично вестника. Отново усети тръпката на страха у себе си.
	— Имал е късмет — промърмори той.
	— Не — отговори Далкамуни. — ИРА сбърка. Трябваше да рискуват и да използват радиобомба с малък обхват. Рано или късно щяха да го хванат.
	— Коя е била жената? — попита Джибрил.
	— Засега не знаем — отговори Далкамуни. — Британската сигурност наложи мълчание по случая.
	— Британската сигурност? Мислиш ли, че са замесени?
	Далкамуни сви рамене.
	— Кой знае. Ясно е, че този човек идва за тебе. Много е вероятно и американците да знаят, както и британците. Предполагам, че стоят настрана и само чакат да се случи нещо. Предполагам, че му оказват максимално пасивна помощ. В края на краищата защо не? Жената може да бъде добра следа към него, но те ще покрият работата за възможно по-дълго време.
	Джибрил сведе поглед към вестникарската снимка на разбитата кола.
	— Жалко — промълви той. — Много жалко.
	— Има и още — каза адютантът му. — Французинът Лаконт е прекъснал договора си. Не иска повече да има нищо общо. Може да си сигурен, че е информирал френското SCEDE, които ще информират британците.
	— За какво друго можем да сме сигурни? — попита Джибрил саркастично.
	Далкамуни направи гримаса.
	— Може да сме сигурни, че този Крийси вече е тръгнал насам.
	— Тогава ще умре тук — грубо отговори Джибрил.


>	68.

	Сгъната бяла кърпичка тупна в скута на Майкъл. Грубият глас каза:
	— Достатъчно. Изтрий си сълзите.
	Младият мъж вдигна поглед. Лицето му беше въплъщение на болката.
	Седяха в една стая на пансиона „Сплендиде“ на хълмовете на Неапол. Майкъл последва кратките инструкции, предадени в едно телефонно обаждане от Блонди преди четирийсет и осем часа. Събра багажа си, заключи къщата, взе нощния ферибот до Неапол и после — такси до пансиона „Сплендиде“. Пътуването с ферибота му хареса, срещна млада американска туристка, която възнамеряваше да спи на палубата. Вместо това тя преспа в кабината му. В пансиона го посрещна мълчалив мъж на средна възраст на име Гуидо, който му показа стаята и каза:
	— Крийси ще пристигне скоро. Каза да го чакаш тук.
	Всъщност бяха минали три часа, преди Крийси да се появи. Влезе с каменно лице в стаята, хвърли чантата си на леглото и каза кратко:
	— Майка ти е мъртва. Автомобилна бомба в Лондон, поставена за мен. Вероятно от ИРА, дело е на Джибрил.
	Описа накратко подробностите и тогава сълзите на Майкъл рукнаха.
	Сега Майкъл избърса лицето си с кърпичката и попита:
	— Не се ли върна да провериш?… Сигурен ли си, че е… мъртва?
	— Не. Видях експлозията. Нямаше шанс. — Гласът му леко омекна. — Майкъл, стана за миг. Тя сигурно не е разбрала нищо.
	Майкъл заби поглед в пода, после пое дълбоко дъх, вдигна очи и каза:
	— В нощта, преди да тръгне, вечеряхме заедно в „При Сами“. Ядохме омари.
	— Знам.
	— Тя говори за теб. Знаеш ли колко много те обичаше?
	— Мисля, че да.
	— Ти обичаше ли я?
	— Да… и тя го разбра, преди да умре.
	Крийси стана.
	— Изсуши сълзите си, Майкъл. Мисли за този, който го направи, мисли за Джибрил.


	Вечеряха на откритата тераса на пансиона заедно с Гуидо, на една маса, отдалечена от другите. Под тях примигваха светлините на Неапол, заливът беше зад гърба им. Сервираше им стар келнер. Очевидно познаваше Крийси добре и отдавна.
	Когато седнаха, Крийси кимна към Гуидо и каза на Майкъл:
	— Този човек е твой приятел и приятел на твоите приятели. Можеш да му кажеш всичко, което пожелаеш. Можеш да говориш с него, както говориш с мен. Ако се нуждаеш от нещо… имам предвид каквото и да е… ела при Гуидо.
	Младият мъж вече се беше съвзел, увереността му бе напълно възстановена. Хвърли един поглед към италианеца и после попита Крийси:
	— Какво го прави толкова специален?
	Крийси се усмихна, също и Гуидо.
	— Той е моят най-близък приятел — отговори Крийси. — Беше женен за сестрата на Надя, което значи, че е мой девер. Спасявал е живота ми повече пъти, отколкото мога да си спомня.
	Майкъл погледна италианеца. Беше нисък и квадратен, черната коса посивяваше на слепоочията му, имаше римски нос над широка уста и очи, които виждаха всичко.
	— И ти ли си бил наемник? — попита Майкъл.
	Гуидо кимна сериозно.
	— Да, през по-голямата част от живота си, но след като се ожених, се отказах. Преди Джулия да умре, й обещах, че повече никога няма да убивам и да воювам. Спазвам това обещание. — Той се усмихна и махна с ръка към другите маси и гости. — Така че сега държа пансиона и гледам футбол по телевизията.
	Майкъл огледа италианеца, после се обърна към Крийси и попита:
	— Беше ли добър колкото мен?
	— Да — кимна Крийси, — а с картечница изобщо беше най-добрият.
	— А като снайперист? — попита отново Майкъл с усмивка.
	Крийси вдигна рамене и отговори:
	— Първа класа.
	— Добър колкото мен?
	Крийси бавно поклати глава.
	— Не, но все пак той не бе обучаван от Рамбахадур Рай.
	Лицето на Гуидо изрази изненада.
	— Обучавал си хлапето при Рамбахадур Рай?
	— Беше с него месец и накрая каза, че е много доволен — кимна американецът.
	Гуидо изгледа младия мъж с уважение, а Майкъл каза обидено:
	— И не съм хлапе.
	Гуидо се усмихна, приемайки забележката.
	Старият келнер донесе три големи чинии дребни калмари с ориз и червено вино в бутилка без етикет.
	— Изяжте всичко — каза той на Крийси, — иначе готвачът ще ви убие. Знае, че това е любимото ти ястие и специално прати човек за калмарите.
	През следващите десет минути тримата мъже мълчаливо се хранеха.
	Накрая Майкъл наруши тишината. Изтри устата си с кърпа, хвърли поглед към Гуидо и после попита Крийси:
	— Е, каква ще е следващата стъпка?
	— В определен ден следващата седмица има деветдесет и пет процентов шанс Ахмед Джибрил да присъства на церемония в Дамаск по случай годишнината от основаването на Палестина. Церемонията ще бъде на открито. Ще е силно охранявана, но от разстояние ще е възможно да се изстреля един куршум.
	— Какво е разстоянието?
	— Около петстотин метра.
	— По кое време на деня? — попита Майкъл припряно.
	— Вечерта, точно преди залез.
	— Рамбахадур Рай — реагира мигновено Майкъл.
	— Никога не бих го използвал — отвърна също така бързо Крийси.
	Майкъл поклати глава и каза лаконично:
	— Не става дума да го използваш. Не забравяй, че ти нямаш монопол върху отмъщението. Споменах Рамбахадур заради неговото мнение. Той каза, че съм по-добър снайперист от теб.
	— Това е спорен въпрос — защити се Крийси. — На стрелбище може би. Но ти нямаш никакъв опит в действие. Аз имам достатъчно, както ще ти каже Гуидо.
	— Има разлика — потвърди италианецът. — Човешкото същество не е като картонена мишена. Стрелянето по жив човек може да повлияе на ума и окото.
	— Джибрил не е жив човек — отвърна язвително Майкъл. — Моят ум и моето око ще бъдат хладни и точни. Няма да пропусна. — Колко пушки има в Дамаск? — обърна се той към Крийси.
	— Две.
	— Хеклер и Кох?
	— Да.
	Майкъл се наведе напред и каза напрегнато:
	— Тогава аз ще направя удара. Ти ще бъдеш прикритие. Схващаш ли, Крийси? — Майкъл стана, пусна кърпата върху масата. — Отивам да си легна — каза той. — Крийси, тя беше моя майка.
	Обърна се към Гуидо и каза:
	— Благодаря за чудесната вечеря. Беше удоволствие да се срещнем. Ще послушам Крийси. Ще гледам на теб като на приятел. Надявам се, че ще е взаимно.
	Обърна се и тръгна между масите към вратата.
	— Къде го откри? — попита Гуидо намръщено.
	— В едно сиропиталище — каза кисело Крийси.
	— Толкова ли е добър, за колкото се мисли? Наистина ли е по-добър снайперист от теб?… Виждал съм те да уцелваш човек между очите от шестстотин метра.
	Крийси сви рамене.
	— Рамбахадур Рай е най-великият снайперист, когото познавам. Той смята Майкъл за равен. Той има афинитет към това. То е нещо, с което се раждаш и после се обучаваш за него. Бил е роден за това и после обучен от най-добрия учител в света.
	— А другите оръжия? — попита Гуидо с любопитство.
	— Много, много добър — отговори Крийси. — Превърнах това хлапе в машина за убийства. И в известен смисъл е прав. Нямам монопол върху отмъщението. Той обичаше Леони и по свой начин обичаше Надя и Джулия. И може би го водя към собствената му смърт. — Гласът му звучеше мрачно: — Сякаш над мен тегне проклятието на смъртта.
	Гуидо каза тихо:
	— Винаги е било над нас. Родени сме с него.


>	69.

	В Дамаск Ахмед Джибрил вечеряше в главната си квартира със своите двама синове, с Далкамуни и с полковник Джома.
	В нощния влак от Рим за Париж Крийси вечеряше във вагон-ресторанта със своя син Майкъл.
	Разговорите и на двете маси, на около хиляда мили една от друга, засягаха една и съща тема.


	— Няма да променям програмата си — настоя Джибрил. — Утре ще отида до лагера и ще приветствам за сбогом нашите бойци, които отиват на операция „Кумеер“. Те отиват на почти сигурна смърт. Не мога да изпратя хора на смърт и сам да се покрия.


	— Неговата главна квартира е непробиваема — отбеляза Крийси, докато влакът забавяше скорост, за да навлезе в подножието на Алпите. — Той е уязвим само когато я напусне.
	— Сигурен ли си, че ще я напусне? — попита Майкъл.
	Вагон-ресторантът беше полупразен и масите наоколо бяха свободни. И двамата си бяха поръчали стейк о поавр като главно блюдо и след като стюардът го сервира, Крийси отговори:
	— Двайсет и пет процента съм сигурен, че ще присъства на церемонията, която отбелязва годишнината от основаването на Палестина в края на следващата седмица. — Той погледна младия мъж и попита: — Какво значи Саабат ел Кхоухаада?
	Майкъл преглътна къс пържола и отпи от виното.
	— Значи Площад на мъчениците. Там ли ще се състои церемонията?
	— Да.
	— И ти имаш пусия на около петстотин метра оттам?
	— Да. И от там има видимост към площада. Майкъл, пий виното бавно. Хубаво вино е, наслаждавай му се, не се наливай.


	Кхалед Джибрил беше настроен скептично. Пресегна се към вдигащата пара купа, взе парче овнешко и го задъвка.
	— Няма от какво да се плашим — смотолеви той. — Ние сме на собствена територия. Дори Мосад не могат да се внедрят тук. — Погледна баща си: — Не си живял толкова дълго, за да бъдеш убит от един човек.
	Полковник Джома пиеше уиски с вода, докато се хранеше, единственият от тримата, който се докосваше до алкохола. Той разклати чашата си и отбеляза:
	— За Мосад има една теория. Теория, че те никога не са опитвали да премахнат когото и да е от важните палестински водачи.
	— Това е шантава теория — каза ядно Джихад. — Те са експерти по атентатите.
	— Това е вярно — каза полковникът. — И са убивали много хора. Немските учени, които работеха за Насър в Египет, когато се опитаха да подобрят управляемите ракети. Френските и швейцарските учени, които работеха със Саддам Хюсеин в Ирак по неговата ядрена програма. Наскоро те убиха канадски експерт по балистика в Брюксел. Беше убедил Саддам Хюсеин, че може да му построи артилерийско оръдие, достатъчно силно, за да пусне химически снаряди в която и да е част на Израел. Но Мосад не са убили нито един палестински лидер през последните петнайсет години.
	Всички се замислиха върху това, а Кхалед попита:
	— Защо?
	Полковникът разпери ръце и каза:
	— Теорията е, че терористичната дейност срещу невинна трета страна предизвиква съчувствие към нейните каузи на Запад. Накратко, те вярват, че хора като твоя баща и Абу Нидал работят по особен начин в интерес на Израел.
	— Всъщност, полковник, вие твърдите, че нашата охрана никога не е била изпробвана — учуди се Джибрил.
	— Така е — съгласи се Джома.


	Майкъл вдигна поглед към извисяващите се заснежени върхове на Алпите. За първи път виждаше сняг. Минаха няколко минути, после той пренасочи вниманието си.
	— Пусията в сградата ли е?
	— На покрива — отговори Крийси.
	— Значи ще бъдем открити.
	— Само отчасти. Всички сгради в радиус триста метра от Площада на мъчениците ще бъдат напълно подсигурени. На всеки покрив ще има войска и полиция.
	Стюардът донесе десерт от профитероли и прясна сметана. Майкъл лакомо се натъпка, после отбеляза:
	— Значи затова трябва да направим удара от петстотин метра… вън от охранявания периметър?
	— Именно.


	Кхалед извади тетрадка и писалка.
	— Трябва да знам движението ти през следващите дни — каза на баща си и направи първата бележка. — По кое време ще ходиш утре в лагера?
	— По кое време тръгват бойците? — попита Джибрил.
	— Час след залез — отвърна синът му.
	— Значи ще пристигна в лагера час преди залез-слънце — заяви Джибрил.
	Кхалед си отбеляза в тетрадката, после отново вдигна поглед. Джибрил махна с ръка към него и каза сухо:
	— Ще ти съобщя подробностите по моето движение утре.
	Далкамуни се намеси в разговора:
	— Ще присъстваш ли на церемонията следващия петък?
	— Разбира се — отвърна Джибрил. — Не може да бъде другояче.


	Крийси и Майкъл се върнаха в спалното купе в пулмановия вагон. Майкъл се качи на горното легло. Не можеше да заспи.
	— Буден ли си? — повика той тихо Крийси.
	Гласът на Крийси се чу от долното легло.
	— Да. Какво има?
	— Просто не мога да заспя.
	— Ще свикнеш — отговори Крийси. — Колкото до мен, аз спя във влак по-добре, откъдето и да било.
	Те помълчаха. След малко Майкъл пак се обади:
	— Предполагам, че си намерил начин да се доберем до покрива на сградата?
	— Разбира се.
	— И как ще слезем от него?… След удара.
	— Едната страна на сградата гледа към тясна безлюдна алея. Не е много използвана. Ще вземем въжета и след удара ще се спуснем с рапел надолу. Джордж Замит ми каза, че го правиш добре.
	Крийси чу доволния смях на Майкъл.
	— Но наоколо ще има много силна охрана. Как въобще ще влезем в Дамаск? — изрази съмнение Майкъл.
	— Аз ще вляза по море. От Кипър към Латакия. Ти ще отидеш с туристическа група от Турция. Студент си по археология. Сирия е рай за археолозите. Пътуването ти свършва в Дамаск, после ще си тръгнеш и ще се срещнем в бърлогата.
	След кратко мълчание, Майкъл попита:
	— Какво ще правим в Париж?
	— Ще се срещнем с Тирбушон Две. Той ще ни даде последните новини за Дамаск, паспорти, документи и малко куршуми.
	— Куршуми?
	— Да. Много специални куршуми. Сега спи.


>	70.

	Седяха в хола на един от апартаментите на хотел „Морис“ в Париж. Тирбушон Две им даде паспорти, билети и написано на машина упътване и за двамата. Подаде на Крийси и малка дървена кутия. Крийси я отвори. Вътре бяха поставени четири куршума със сребърни върхове, на които бяха издълбани малки кръстчета.
	Докато Крийси ги разглеждаше, Тирбушон Две обясни:
	— Колкото по-скоро се използват, толкова по-силно действат.
	Майкъл погледна изненадано.
	— Какви са? — поинтересува се той.
	— Куршуми — лаконично отговори Крийси. — Специални куршуми за Джибрил. Ще ти обясня после.
	— Сигурен ли си за разстоянието? — попита Майкъл.
	— Приблизително толкова е — каза Крийси. — Но преди това ще го измеря. Също и ъгъла на наклона. После ще можем да нагласим окулярите на пушките.
	— _Дунга Джусто Басне_ — усмихна му се Майкъл.
	Крийси отвърна на усмивката му, но изглеждаше смутен. Майкъл доста се изтъкваше. Вече не беше обучаваният, а почти партньор. Така и продължи:
	— Ще имаме ли там скоростомер за вятъра?
	— Да, „Джаскар“. Изключително точен.
	Майкъл наведе глава, умът му трескаво прехвърляше думите на Рамбахадур Рай. После погледна Крийси:
	— Идеята е да използваме заглушители?
	— Това е оптималната ситуация — раздразнено отговори Крийси.
	— Ако страничният ветрови фактор е по-голям от пет възела, заглушителите трябва да отпаднат. При петстотин метра отклонението ще е голямо за заглушители. Сцеплението е повече — разсъждаваше Майкъл.
	Крийси погледна към Тирбушон Две, който се подсмихна и отбеляза:
	— Той изглежда знае всичко.
	— Той е един многознаещ малък задник, но в този случай е прав — съгласи се Крийси.
	Тирбушона си тръгна в осем вечерта с кратко сбогуване:
	— Късмет и успех!
	Майкъл трябваше да хване полета за Анкара в полунощ. Крийси го закара до летището и двамата за последно вечеряха заедно във филиала на „Максим“, с изглед към пистите и рулиращите самолети. Ядяха почти без да разговарят, и двамата потънали в мислите си. Изядоха по дванайсет стриди и топчета от агнешко. Крийси поръча бутилка „Лакроа померол’61“. Докато келнерът го преливаше в гарафата и после пълнеше чашите им, Крийси каза на Майкъл:
	— Това вино е подарък от един човек, който се казва Джим Грейнджър.
	Майкъл го погледна въпросително.
	— Той е приятел — обясни Крийси, — добър приятел. Много влиятелен човек в Америка.
	— Защо си купува такова вино?
	— Жена му беше на „Пан Ам-103“ — отвърна Крийси. — Той знае какво правим. Помагаше ни през цялото време. Когато всичко свърши, ще се запознаеш с него. — Кой знае защо Крийси добави: — Жена му се е казвала Хариет. Нямали деца.
	Крийси не изпрати Майкъл до залата за заминаващи. Сбогуваха се пред ресторанта. Прегърнаха се, Крийси сложи дясната си ръка върху лявата буза на Майкъл, целуна го силно в ъгъла на устата и се отдалечи.


>	71.

	Майкъл се събуди рано след пълноценен сън, въпреки влагата и непрестанното жужене на комарите в стаята. Облече се и нагласи около главата си ленения шал.
	Предишния следобед туристическият автобус пресече турската граница със Сирия и след няколко часа беше пред хотел „Барон“ в покрайнините на Алепо. Групата млади студенти по археология от Сорбоната и други парижки университети се струпаха във фоайето на хотела и Майкъл за втори път улови погледа на млада французойка. Забеляза я веднага, щом напуснаха Париж, и реши да я опознае преди края на пътуването.
	Докато сирийският гид им даваше напътствия, Майкъл мислеше за мисията си. Следващите няколко дни щяха да бъдат последните, в които можеше да си почива и да се забавлява.
	В автобуса гидът разгъна карта на града, докато пътуваха по широките улици, покрай паркове и ресторанти от висока класа. Слязоха при Цитаделата и се уговориха да се срещнат отново рано следобед, за да продължат екскурзията. Дотогава можеха да разглеждат забележителностите сами.
	Майкъл се втурна да не изпусне шанса си, когато кестенявата французойка се обърна, за да се отдалечи от групата.
	— Знаеш ли, че не е умно такава красива европейка да върви сама по тези улици?
	Тя изглеждаше необщителна, но Майкъл знаеше, че няма да откаже компанията му. След минути вече си бъбреха. Казваше се Натали.
	Разхождаха се, завладени един от друг. Сергиите на обширния покрит пазар бяха отрупани с всевъзможни неща — от храна и парфюми до сребърна и златна бижутерия. Ароматът на кардамол и карамфил се носеше от купчините подправки и обелки шамфъстък хрускаха под краката им. Виковете на амбулантните търговци и продавачите с табли и колички изпълваха утринния въздух.
	Майкъл гледаше като замаян, докато Натали минаваше от сергия на сергия. Бялата й ленена рокля без ръкави се развяваше след нея със съвършена грациозност. Смехът й отекваше сред пазара, докато се възхищаваше на красивите бижута и разноцветните копринени и памучни платове. Обзет от нейната жизнерадостност, смехът му ехтеше заедно с нейния през целия следобед.
	На следващия ден ходиха до Крак дьо Шевалиер, по крайбрежието на Латакия, през градините и високите кипариси. Осемстотингодишният замък на рицарите беше една от най-интересните забележителности в Сирия и Майкъл се наслади на факта, че знае повече от техния екскурзовод.
	— Правиш го толкова по-увлекателно, Майкъл. Екскурзията започва да ми харесва — отбеляза Натали.
	Три военни изтребителя профучаха ниско над главите им. Подсещане, че Ливан е само на няколко километра. Вървяха ръка за ръка към кулата на замъка, откъдето се виждаха заснеженият връх Корнет ас Сауда в Ливан на юг и долината Нахр ал-Кабир — на изток.
	Майкъл беше толкова завладян от гледката и компанията на момичето, че предстоящата операция временно избледня в мислите му. Скоро отново бяха в автобуса обратно към Дамаск.
	Вечерта, докато лежеше в хотелската си стая и премисляше събитията през деня, той почти не чу как вратата се отвори и затвори. Видя Натали, която идваше към него с две бири в ръце.
	— Изтощена съм от цялото това ходене днес и тъй като ти каза, че няма да излизаш, донесох ти нещо освежаващо.
	Тя се приближи и седна на леглото. Майкъл настръхна. Усети, че се отказва от едно почти сигурно романтично изживяване. Момичето го привличаше, но той си мислеше само за това, че тя може да е агент и може би знае за неговия план. Мислите му се насочиха към Крийси, към гнева и омразата, и към всичко, което го вдъхновяваше по пътя му. Помисли за Леони и за последната им вечеря в „При Сами“. Тя бе единствената жена, която го обичаше, обичаше го като майка и се отнасяше към него като към син. Джибрил унищожи тази мечта и сега Майкъл щеше да унищожи него.
	Погледна Натали. Никакви чувства не се изписваха на лицето или в очите му.
	— Не можеш да останеш — каза студено той. — Моето пътуване завършва и повече няма да ме видиш. Повярвай ми, прекарах чудесно, но не ме питай за нищо.
	Той стана от леглото, отиде до вратата и с жест я подкани да си тръгне.
	Объркването й премина в гняв.
	— Сигурно си гей — озъби се тя и гордо излезе.


>	72.

	Фериботът от Кипър влезе в дока на Латакия рано следобед. Сирийските паспортни и митнически служители пристъпиха на борда с обичайния си бюрократизъм; след два часа Крийси понесе чантата си по мостчето. Нощното пътуване му беше харесало. Храната бе поносима и на борда имаше малко казино, държано от някакви млади лондончани. За два-три часа спечели триста лири. Преди да се качи на борда, бе сменил вида си, като си боядиса косата черна и добави мустак.
	Взе такси до пазара и после вървя пеша триста метра до бърлогата. Беше апартамент с една спалня на третия етаж в модерна пететажна сграда. В малката кухня отвори вратите на шкафа над мивката и размести консервите с храна. В една ниша отзад се намираше машинарията. Извади оръжията и ги провери внимателно, после ги върна обратно и подреди консервите.
	Половин час по-късно се качи на автобус за Дамаск. Пристигна точно в десет часа и преди да отиде до другата нелегална квартира, огледа сградата на „Ел Малек“. Застана на завоя на улицата, на около двеста метра от кръстовището със „Соук Кароуджа“. Беше олющена десететажна административна сграда с голям ресторант в приземния етаж. Бяха изнесени маси и на улицата. Седна на една свободна маса и си поръча кафе. Прецени на око височината на постройката. По-късно щеше да купи въже, с което щяха да се спуснат долу. Ресторантът и улицата пред него все още бяха доста оживени. Между пешеходците се мяркаха униформени, войници и полицаи. На отсрещната страна на улицата имаше редица спретнати магазинчета, в които се продаваше всичко — от домакински уреди до облекло. Движението беше натоварено.
	Изпи кафето си и извървя няколкостотинте метра до бърлогата, близо до пазара. Беше апартамент с една спалня на втория етаж на стара сграда. Първо бутна настрани скрина в спалнята и провери машинарията в кухината отзад. Отиде доволен в кухнята, отвори си една месна консерва, затопли я в тигана и яде, докато мислите му се въртяха към предстоящите дни. Ако всичко вървеше според плана, утре Майкъл щеше да звънне на вратата в девет часа сутринта.


>	73.

	Майкъл закъсня с пет минути. Като следваше указанията, той донесе яйца, хляб и мляко, прясно пиле, картофи, моркови, половин кило говеждо филе и зелка. Носеше и две бутилки ливанско вино, които не бяха включени в инструкциите. Крийси не се разсърди за виното. След като стовари продуктите на масата, двамата мъже се прегърнаха, после прибраха храната, извадиха цялата машинария и й направиха двойна проверка. Майкъл държеше оптическата пушка като жена, прегръщаше я и я галеше, притискаше приклада до рамото си, опирайки лице в черното дърво.
	Крийси го гледаше и мърмореше:
	— Разстоянието е голямо.
	Майкъл бавно свали оръжието върху леглото, изгледа го и го увери мрачно:
	— Няма да пропусна… повярвай ми, Крийси. Няма да пропусна.
	За обяд опекоха пилето и отвориха едната бутилка. Докато похапваха, Крийси разпита младия мъж за пътуването му. За хората около него. Майкъл разказа за френското момиче и за това как я беше изпъдил предишната нощ.
	Крийси изглеждаше доволен. Вдигна чашата си и каза:
	— Да оставим това, докато всичко свърши. Ако излезем от тук живи, ще отидеш на почивка в Кипър.
	— Как преценяваш шансовете? — попита сериозно Майкъл.
	— Петдесет на петдесет — отвърна отмерено Крийси. — Преценявам това съотношение като добро.
	Следобед напуснаха апартамента поотделно и тръгнаха в различни посоки — Крийси към Площада на мъчениците, а Майкъл — да огледа сградата на „Ел Малек“.
	Крийси гледаше работниците, които издигаха платформи за трибуните на Площада на мъчениците, където щеше да се състои церемонията. Стоеше по средата между тях и сградата на „Ел Малек“. Можеше да види ъгъла на покрива. Изглеждаше много далеч. Пресметна грубо ъгъла от върха на сградата към платформите: някъде между двайсет и двайсет и пет градуса. Щеше да е важно, когато нагласяват окулярите на пушките.
	Майкъл беше в ресторанта на сградата. Доизпи кафето си и небрежно влезе във фоайето. Близо до входа имаше старо дървено бюро, зад което седеше възрастен портиер. Тирбушон Две им беше казал, че портиерът си тръгва в шест часа вечер. Входните врати не се заключваха, защото от ресторанта също имаше вход към фоайето. Срещу вратата имаше асансьор, а вдясно беше стълбището. На тавана на сградата имаше врата към покрива, също незаключена. Майкъл излезе и тръгна по улицата към Площада на мъчениците.
	Крийси вече си бе тръгнал, за да измери с крачки разстоянието от подиумите до гнездото. Излезе около петстотин и двайсет метра.
	Майкъл също застана между платформите и „Ел Малек“. Също пресметна разстоянието и реши, че е доста. Върна се по стъпките си обратно и после, като следваше инструкциите, измери разстоянието от сградата до бърлогата им. Засече времето. Беше малко над петстотин метра и при бързо ходене му отне шест минути.
	Крийси вече се бе върнал в апартамента. Прекараха останалата част от следобеда като преговаряха процедурите, кодовите думи и непредвидените ситуации.
	Тази вечер Майкъл сготви вечерята — пържоли, ориз и зеленчуци. Накрая Леони бе успяла да убеди младия мъж да не яде загоряло препечено месо. В сиропиталището яденето винаги беше загоряло и той просто бе свикнал с този вкус. Сега правеше пържолите леко сурови отвътре и си мислеше за Леони. Трябваше да се хранят солидно следващите четирийсет и осем часа. Ядяха мълчаливо. Майкъл беше гладен, спокоен и уверен. Крийси бе в особено настроение. Младият мъж го поглеждаше учудено от време на време.
	Само Гуидо би го разбрал. Винаги беше такъв, преди да влезе в бой: много тих, замислен и вглъбен в себе си. Връщаше се към миналото. Мислеше за времената, за опасностите. Мислеше за мъртвите… за многото мъртви. В този момент се опитваше да не вижда Майкъл като един от тях. Знаеше, че шансовете да уцелят Джибрил са добри, но че шансовете самите те да се измъкнат живи, са нищожни. В този миг съзнаваше, че е създал машина за убийства, но тази машина бе станала част от него самия. Надя бе мъртва. Джулия бе мъртва. Леони бе мъртва. Би направил всичко по силите си, за да е сигурен, че Майкъл няма да умре. За миг си помисли дали да не остави Майкъл в апартамента, докато отиде да свърши работата сам, но бързо отхвърли идеята. Майкъл бе прав: той нямаше монопол върху отмъщението. И Рамбахадур Рай е прав: Майкъл беше по-добрият снайперист. Но ако се наложеше, щеше да даде живота си, за да спаси своето творение.


>	74.

	Прекараха целия следващ ден в апартамента, не ядоха нищо и пиха само вода в умерени количества. В седем вечерта събраха нещата в продълговата платнена чанта. Всичко първо бе подредено на леглото и проверено. Двете оптически пушки с телескопични мерници и заглушители, скоростомерът за вятър „Джаскар“, четирийсетметровото въже, пластмасови бутилки с вода и глюкоза, шишенце с хапчета „Некседрин“, за да ги държи будни. Шишенце с „Пайрон“, което щяха да изпият преди „удара“. Хапчета, които щяха да успокоят нервите и ръцете им. Хапчета, които са забранени за най-добрите световни играчи на снукър* и стрелците, но които те понякога вземат. Две дебели вълнени одеяла, малък, но силен бинокъл. Два черни вълнени пуловера, два чифта фини черни памучни ръкавици, две фенерчета, осем резервни батерии, дванайсет квадратни метра камуфлажно платнище и накрая — дървената кутийка с четирите специални куршума. Щяха да носят дълги до глезените арабски роби, под които да скрият оръжието и навитото около кръста им въже. Единственият им път за измъкване от сградата.
	[* Вид билярд с по-широка и дълга маса и с по-дълги щеки. — Бел.прев.]
	Тръгнаха поотделно, малко след десет часа. Крийси излезе пръв. Преди да отвори вратата, прегърна младия мъж и каза:
	— Каквото и да се случи, Майкъл, ти наистина си мой син и винаги ще бъдеш.
	— А ти си мой баща — отвърна Майкъл в рамото на големия мъж.


>	75.

	Вечерта беше ясна.
	Беше ясна и Крийси пиеше кафе в ресторанта на приземния етаж на сградата. Беше близо до вратата.
	На отсрещната страна на улицата, сред движението, мерна Майкъл, който седеше на маса пред едно малко кафене. Платнената чанта беше в краката му. Ресторантът беше пълен, някои от клиентите му — в арабски роби, някои — в официални делови костюми. Открит камион, пълен с войници, мина пред Крийси. Отсреща на улицата мързеливо се разхождаше полицай с пистолет в кобура на бедрото. Крийси наблюдаваше главния вход на сградата. През следващия половин час излязоха няколко души. Поръча си още едно кафе и започна бавно да отпива от него. Следващите петнайсет минути от вратата не излезе никой. Накрая Крийси вдигна ръка и няколко пъти приглади косата си. Видя как Майкъл стана и вдигна чантата. Младият мъж пресече улицата, като лавираше между колите. Без да поглежда към Крийси, влезе право през страничния вход на ресторанта.
	Пет минути по-късно Крийси безшумно изкачи десетте етажа на сградата. Майкъл чакаше горе, до вратата за покрива. Платнената чанта беше в краката му. В дясната му ръка имаше „Колт 1911“ със заглушител. Крийси вдигна робата си и измъкна своя колт. Кимна на Майкъл, който се пресегна, завъртя дръжката и бутна вратата. Мина през нея приведен, държеше пистолета пред себе си. Клекна и бързо огледа покрива. Вдясно се намираше асансьорната шахта, а до нея имаше голям кръгъл резервоар за вода. Огледа се. Другите сгради бяха по-ниски. В радиус от триста метра нямаше кой да ги види. Направи жест зад себе си. Майкъл дойде до вратата приведен, носеше чантата. Затвори зад себе си, разкопча чантата и извади гумените клинчета. Третото пасна. Той го набута под вратата с дланта си. Отне им три минути да се подготвят. Първо разстлаха черните одеяла едно до друго на края на покрива, после разопаковаха оптическите пушки и останалата екипировка. Свалиха горните роби, разкопчаха пистолетите си и ги оставиха до пушките и одеялата. Размотаха въжето, минаха в задната част на сградата и надникнаха над тъмната алея долу. В основата на ниската стена имаше дебела тръба. Безшумно завързаха единия край на въжето към тръбата и внимателно намотаха останалото. После се върнаха на стрелковата си позиция.
	Легнаха по корем върху одеялата и дръпнаха отгоре си камуфлажното платнище. То се сливаше с покритата с пясък повърхност на покрива. Крийси свали ролекса и го сложи пред лицето си. Показваше десет и петдесет и пет. Вдигна пушката си, дръпна леко назад платното и я насочи надолу, към улицата. През окуляра видя ясно трибуната за парада. След около четирийсет часа Ахмед Джибрил щеше да стои там.
	— Хвърли един бърз поглед — прошепна Майкъл. — После почваме _Дунга Джусто Басне_.


>	76.

	Ахмед Джибрил имаше слабост към елегантното западно облекло: италиански костюми и ярки спортни сака. Но за този случай бе облякъл избеляла бойна униформа. Дрехите, които бе носил като млад боец.
	Напусна главната квартира с джип, седнал на задната седалка със сина си Кхалед, а до шофьора имаше тежковъоръжен боец. Джипът бе обграден от други два, пълни с охрана. По протежение на улиците имаше шпалир от войници и полиция. Докато наближаваха Площада на мъчениците, той видя стрелците върху покривите на почти всяка сграда.
	На площада го приветства полковник Джома. Двамата мъже си отдадоха чест и после се прегърнаха, като се целунаха по двете страни. Изкачи стълбите към трибуната, последван от Кхалед. Там вече имаше около дузина мъже, всички с униформи и всички от различни фракции на палестинската съпротива. Те приветстваха Ахмед Джибрил с топлота и уважение. Само преди три дни четирима бойци от НФОП-ГО бяха проникнали на израелска територия и бяха убили трима израелски заселници, преди самите да паднат убити от израелските служби за сигурност. Направиха място в средата за Джибрил, Кхалед и полковник Джома.


	На около петстотин и двайсет метра от тях ръката на Крийси се измъкна изпод камуфлажното платнище, като държеше скоростомера за вятър „Джаскар“. Състоеше се от три чашки с големината на напръстник, на въртяща се ос, циферблат със стреличка. Стреличката показа девет възела. Дръпна ветромера под платното и двамата с Майкъл развъртяха заглушителите от оптическите пушки. И двамата мъже се бяха схванали от часовете неподвижност. Няколко пъти през деня над главите им прелитаха хеликоптери. Особено през последните два часа. През първия ден и двамата бяха уринирали в панталоните си. През втория следобед Крийси на три пъти изпита мъчителни болки в крака си.
	— Да погледнем — прошепна той.
	Дулата на пушките се подадоха изпод платното, следвани от оптическите мерници. Огледаха положението на площада. След няколко секунди Крийси прошепна:
	— Той е в средата. Виждаш ли го?
	— Да. Главата му е точно в центъра на мерника ми.
	— Окей — каза Крийси. — Сега нагласяме окулярите, девет метра страничен вятър отляво. Петстотин и двайсет метра плюс, да кажем, двайсет и седем градуса наклон… Добави още едно деление на наклона… По-добре малко по-ниско, отколкото над.
	И двамата завъртяха колелцата на окулярите си, отново провериха калибрирането.
	Крийси каза:
	— Ти стреляш пръв, аз — веднага след тебе.
	— Главата или сърцето? — прошепна Майкъл.
	— Така, както е застанал, мери дясното рамо… точно над гърдите.
	Майкъл изви глава и учудено го погледна.
	— Рамо? Мислех, че сме дошли да го убием!
	— Дясното му рамо. Прави, каквото казвам — много тихо, но твърдо изкомандва Крийси.
	— Защо?
	— Ще ти обясня после… Мери в дясното рамо. Почакай, докато започне парадът. Той ще отдаде чест на отряда си. В този момент го удари в дясното рамо… Просто го направи, Майкъл.
	Младият мъж изсумтя и се прицели.


>	77.

	На петдесет ярда под тях оркестърът на сирийските военновъздушни сили изсвири палестинския национален химн. Крийси и Майкъл отдръпнаха бързо пушките, докато един хеликоптер изтрака над главите им. Дулата се появиха пак, след като шумът се отдалечи. На Площада на мъчениците колони от бойци започнаха да маршируват пред подиума, държаха вдигнати пушките си и крещяха лозунги.
	Когато се приближи колоната на НФОП-ГО, Ахмед Джибрил се изпъна, гордост изпълваше гърдите му. На покрива Майкъл се пресегна и направи малка корекция на окуляра, после изравни кръстосаните линийки с гърдите на Джибрил. Чуха тракащия звук на приближаващ хеликоптер.
	— Давай! — изсъска Крийси. — Не чакай! Забрави хеликоптера… Дясното рамо.
	Хеликоптерът беше над главите им. Витлата му цепеха въздуха.
	— Точно над нас е — каза високо Крийси, за да надвика шума. — Екипажът не може да ни види… Дясното рамо.
	Майкъл премести много бавно кръстосаните линийки на мерника си към дясното рамо на Джибрил. Пое си дълбоко дъх. Усети завихрения от хеликоптера въздух в косата си. Разумът му се проясни. Пушката бе част от него, от неговото тяло. Ръка, крак, мозък или сърце.
	Отрядът на НФОП-ГО се изравни с подиума. Очите им ликуваха, докато крещяха думи на вярност към предводителя си. Той се усмихваше гордо и ръката му се вдигна за стегнат поздрав.
	Ръката на Майкъл погали спусъка, половин секунда по-късно пръстът на Крийси направи същото.
	Куршумът на Майкъл попадна в целта си. Джибрил се завъртя настрани и назад. Куршумът на Крийси се заби в ръкава му.
	Три секунди и двамата наблюдаваха през окулярите надигащия се на подиумите хаос. После Крийси измърмори едновремешния родезийски ловен израз:
	— Свален. Да вървим.
	Оставиха всичко и притичаха към въжетата. Хеликоптерът забързано затрака към Площада на мъчениците.
	Заслизаха по стената с въжета под мишниците, отблъскваха се с крака. Почти в края Майкъл направи първата си грешка. Във възбудата си се спусна твърде бързо. Приземи се твърдо върху бетонната настилка, само на левия си крак. Глезенът му се изви под него.
	Крийси омекоти удара с двата си крака. Чу болезненото изохкване до себе си, но не му обърна внимание, първо се пресегна за пистолета и огледа алеята към главната улица. Хеликоптерът отново кръжеше отгоре им. По алеята не се виждаше никой друг.
	Наведе се към Майкъл.
	— Счупен ли е?
	— Мисля, че е само навехнат.
	— Можеш ли да вървиш?
	Майкъл се изправи с усилие и се отпусна на левия крак.
	— Да, но бавно.
	Крийси реши:
	— Ти тръгни пръв. Придържай се към главния път, към площада… Следвай тълпата от любопитни, после свий в някоя странична улица вляво и се върни в бърлогата. Ще съм на петдесетина метра… ако се натъкнеш на проблем, обърни се към мен. — Гласът му стана тих и твърд. — Няма да ни хванат живи. Ако нещата тръгнат натам, ще те застрелям… И после себе си. Тръгвай!
	Майкъл закуцука надолу по улицата, без да каже дума. Достигна главния път точно когато колона полицейски коли профуча по него с включени сирени и светлини. Тълпи от хора се стичаха към Площада на мъчениците. Той се смеси с тях.
	Крийси го следваше, без да го изпуска от поглед. Пистолетът му беше под лявата мишница, прикрит от робата, с дулото напред. Видя как Майкъл изкуцука вляво към една странична улица. Крийси си проправи път през тълпата и зави натам.
	Майкъл стоеше пред трима военни полицаи. Единият му крещеше нещо. И тримата държаха пистолети.
	Крийси видя как Майкъл падна на дясното си коляно, измъкна пистолета изпод робата си. Застреля човека пред себе си и после онзи вляво. Мъжът вдясно стреля в Майкъл. Една жена изпищя. Крийси измъкна пистолета си и вкара един куршум в лицето на полицая вдясно.
	Майкъл лежеше на една страна. Опитваше се да се изправи. Отсреща на улицата някакъв възрастен мъж излизаше от зелен фиат. Крийси притича натам и вдигна пистолета към главата на човека.
	— Ключовете! — изсъска на арабски. Ужасен, възрастният мъж посочи таблото. Крийси го измъкна от колата и изръмжа: — Бягай или си мъртъв.
	Човекът офейка.
	Крийси се обърна. Майкъл беше на крака. Лявата му ръка притискаше рамото. Единият от полицаите се вдигна на колене. Крийси го застреля в гърдите. Оня се изтърколи назад и притихна. Сирените виеха като разгонени котараци. Майкъл куцукаше към колата. Крийси отвори задната врата, после се втурна напред, буквално го вдигна и го набута на седалката. Секунди по-късно фиатът набираше скорост надолу по улицата.
	— Къде? — попита Крийси, като рязко изви волана, за да отбегне идващ насреща камион.
	— В дясното рамо… Или точно под него.
	Крийси зави наляво, после надясно. Забави. Изглежда цялото движение отиваше в обратна посока.
	— Ще те оставя на стотина метра от бърлогата. Дотам трябва да стигнеш сам. Аз ще зарежа колата поне на миля далеч. Ще мине малко време преди да се прибера, ако изобщо се прибера. Ако успееш, притисни навито парче плат към раната. Ако не се върна след час… застреляй се. По-добре е от адската смърт в сирийската килия за изтезания.
	Стъмни се. Крийси спря колата на един ъгъл. Имаше само няколко пешеходци. Уличното осветление беше слабо. Посочи през предното стъкло.
	— Ето там, наляво — пресегна се и отвори вратата. — Действай! — промълви той.
	Майкъл изпадна от колата с болезнен стон. Крийси дръпна вратата и потегли.


>	78.

	На Крийси му трябваха четирийсет и пет минути, за да се добере до бърлогата. Промъкна се през входа на сградата и забеляза тъмните петна кръв по дървения под и стъпалата. Извади кърпичка и ги избърса, доколкото можа.
	В апартамента имаше още следи от кръв, които водеха към спалнята. Вратата й беше отворена. Един слаб глас извика:
	— Крийси?
	— Да, аз съм.
	Майкъл лежеше на леглото. Пистолетът беше в лявата му ръка. Бавно го пусна и премести ръката си върху смачканата хавлиена кърпа на дясното си рамо. Сърцето на Крийси се сви, като видя болката в очите му. Ала попита грубо:
	— Някой видя ли те да влизаш?
	— Мисля, че не.
	— Чакай.
	Отиде в кухнята. Напълни една тенджера с вода, запали газовия котлон, после отвори някакво чекмедже и извади кухненска ножица.
	В спалнята седна на леглото до Майкъл и изряза дупка във връхната роба и ризата под нея. Внимателно огледа раната. Беше малка: кръвта едва се процеждаше през нея. Беше точно под ключицата. Крийси притисна палеца си към костта. Майкъл рязко пое дъх, но не издаде звук. Крийси изсумтя замислено:
	— Ще те поиздърпам малко. Ще боли.
	Сложи лявата си ръка под врата на Майкъл и го дръпна напред. Още едно всмукване на въздух. С дясната си ръка Крийси опипа мястото под дясната раменна лопатка на Майкъл, после измърмори нещо на себе си и постави главата на младежа обратно на възглавницата.
	— И добре, и зле. Куршумът не е засегнал артерията и главната кост… Но е заседнал в раменния мускул… И трябва да излезе… Да видим с какво разполагаме.
	Стана и се върна в кухнята. Водата в тенджерата вреше. Извади от шкафа аптечката, отвори я и проучи съдържанието й, после отвори няколко чекмеджета и огледа различните ножове. Избра един с остър връх, провери острието с палеца и направи гримаса. Пусна го в тенджерата с врящата вода, после занесе аптечката в спалнята.
	Майкъл го погледна с болка и безпокойство.
	— Можеше да бъде и по-зле — обясни Крийси и сложи кутията с медикаментите на леглото. — Имаме новокаин и морфин и господ знае още какви наркотици и превръзки. Но нямаме скалпел.
	— Което значи? — попита Майкъл.
	— Което значи, че ще трябва да те режа с кухненски нож… Новокаинът ще помогне, но въпреки това ще те боли адски.
	— Не може ли да почака, докато се измъкнем оттук? — попита Майкъл. — Не може ли да го превържеш, докато се доберем до доктор?
	Крийси поклати глава.
	— Трябва да останем тук още поне седмица, докато прахта се слегне… Не може да чака дотогава. Трябва да излезе.
	— Преди правил ли си такова нещо?
	— Разбира се, няколко пъти — отговори бодро Крийси. — И съм гледал как го правят добри доктори. В легиона съм учил медицина… Не е трудно, но ще боли… даже с новокаин.
	Беше си чиста агония. Крийси му инжектира новокаин и морфин и след като почака да подейства, разшири раната с кухненския нож, като режеше хоризонтално, за да не увреди мускулите. Майкъл лежеше с парче чаршаф, навито и стиснато между зъбите, тялото му потрепваше спазматично, докато пръстите на Крийси ровеха в плътта му и търсеха куршума. Кръв опръска леглото и тях двамата.
	След петнайсетина минути Крийси откри куршума. Хвана го с палеца и показалеца и рече:
	— Имаш късмет, че е бил само седеммилиметров. Ако беше нещо по-едро, сега нямаше да имаш рамо.
	Заши раната и я превърза стегнато. После донесе купа с топла вода, изми Майкъл и го пренесе на съседното легло. Даде му още една малка доза морфин и седя до него, докато той се унесе в сън.
	Наглеждаше го през цялата нощ, бършеше лицето му с влажна кърпа и се молеше на бога, когото не познаваше и не разбираше.


>	79.

	Въпросът дойде два дни по-късно. Майкъл седеше в леглото и отпиваше от чашата зеленчукова супа.
	— Значи прострелях Джибрил в дясното рамо и после бях прострелян в същото рамо. Каква е разликата?
	— Ще ти кажа по-късно. Но разлика има.
	— Кога по-късно?
	— Когато си изметем задниците оттук.
	— Къде отиваме?
	— Първо в Латакия и после — с ферибота до Кипър, където ще те прегледа някой добър лекар. После към Щатите, да се запознаеш с Джим Грейнджър… ще се сдобиеш с още един приятел.


>	80.

	Доберманът лежеше в краката на Крийси, задрямал доволно под топлото слънце. Седяха край басейна и пиеха ментов сироп.
	— Дяволски добър опит — каза Грейнджър. — Най-малкото копелето ще се страхува до края на живота си. Поне е разбрал, че не е имунизиран срещу заплахи.
	Седеше срещу Крийси, Майкъл беше между тях.
	— Беше нещо повече от добър опит — обади се Крийси, пресягайки се да почеше ухото на добермана: — Беше стопроцентово успешен.
	Сенаторът го изгледа учудено.
	— Но аз видях доклада на ЦРУ. Разбира се, беше улучен, но е жив, въпреки че вече няма да може да си служи с дясната ръка.
	Крийси хвърли поглед към Майкъл, чиято дясна ръка беше стегнато бинтована към гърдите.
	— Не става дума за ръката на Джибрил — каза тихо. — А за неговия мозък.
	— Мозък ли?
	Крийси се наведе напред.
	— За мозъка — повтори той. — Това, което Майкъл вкара в Джибрил, не беше обикновен куршум. Още преди ти казах, че това копеле няма да умре леко.
	— Какво беше? — попита Грейнджър.
	— Първо, че беше дум-дум — отговори Крийси. — Това значи, че експлодира при допир, което е причина за разкъсаната му ръка. Второ, в него имаше отрова с твърде сложно за запомняне име. Позната е с инициалите ТТК. Точно сега тази отрова е в кръвообращението на Джибрил. — Крийси замълча и продължи да чеше добермана по ухото.
	Грейнджър попита тихо:
	— Какво е действието й?
	— Подобно на много тежък случай на церебрална малария — отговори Крийси. — Кръвта я донася до мозъка. Тя превръща жертвата в зеленчук. По-късно предизвиква смърт, но могат да минат месеци, дори години. След няколко седмици Джибрил ще бъде вече неспособен да планира терористични акции.
	Една жена изнесе нова кана ментов сироп с лед. Беше нисичка, руса, закръглена и ведра.
	— Тази е последната — предупреди тя сенатора. — А обядът ще бъде сервиран след половин час.
	Той й се усмихна отсъстващо и докато тя се отдалечаваше към къщата, попита Крийси:
	— Джибрил знае ли?
	Отговори Майкъл:
	— Да, ние му изпратихме пощенска картичка от Кипър, която го съветваше да си направи пълна кръвна проба, ако неговите лекари са пропуснали.
	Грейнджър се взря в лицето на младия човек. Изви глава да погледне Крийси. Очите му излъчваха същата студенина, която имаше и в очите на младежа. Спомни си думите на Къртис Бенет от преди много месеци.
	_Смърт в студена нощ._
	Доберманът се обърна по гръб. Крийси го почеса по корема.
	— Подписахме картичката „Пан Ам-103“ — допълни замислено той.
	Грейнджър мълчаливо погледна към другата страна на басейна.
	— Да не би отмъщението да ти тежи на съвестта, Джим? — попита тихо Крийси.
	Сенаторът поклати глава:
	— Не. Мислех си за Хариет… Може би на нея би й тежало. — Вдигна глава и отново я поклати: — Не. Той си го заслужава… Е, приятели, какво мислите да правите сега?
	— Ще се върнем в Европа — отговори Крийси. — Майкъл се прибира направо у дома, в Гоцо. Аз трябва да остана няколко дни в Англия.
	— А после?
	Крийси се замисли за миг.
	— Решили сме да започнем нещо като бизнес.
	— Какво ще правите?
	— Каквото правим най-добре.
	Сенаторът ги огледа мълчаливо. На пръв поглед изглеждаха различни, но по нещо много си приличаха. Същата неопределима аура. Същата необяснима заплаха.
	— Отново ли ще станеш наемник? — попита той Крийси.
	— Не. Но ако някой иска да му се свърши някаква работа, ние сме насреща… срещу заплащане.
	— Високо, предполагам?
	Крийси вдигна рамене.
	— Зависи от това кои са… и какво имат предвид. Не работя за мошеници или за правителства.
	Грейнджър се усмихна.
	— Почти същото, предполагам… ако чуя, че на някого му трябва противотанкова дивизия, ще им кажа, че мога да намеря една с намаление.
	Всички се засмяха, докато сенаторът наливаше още ментов сироп.
	— Джим, имам една молба — подхвана след кратко мълчание Крийси. — След няколко месеца бих искал да изпратя Майкъл тук, в Щатите, за известно време. Може би за няколко месеца. Гоцо е малко местенце, а той има нужда да разшири познанията си и да се научи как да се държи в обществото.
	— Знам как да се държа — възмути се Майкъл.
	Крийси се обърна към него.
	— Знаеш ли как да се държиш на официална вечеря за сто човека? Кой нож и вилица да използваш? Кога да говориш и кога да мълчиш?
	Сега Майкъл замълча. Грейнджър се усмихна.
	— Няма проблеми — Майкъл може да остане тук, при мен. Ще го взема под крилото си. Ще го представя където трябва — и тук, и във Вашингтон. Ще пътува с мен като адютант. Дори отвъд океана. Ще се срещне с важни хора. Ще ходим на концерти и хубави постановки.
	— А момичета? — попита Майкъл.
	— Момичета?
	— Да… ще се срещам ли с момичета?
	Сенаторът се засмя.
	— Разбира се. В деня, в който пристигнеш, ще направя парти тук, вкъщи. — Тъжно додаде: — Тази къща отдавна не е виждала парти.
	Лицето му се разведри.
	— Ще наема някой джазбенд… и не се тревожи, ще има безброй хубави колорадски момичета. — Обърна се към Крийси: — Ще ми хареса да е при мен. Помниш ли какво каза тук преди месеци? Скръбта е самота.
	Крийси кимна и после се усмихна.
	— Джим, след като чух за партита, джазбенд и безброй хубави момичета… може да оставя Майкъл вкъщи и аз да дойда.
	Той отново почеса добермана по корема.


>	Епилог

	Беше сезонът на агнетата. Фостър Дод спеше в топлото легло до жена си. Беше капнал.
	Малко преди изгрев-слънце овчарските кучета отвън се разлаяха. Фостър Дод се събуди, събуди се и жена му. Той размърда схванатите си крайници и тихо изруга.
	— Не се тревожи — сънено промърмори жена му. — Сигурно е лисица. Кучетата ще я прогонят.
	Лаят на кучетата заглъхна в далечината. Фермерът се обърна, отупа възглавницата си и се опита отново да заспи. Но сънят му се изплъзваше. Винаги беше така през сезона на агнетата. Накрая се привдигна, навлече дрехите и ботушите си и излезе.
	Кучетата вече не лаеха, но той тръгна през полето, към мястото, откъдето ги беше чул. Слънцето тъкмо изгряваше, червено над ниския хълм. Над възвишенията и долината се носеше ефирна бяла мъгла. Наоколо овцете вече бяха нагазили в росната трева, агнетата се бутаха в коремите на майките си да сучат мляко. Трите му кучета идваха към него и въртяха опашки. Лиза, умната стара кучка, спря на петдесетина ярда, седна и го загледа. Той разбра и приближи към нея. Тя се обърна и тръгна. Той я последва.
	Стигнаха храсталака и Лиза застана пред него. Мъжът се приближи, надникна зад най-близкия храст и го видя: голям букет от бели и червени рози с дълги стебла върху тревата. Позна мястото. Цветята лежаха точно там, където бе открил момиченцето с червения гащеризон.
	Огледа се. Наоколо не се виждаше никой. Само овцете, агнетата и трите кучета, които го гледаха.
	Спомни си за момиченцето. Спомни си за мъжа, който дойде след катастрофата и който му каза, че много съжалява за загубата на овцете му.
