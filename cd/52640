>	1.

	Беше тиха лятна вечер. С Лайза седяхме на верандата, гледахме стопяващата се в мрака розова ивица на залеза и слушахме как в съседния двор Фред Ханскът събира с косачка поредния урожай бурени. Весело зацвърча щурец, притаил се в тревата. По улицата профуча кола и слабата светлина на фаровете й разпръсна сенките и се отрази в листата на чинарите, чиито клони като арка се спускаха над моста. Някъде, по някакво радио, пееха за огньове в пристанището.
	Тиха, приятна вечер. Никак не ми се тръгваше. Поех дълбоко въздух — миришеше на изгорели листа и на току-що окосена трева. Станах.
	Лайза ме погледна. Тя имаше кръгло личице, вирнато носле, големи, спокойни очи и най-чаровната усмивка на света. Дори малкият белег на лявата й буза само усилваше очарованието — дефект, който придава завършеност на съвършенството.
	— Ще се поразходя до „Симон“ и ще изпия една бира — казах аз.
	— Докато се върнеш, вечерята ще бъде готова, скъпи — отвърна тя и се усмихна със своята неповторима усмивка, — пържена шунка и царевични питки.
	Лайза се изправи, притисна се към мен грациозно, като балерина, и докосна с устни ухото ми.
	Слязох по стълбите, но на пътеката се поколебах и се обърнах. Тя стоеше до вратата и светлината от гостната очертаваше стройната й изящна фигура.
	— Връщай се бързо, скъпи — каза, махна ми с ръка и влезе в стаята, отиде си завинаги от моя живот — не знаеше, че никога няма да се върна.


>	2.

	През кръстовището шумно мина трамвай, който приличаше повече на голяма играчка с изрисуваните глави, залепени на малките квадратни прозорчета. Свиреха клаксони. Мигаха светофари. Хората бързаха да се приберат след дългия работен ден… Позволих на хорския поток да ме повлече, като закрачих наравно с другите. Този урок го бях научил добре. Времето не трябва да се ускорява, както и не трябва да се забавя. Е, понякога може да се пренебрегне, но това е вече нещо съвсем друго.
	Размишлявайки така, извървях четири квартала, за да стигна до стоянката на таксита на Делауер стрийт. Седнах на задната седалка на едно „Ромео“, което би трябвало да е на автомобилното гробище поне от десет години, и казах на шофьора накъде да кара. Той ме изгледа с любопитство, недоумявайки какво може да търси такъв приличен млад човек в тази част на града и вече беше отворил уста да ме попита, когато добавих:
	— Ако стигнеш за седем минути, ще получиш пет долара.
	Момчето щракна брояча и едва не откъсна съединителя, потегляйки от място. По пътя често поглеждаше в огледалцето, като се чудеше как да ми зададе въпроса, който се въртеше на върха на езика му. Но когато зърнах неоновите букви, които приличаха на разтопено желязо, го тупнах по рамото, пъхнах парите в ръката му и секунда по-късно бях вече на тротоара.
	Без да се различава особено от останалите сгради, коктейлбарът притежаваше някаква аристократичност. Няколко стъпала водеха надолу и може би преди въвеждането на сухия режим залата е изглеждала доста по-привлекателна. Стените, облицовани с дървена ламперия, не бяха пострадали много от времето, освен че бяха почернели от непрекъснатия цигарен дим. Резбованият таван също изглеждаше добре, но по тъмночервения килим имаше широка утъпкана пътека, която се извиваше като просека в джунгла по цялата дължина на залата и се разклоняваше около масите и столовете. Тапицираните канапета в сепаретата бяха избелели, а на някои места и закърпени. Никой не се бе погрижил да измие петната, оставени по дъбовите маси от поколения любители на бирата. Настаних се в най-закътаното сепаре с бледа светлина, идваща от модерен лампион, и с надраскан на стената надпис за нечия победа в бягане с препятствия през 1810 г. Часовникът на бара показваше 7:40.
	Поръчах чаша бира и когато келнерката я донесе, отпих една глътка. В този миг някой се настани срещу мен. Непознатият въздъхна така, сякаш току-що е обиколил няколко пъти стадиона и попита: „Нали не възразявате?“ — след което вдигна чашата си и посочи полупразната зала.
	Възползвах се от момента да го огледам. Имаше кръгло нежно лице и бледосини очи. Главата му, закрепена на тънка шия, бих определил като плешива, ако не я покриваше мек, светъл пух, почти като на пиле. Беше облечен в раирана риза с разкопчана яка, извадена над сако от плътен шотландски плат със смъкнати рамене и широки ревери. Ръката, с която държеше бирата, беше малка и изнежена, ноктите — къси, с безупречен маникюр. На лявата ръка носеше пръстен със стъклен рубин, който приличаше на печат. Създаваше впечатление на човек, облякъл се набързо, тъй като е бил зает да мисли за много по-важни неща.
	— Не искам да си съставите погрешно мнение за мен — каза мъжът.
	Гласът му имаше същия недостатък — мек, като на жена, той въобще не пасваше на обстановката в залата, изпълнена с цигарен дим.
	— Само извънредните обстоятелства ме накараха да седна на вашата маса и да се обърна към вас, господин Рейвъл — продължи той, бързайки да каже всичко, преди да е станало късно. — Въпросът е от огромна важност… отнася се за вашето бъдеще.
	Той замълча, за да провери какъв е ефектът от думите му — една изчаквателна пауза, сякаш от моята реакция зависеше дали да продължи, или не.
	Аз попитах:
	— Моето бъдеще? Виж ти! Не съм сигурен, че имам такова.
	Разбрах, че е доволен от отговора ми по това как заблестяха очичките му.
	— Е, да — кимна той и се разположи още по-удобно. — Така е, наистина. — Отпи малко от чашата си и я остави, после се загледа в мен с едва доловима иронична усмивка. — Но бих могъл да добавя, че ви очаква бъдеще, много по-величествено от миналото ви.
	— Да сме се срещали някъде? — попитах.
	Той поклати глава отрицателно.
	— Разбирам, че думите ми ще ви се сторят безсмислени, но всяко забавяне е крайно опасно. Затова, моля ви, изслушайте ме…
	— Слушам ви, господин… как се казвахте?
	— Името не е важно, господин Рейвъл. Аз нямам никакво отношение към тази работа. Аз съм само пратеник. Поръчаха ми да се срещна с вас и да ви предам определена информация.
	— Поръчали са ви?
	Той сви рамене.
	Протегнах се през масата и го хванах за ръката, с която държеше чашата — беше мека и гладка като на дете. Леко го стиснах. Малко от бирата се разля по масата и по коленете му. Мъжът се дръпна с намерение да стане, но аз го бутнах отново да седне.
	— Може ли и аз да се включа — казах. — Хайде да се върнем на онзи момент, когато стана дума за поръчение. Това много ме заинтригува. Така че, кой ме смята за толкова важна личност и поръчва на първия нехранимайко да си пъха носа в моите работи?
	Ухилих се. В отговор той също изобрази нещо като усмивка, но се напрегна, видимо загубил част от ентусиазма си, но без да се предава.
	— Господин Рейвъл, какво ще кажете, ако ви съобщя, че съм член на една тайна организация?
	— И какво очаквате да ви отговоря?
	— Че не съм с всичкия си — побърза да ми подскаже той. — Именно затова се надявах да подминем този въпрос и да говорим по същество. Господин Рейвъл, вашият живот е в опасност.
	Замълчах и последните му думи увиснаха във въздуха.
	Той погледна часовника си, поставен по стар английски обичай под китката, и продължи:
	— Точно след минута и трийсет секунди тук ще влезе човек, облечен в черен костюм, с бастун от черно дърво със сребърна дръжка. Ще отиде до четвъртия стол на бара, ще си поръча уиски и когато го изпие, ще се обърне, ще вдигне бастуна и ще изстреля в гърдите ви отровен газ.
	Отпих още една глътка. Бирата наистина беше превъзходна — едно от малките удоволствия в този скапан живот.
	— Добре — казах аз. — А после?
	Шишкото се разтревожи малко:
	— Не се шегувайте, господин Рейвъл. Става дума за вашата смърт! Тук! След няколко секунди!
	Той се наведе през масата и заговори раздразнено, пръскайки навсякъде слюнки.
	— Добре, добре, разбрах всичко — отговорих аз и отново вдигнах чашата си. — Само не хабете толкова енергия за въображаемото ми погребение.
	Сега беше негов ред да ме хване за ръкава. В тлъстите му пръсти се криеше повече сила, отколкото изглеждаше на пръв поглед.
	— Казвам ви това, което ще се случи след малко и вие сте длъжен да действате незабавно, ако искате да се отървете жив!
	— Аха! И тутакси започва онова блестящо бъдеще, за което споменахте.
	— Господин Рейвъл, трябва веднага да изчезнете оттук.
	Бръкна в джоба на сакото си и извади визитка, на която имаше адрес: Колуин Корт, 356.
	— Сградата е стара, но много солидна и е съвсем наблизо. Отвън има дървена стълба — напълно безопасна. Качете се по нея на четвъртия етаж. Стая номер девет се намира в края на коридора. Влезте и чакайте.
	— И защо трябва да ходя там? — полюбопитствах аз, като издърпах ръкава си от пръстите му.
	— За да спасите живота си! — В гласа му прозвучаха пискливи нотки, сякаш нещата не се развиваха както очакваше.
	В мен се прокрадна подозрение, че ходът на събитията, описан от непознатия, може да не е най-добрият за мен и моето велико бъдеще.
	— Откъде знаете името ми? — попитах аз.
	— Моля ви, времето е скъпо. Защо просто не ми повярвате?
	— Това име е фалшиво. Така се представих вчера на един продавач на книги. Просто си го измислих. С изнудване на книжари ли се занимавате, господин Не-знам-кой-си?
	— Това по-важно ли е от живота ви?
	— Нещо бъркаш, приятелче. Сега се пазарим не за моя, а за твоя живот.
	Изражението му на искрено доброжелателство се разпадна на парченца. Опита се да възвърне самообладанието си, когато вратата на бара се отвори и влезе човек с черен плащ, черно кадифено сако и черно бомбе. В ръката си държеше черен бастун със сребърна дръжка.
	— Виждате ли? — прошепна новият ми приятел, сякаш тайно ми показваше порнографска снимка. — Точно както ви казах. Сега трябва да действате бързо, докато още не ви е видял…
	— Грешиш — отбелязах аз. — Той ме огледа от главата до петите преди още да пристъпи прага.
	Отблъснах дебеланкото и се измъкнах от сепарето. Човекът в черно вече бе прекосил залата и седна на четвъртия стол, без да поглежда повече към мен. Аз се промъкнах между масите и се настаних на стола от лявата му страна.
	Той не ме погледна дори и когато го блъснах силно с лакът в ребрата, доколкото ми позволяваше, разбира се, доброто възпитание. Ако в джоба му имаше пистолет, щях да го усетя. Беше стиснал бастуна между коленете си, а ръката му бе обхванала сребърната дръжка. Леко се приведох към него.
	— Внимавай — казах аз почти до ухото му, — работата се разкри.
	Той прие новината спокойно. Бавно извърна глава и ме погледна. Имаше високо чело и хлътнали бузи, лицето му беше сиво, а около ноздрите се виждаха бели линии. Очите му приличаха на малки черни камъчета.
	— На мен ли говорите? — студено попита той и от ледения му тон ме лъхна вечния полярен лед.
	— Кой е този тип? — заговорнически попитах аз, предполагайки, че умни момчета като нас могат лесно да се споразумеят.
	— Кой тип?
	Никакво размръзване.
	— Оня търговец на мъжки дрехи с тлъстите, потни ръце — уточних аз. — Съседът ми по маса. Чака да разбере как ще свърши всичко.
	— Нещо бъркате — отряза черният човек.
	— Както и да е — продължих аз. — Всеки може да сгреши. Но защо не седнем тримата и да си поговорим?
	Това го ядоса. Тръсна глава, скочи от стола и взе шапката си. Леко бутнах бастуна, когато посягаше към него, и той падна на пода. Наведох се и докато го вдигах, уж неволно натиснах края на дръжката. Вътре нещо изщрака.
	— Я; дявол да го вземе, стана без да искам — казах аз. — Извинявайте.
	Подадох му бастуна. Човекът в черно го сграбчи и се отдалечи по посока на тоалетната. Съпроводих го с поглед, но все пак успях с крайчеца на очите си да видя как моя „доброжелател“ се изнизва към изхода. Настигнах го на улицата. Той се съпротивляваше, но така, че да не привлича вниманието на минувачите.
	— Хей, чакай — казах аз. — Представлението е толкова интересно, че нямам търпение да разбера продължението. Така че, какво следва?
	— Глупак, опасността изобщо не е преминала! Аз се опитвам да ти спася живота! Няма ли капка благодарност в теб?
	— Точно ти не можеш да ме съдиш за това, приятелче. И за какво е целият този пожар? За парите ми? Та те не стигат и за такси до Колуин Корт и обратно. Но, изглежда, не е предвидено да се връщам?
	— Пуснете ме! Трябва да изчезваме от улицата!
	Дебелакът се опита да ме срита, но аз го ударих под ребрата достатъчно силно. Той изсумтя, омекна и се отпусна като чувал върху мен. От изненада се олюлях. В същия миг се чу глухо — паф, като изстрел от пистолет със заглушител. Куршумът изсвистя покрай ухото ми. Намирахме се до главния вход и с един скок се озовахме вътре. Дебелакът отново се опита да ме удари под коленете и аз трябваше пак да го усмирявам.
	— Не го взимай толкова навътре — казах. — Куршумът променя работата. Успокой се, пускам те.
	Той едва-едва кимна. Това му се отдаде трудно заради хватката на пръстите ми. Разтворих длан. Шишкото задиша шумно и веднага разхлаби вратовръзката си. По закръгленото му лице премина тик, а сините му очи загубиха детското си простодушие. В същото време извадих маузера си, свалих предпазителя и зачаках продължението.
	Минутите течаха бавно, като геологически епохи.
	— Отиде си — глухо произнесе дебелият. — Опитът се провали, но те ще предприемат друг. Не ви се отдаде да избегнете развръзката, просто я отсрочихте.
	— Докато дишам, значи съм жив — отговорих веднага аз. — Да видим какво следва.
	Бутнах го с дулото в гърба. Размина се без изстрели. Рискувах и се огледах — в полезрението ми нямаше нито един черен плащ.
	— Къде ти е колата? — попитах аз.
	Той посочи с глава черния мармон, паркиран от другата страна на улицата. Замъкнах го до автомобила, почаках, докато се настани зад волана и седнах отзад. Наоколо имаше много коли с тъмни стъкла — удобно място за снайперист, но изстрел не последва.
	— Намира ли ти се нещо за пийване?
	— Какво? А, да… разбира се.
	Дебелакът старателно се опитваше да скрие задоволството си. Караше отвратително, като вдовица на средна възраст след шестия си урок — потегляше рязко, минаваше на червено и така през целия град, докато не стигнахме до целта. Колуин Корт се оказа задънена улица, покрита с чакъл, която плавно се изкачваше нагоре по хълма до телефонните стълбове. Висока и тясна къща се очертаваше на фона на небето, с черни пусти прозорци. Свърнахме по една уличка с пропукан бетон, от който се подаваше зелена трева, заобиколихме зданието и оставяйки зад себе си дървената стълба, за която той беше споменал, спряхме пред входа. Вратата заяждаше, но след няколко опита се отвори и ние стъпихме на протрит линолеум. Замириса ми на застояла кисела зелева чорба. Следвах водача си, но за малко спрях и се ослушах. Цареше пълна тишина.
	— Не се притеснявай — каза дебелият. — Няма никой.
	Вървяхме по толкова тесен коридор, че можех с лакти да докосна стените му. Подминахме потъмняло от времето огледало, поставка с няколко чадъра и се изкачихме по стълбище, покрито с черна гумена пътека, закрепена с позеленели медни пръчки. Подът скърцаше под краката ни. Имаше стенен часовник, който показваше четири без десет. Накрая се озовахме в тесен коридор с цветни тапети и тъмни врати, които едва се виждаха на слабата светлина, идваща от прозорчето в края на коридора.
	Шишкото намери номера, долепи ухо до вратата, отвори я и ме побутна да вляза.
	Огледах стаичката — здрав двоен креват с балдахин, голямо стенно огледало, стол с висока облегалка, люлеещ се стол, който не се вписваше в обстановката, и кръгла маса със следи от засъхнали петна. В центъра на тавана висеше нещо като полилей с три лампи, от които светеше само една.
	— Да-а, апартаменти — отбелязах аз. — Май си закъсал с парите.
	— Просто временно жилище — оправда се той и ми предложи да седна в люлеещия се стол, а сам се настани срещу мен.
	— Така — започна моят приятел и преплете пръсти. Заприлича ми на лихвар, който се кани да измъкне голяма сума пари от отчаян просител. — Предполагам, че нямаш търпение да разбереш всичко за човека в черно и как съм разбрал за него…
	— Не особено — казах аз. — Повече ме интересува ти на какво си разчитал. Нима си смятал, че така лесно ще се измъкнеш?
	— Страхувам се, че не разбирам… — измърмори той и поклати глава.
	— Добра работа, но до някъде. Ти ми изприказва цял куп приказки и ако бях захапал въдицата, човекът в черно щеше да ме убие. А ако се бях съблазнил, щеше да дойде и тук.
	— Така или иначе, нали вече си тук.
	Дебеланкото се отпусна и започна да се държи нагло.
	— Грешката ти е в това, че си искал да отчетеш прекалено много фактори. И така, какво беше подготвил за човека в черно след това?
	Лицето му застина.
	— После? Кога?
	— Каквото и да си смятал, си сбъркал — продължих аз. — Ти също си влизал в неговите планове.
	— Също ли? — той се наведе напред, сякаш бе озадачен, и ловко извади странен пистолет, покрит със сини копчета и лостчета. — По-добре е да ми разкажеш всичко за себе си, Рейвъл, или както там се казваш.
	— Грешиш, карг — прошепнах аз.
	Той замръзна за миг, после мръдна с пръсти, пистолетът издаде съскащ звук и към мен полетяха стрели. Изчаках да изстреля всичките, след това вдигнах маузера, който още държах в ръка, и докато преместваше стола си стрелях под лявото му око.
	Шишкото политна назад. Главата му клюмна на лявото рамо, сякаш се любуваше на влажните петна по тавана. Тлъстите му потни ръце конвулсивно се свиха. Тялото бавно се наклони настрани и накрая се строполи на пода като куп желязо.
	Каквото си и беше.


>	3.

	Отидох до вратата и се ослушах — нито един подозрителен звук, който да подскаже, че изстрелът е пробудил нечие любопитство. Явно в къщата нямаше никой.
	Не беше чудно.
	Обърнах карга по гръб, отворих мозъчната му кутия и извадих записът с програмата.
	В Центъра отдавна бяха забелязали, че става нещо необичайно в Старата Ера, но и самият Главен Координатор не е подозирал за сблъсък между агентите от Третата и Втората Ера. Записът можеше да се окаже ключът, от който така се нуждаеше отделът по планиране в Пекс-Центъра.
	Сега трябваше да изпълня професионалните си задължения. Потиснах обзелото ме желание да захвърля всичко и да избягам, и се захванах за работа.
	Лентата беше почти превъртяна, което означаваше, че мисията на карга е била към края си. Пъхнах я във вътрешния джоб на сакото си и пребърках джобовете на робота — нямаше нищо. След това го съблякох и потърсих фабричния му номер. Намерих го на лявата му пета.
	Огледът на стаята ми отне двайсет минути. В една от незапалените лампи намерих апарат за четене на мисли, насочен към моя стол. Каргът доста се е потрудил да измъкне всичко от мен, преди да се избави от трупа ми. Исках да запомня всяка подробност и за това се повъртях още няколко минути, проверявайки вече провереното. Ходът на събитията малко или много съответстваше на плана, разработен в Пекс-Центъра — да примамя карга на някое усамотено място и да го обезвредя. Операцията беше приключена. Време е да се върна, да направя отчет и да продължа работата по преустройството на света. Отидох до робота, натиснах копчето за самоунищожение, изгасих лампата и излязох от стаята.
	Когато се озовах на улицата, край мен профуча огромна черна кола. Колкото и да е странно, не се чу изстрел. Бях разочарован. Но, по дяволите, нали си свърших работата. Тук прекарах доста приятно, както и във всяко друго време. Задачата ми по нищо не се отличаваше от предишните. Спомних си за Лайза, която чакаше да се върна в малката ни къща. Бяхме я наели преди шест седмици, след първите дни на медения ни месец на Ниагара. Тя сигурно вече се безпокои, притопля вечерята и се пита защо не се връщам.
	„Забрави — казах си аз. — Както винаги, ще пъхнеш главата си под мислефона и всичко ще се изтрие. На душата ти ще е тъжно, но ти няма да знаеш точно защо. Такава ти е професията“.
	Взех локатора, уточних на кое място и в кое време се намирам и се отправих на изток, надолу по склона. Играта ни с карга на котка и мишка обхващаше няколко квадратни мили от град Бъфало, щата Ню Йорк, а по функционално време бе 1936 година. Анализирах различните си придвижвания и определих, че се намирам приблизително на миля и половина от мястото за прибиране, горе-долу половин час пеша. Забраних си да мисля и взех разстоянието за двайсет минути. Приближавах малък парк, когато датчикът показа, че съм навлязъл в зоната, от която мога да се прехвърля в моята темпорална станция. Пътеката криволичеше покрай хвойнови храсти. Скрих се в най-гъстите — за всеки случай, ако някой ме следи — и набрах кода за повикване, притискайки език към фалшивия зъб в долната си челюст. Измина секунда преди да почувствам, че полето за пренасяне ме обвива. Последва безшумен темпорален взрив и краката ми се отделиха от земята…
	Примигнах от ослепителното слънце, което заливаше със сиянието си Брега на Динозаврите.


>	4.

	Брегът на Динозаврите бе получил името си от първата разузнавателна група, която заварила малки влечуги да се разхождат спокойно по пясъчния плаж. Това станало преди шейсет години, само няколко месеца след решението да се осъществи проекта за Прочистване на Времето.
	Първата Ера на пътешествия във времето по всичко напомняла разцвета на космическата епоха — най-вече с боклуците, които оставяла след себе си. Що се касае до космическите отпадъци, трябваше да се инсценират няколко фалшиви катастрофи, за да се убеди правителството от необходимостта да се прочисти околоземното пространство от натрупалия се за петдесет години боклук. Това бяха главно парчета от стари ракетни обшивки, развалени телеметрични устройства, безстопанствени ретранслационни спътници. В хода на операцията се разбра, че към тях са се прибавили огромно количество и други отпадъци — парчета от метеоритни скали, хондрити — вероятно от земен, но напълно възможно и от вулканичен произход, мумифицираното тяло на космонавт, загубил се докато се разхождал в космоса, и куп предмети от изкуствен произход над които властите дълго време си блъскали главите, как да ги изпишат и накрая решили да ги опишат като празни бирени бутилки, които невъзпитаните извънземни са изхвърлили.
	Това е било много преди да се осъществи Пробива във Времето. Програмата за Прочистване на Времето се оказа близка до тази за прочистване на космическото пространство. Темпоралните експерименти от Древната Ера бяха замърсили пътищата във времето навсякъде, където и с каквото са могли — трупове, ненужни инструменти, оръжие и разнообразно оборудване, включително автоматичен уред за копаене на шахти, намерен под антарктическата ледена шапка. Това причинило главоболие на не един изследовател по време на Голямото топене.
	Следващите триста години на Стабилен мир сложили край на това и когато в началото на Новата Ера отново открили темпоралните прехвърляния, урокът не бил забравен. В началото на Втората Ера били въведени строги правила, изключващи всички грешки, допуснати от пионерите на Първата Програма. И, разбира се, Втората Програма започнала да прави нови грешки. Появили се каргите.
	Карг — това е извратено понятие, изразяващо официалното решение за статута на човекоподобните роботи в прословутия договор за Охрана на Транспортните Превози в средата на двайсетото столетие. Те били бездушни машини, изпратени от Третата Ера в процеса на Втората Велика Програма за Прочистване на Времето. Били предназначени да прекратят кланетата, безотговорно извършвани в различните векове от темпоралните изследователи от Старата Ера, а така също и да предотвратят още по-катастрофалните последствия от Втората Програма.
	Третата ера признала, че е невъзможно да се оправят последствията от човешката намеса чрез нова човешка намеса. Машините, които се считали за неутрални по скалата на жизнения баланс, били способни да направят това, което се оказало непосилно за човека. Те можели да действат без да нарушават крехката и зле разбирана съгласуваност на жизненото равновесие, а също и да възстановят целостта на Темпоралното Ядро.
	Във всеки случай, поне така са мислели. След Великата Катастрофа и последвалият продължителен упадък, от руините възникнал Пекс-Центърът. С него започнала Четвъртата Ера. Координаторите на Центъра ясно осъзнавали, че тромавите усилия на предишните епохи само обърквали нещата и прекрасно разбирали, че всеки опит за въздействие върху действителността, въпреки темпоралната администрация, неизбежно води до отслабване на времевата структура.
	За да се оправи времето, се налагало да се пробиват дупки, а закърпването им подготвяло почвата за появата на нови, още по-големи. Процесът се развивал в геометрична прогресия и скоро станал неуправляем. Всяка следваща възстановителна операция разпространявала вълни на ентропийно изместване, които се наслагвали върху предишните.
	Единственият изход за Пекс-Центъра бил да отстрани първопричината. В началото грешките, направени от пътешествениците във времето от Старата ера, били случайни нарушения в структурата на времето, оставени нехайно, като следи в джунгла. По-късно, когато разбрали, че дори и движението на песъчинките води до някакви последствия, а ехото им се разнася до следващите епохи, те станали много по-внимателни. Въвели правила и с времето те ставали все по-жестоки. Но въпреки това, когато най-накрая забранили категорично вмешателството във времето, вече било прекалено късно. През следващите епохи се убедили, че макар излетите в палеозоя да са невероятно забавни, за тях после се заплаща много скъпо. От само себе си се разбира, че Пекс-Центърът възникнал на основата на миналото и на него дължал своето съществуване. Поради това се провеждали старателни изчисления на въздействията, за да се отстрани изкривяването на линиите и да не се засегнат факторите, обуславящи неговата поява. За решаването на тези задачи били необходими хора, подготвени по съответен начин.
	Моята работа, като оперативен агент на Пекс-Центъра, се състоеше именно в това — да спра всички намеси на предшестващите програми — добри и лоши, съзидателни и разрушителни. Да дам възможност раните на времето да заздравеят и дървото на живота отново да се изпълни с живителни сокове.
	Тази професия си струваше трудностите, които понасях. Поне така твърдяха инструкторите.
	Разхождах се по брега, стъпвайки по мокрия пясък, където по-лесно се ходеше, внимателно заобикалях водораслите и морската пяна, останала след отлива.
	Прозрачносиньото море на плейстоцена — горе-долу шейсет и пет милиона години преди нашата ера — се простираше чак до хоризонта. Не се виждаха никакви платна, само дългите вълни, идващи от Източния океан, който след време щяха да нарекат Атлантически, се нахвърляха върху белия пясък със същия еднообразен шум, характерен за всяка епоха. Техният монотонен ритъм успокояваше и нашепваше колко нищожни са човешките същества, суетящи се около брега му.
	Станцията се намираше на половин километър от крайбрежната ивица. Беше ниска светлосива сграда, построена на пясъка до линията на прилива, обвита от дървовиден папрат и мъх — както за красота, така и за прикритие. Съгласно теорията, ако дивият живот привлече или изплаши елемент, чужд на естествената си среда, то във вероятностната матрица могат да се появят незабелязано у-линии, които да провалят темпоралната карта, за създаването на която бяха отишли хилядолетия мъчителен, къртовски труд.
	След няколко минути имах среща с Нил Джард — Главен Координатор на станцията. Той ще ме изслуша, ще ми зададе няколко въпроса, после ще прибере записите в сейфа и ще ме покани да пийнем. След това ще последва бърз и делови разговор под мислефона, който ще изтрие от паметта ми всички отвличащи вниманието спомени, останали от пътуването ми в Двайсетото столетие, и особено Лайза. Ще остана в станцията няколко години заедно с други агенти, докато не се появи нова задача, нямаща нищо общо с предишната. Никога нямаше да разбера защо бяха изпратили карга в 1936 година, каква сделка е сключил с изпълнителя на Третата Ера, човекът в черно, и как тази история се вписва в мозайката на великата стратегия на Пекс-Центъра.
	А може би беше за добро. Програмата на времето е пространна, преплитанията на структурите й са доста сложни, за да бъдат обхванати всички наведнъж от човешкия разум. По-добре е да помисля за някои конкретни неща, които да отвлекат вниманието ми от всички мисли, затормозяващи съзнанието ми. А в живота на един оперативен агент те са хиляди. Но Лайза, Лайза…
	Изхвърлих спомена за нея (поне се опитах да го направя) и се съсредоточих върху чисто физическите си усещания — горещо и задушно, насекомите жужаха, под краката ми скърцаше пясъкът, струйки пот се стичаха по гърба ми. Не можех да кажа, че това ми доставяше удоволствие, но знаех, че след няколко минути ме очакваше свеж, прохладен въздух и нежна музика, стимулираща вана, топло ядене и истинско въздушно легло…
	Спуснах се по полегатия склон на дюните, минах през отворената врата под сянката на палмите, където весело разговаряха и се смееха двама отпускари. Те се приближиха към мен и ме поздравиха с онази вежлива доброжелателност, която придобиваш, прекарвайки живота си в кратки запознанства. Както обикновено те се заинтересуваха дали задачата ми е била трудна, а аз им отговорих с обичайните, нищо неозначаващи фрази.
	Въздухът в станцията беше както винаги свеж, прохладен и стерилен. Стимулиращата вана ме ободри, но аз продължавах да мисля за една друга — чугунена, останала в нашата къща. Последва вечеря, която можеше да хвърли във възторг всеки чревоугодник — език от рептилии, задушени в сос от гигантски гъби и с гарнитура от скариди, салата от корени на мъх, студен десерт, приготвен по някаква специална готварска рецепта, запазила се и през следващите шейсет и пет милиона години. Но нищо не можеше да се сравни с ледената лимонова торта, която правеше Лайза. Дори и любимото ми въздушно легло не ми се стори толкова удобно, колкото твърдият креват със старинна медна рамка в малката и задушна стаичка с дъбов под, където Лайза се притискаше към мен…
	Джард ми позволи за малко да си отпочина, преди да се заемем с отчета. Той беше нисък, уморен човек на четирийсет и пет години. Изразът на лицето му сякаш казваше, че е видял всичко в този живот и нищо вече не може да го впечатли. Посрещна ме с обичайната снизходителна усмивка, изслуша доклада ми, гледайки през прозореца същия пейзаж, на който се любуваше всеки божи ден вече пет години. Похвали ме за лентата с програмата. Обикновено каргите се самоунищожаваха, когато ги притиснеха в ъгъла, но този път бях предотвратил това с изстрела в изчислителния блок. Успехът ми се дължеше на тънко обмислената игра, с която бях успял да приспя подозренията на противника и да го хвана в капана. Целият ми план беше точно разчетен и сега се чувствах дяволски уморен от изиграната роля и от целия този проклет живот.
	Разбира се, това беше временен срив, нервна реакция след изпълнението на задачата. Веднага след като ми изчистят паметта, ще се избавя от досадните мисли и разяждащата носталгия. След това ще си почина няколко дни и отново ще съм готов за работа.
	В края на краищата, надеждата крепи човека. И защо не? Така е било, така и ще бъде.
	Джард обаче ме помоли да забавим изчистването на паметта, докато не се запознае със записите. Понечих да протестирам, но след това се съгласих, защото не исках да изглеждам като мърморко.
	Обичаен случай на нервно разстройство. Поне знаех термина. Но всеки път мислите ми ме отнасяха при нея. Докато ядях плодовете дака, изчезнали след юрския период, аз си мислех, че Лайза би ги харесала. Спомних си лицето й и как то би се преобразило, ако й занеса няколко от тях в кафяв книжен плик, в който слагат продуктите в магазина на ъгъла. Представях си я как обелва плодовете и прави плодова салата с настърган кокосов орех и запечени бадеми…
	Тази вечер на плажа имаше вечеринка. Събрахме се край морето на безкрайния бял пясък, който обгръщаше като дъга плитката лагуна. В края на поляната, близо до пясъчната дига, растяха палми. Те приличаха на бирени бъчви с цветя по страните им и клонки, устремени към върха. Беше много спокойно. Нямаше досадни насекоми — няколко непохватни, носещи се стремително във въздуха рептилии, наподобяващи мишки, ги държаха под контрол.
	Седях на пясъка и наблюдавах колегите си — здрави, силни, красиви мъже и жени се плъзгаха по вълните на прибоя под защитата на звуков екран, отблъскващ ихтиозаврите. Смееха се и се забавляваха, докато часовите, седящи в окопите от двете страни на плажа, следяха за скитащи хищници. Запалихме огън с дърветата, доставени от годографа на станцията преди милиони години надолу по течението. Пяхме песни от различни епохи, ядохме печено месо от стегозавър, пихме бяло вино, докарано от Франция от осемнайсети век, и се чувствахме като творци на света. А аз си мислех за Лайза.
	Не можах да заспя. Посещението при психолога и изтриването на паметта бяха определени за девет часа сутринта. Станах преди шест. Закусих леко и излязох да се поразходя — за последен път да потъгувам за Лайза и да размисля дали не жертваме нещо важно, тръгнали към мъдростта. На този въпрос нямаше отговор, но той ми помогна да отвлека мислите си, докато крачех по брега. Седнах да отдъхна и гледайки морето се чудех какво ще правя, ако ме нападне някое голямо, гладно животно. Така и не измислих, но не се развълнувах много.
	„Не мислиш както трябва, Рейвъл — казах сам на себе си. — Време е да се връщаш и да прочистиш мозъка си. В противен случай можеш да решиш да скочиш в транспортната машина, да се върнеш назад в 1936 година и да се прибереш вкъщи десет минути след като си излязъл“.
	Бях се унесъл в мислите си, когато неочаквано се чу взрив.
	Интересно, че в момент на стрес човек разсъждава ужасно непоследователно. Тичах по брега, вдигах пръски от прииждащите вълни и си мислех: „Няма да усетя повече свежия въздух, няма да има музика, топло ядене, стимулиращи вани и въздушни легла…“ Няма да видя Лайза, никога вече няма да я видя.
	Прекосих напряко лагуната, пълзейки и падайки, покатерих се нагоре по склона и през ниските палми на гребена на дюната погледнах надолу към станцията.
	Не знам какво очаквах да видя, но оръдейните изстрели ми напомняха за тежката артилерия от Старата Ера. На няколкостотин метра от станцията бяха заели позиция две огромни петдесеттонни машини със защитен цвят. Макар и да не се виждаха димящи дула, разрушената стена на зданието безусловно потвърждаваше наличието на оръдия. Единият танк беше пострадал — една от гъсениците му беше повредена, а от дупката излизаше дим. Земята леко потрепери и от танка изригна пламък. Аз се хвърлих на земята, но закъснях и взривната вълна ме удари в ребрата.
	Дойдох на себе си чак на брега. Пясъкът скърцаше под мен, а главата ми бучеше. Но в едно бях абсолютно сигурен — каквото и да се бе случило долу, единствената кабина за Темпорално прехвърляне на другата страна на Плейстоцена е вътре в станцията и аз трябваше да се добера до нея.
	Никой не бе обърнал внимание на скока ми. Оцелялата военна машина (Третата Ера, както ме информира мозъчният придатък в тилната част на черепа ми) се придвижваше напред, стреляйки в движение. Навярно Джард е успял частично да издигне защитния екран — при всеки изстрел над станцията проблясваше дъговидна мигаща корона. Но тази защита бе предназначена за прогонване на бродещите наоколо динозаври, а не да се противопоставя на тежка артилерия. Екранът нямаше да издържи дълго.
	Аз изхвърлих тази мисъл от главата си и се спуснах към станцията. Отпред избухна огнено кълбо и взривната вълна ме отхвърли като лист хартия. Запълзях, молейки Бог да отклони случайните изстрели от мен, докато успея да стъпя на краката си. Трябваше да измина десет метра, които ми се сториха като десет километра, до дупката, зееща в обвитата от растения източна стена. През нея се виждаха останки от шкафа за съхраняване на документи, части от кресла и няколко усукани и почернели метални листа, с които беше обшита стаята за отдих. Бойните машини бяха спрели. Тичах с всички сили, затъвайки до глезени в пясъка, а наоколо всичко бушуваше, като че ли самият ад се е стоварил върху земята.
	Накрая скочих, прелетях известно разстояние във въздуха и падайки, се ударих в нещо така, както чук в наковалня…
	От очите ми изскочиха искри, а ушите ми забучаха. Когато изплувах от гъстата мъгла, видях над себе си защитния екран и облятото в пот лице на шефа.
	— Свести се! По-бързо! — крещеше Джард заради непрестанния грохот на оръдията. — Вече сме в безопасност. Чаках те, знаех, че ти…
	Краят на фразата потъна в такъв рев, в сравнение с който предишните звукови ефекти изглеждаха като загрявка. Всичко наоколо се рушеше. Във въздуха се носеше изгарящ гърлото мирис на озон, дим, кръв, прах от раздробени камъни и разтопено желязо. Ставайки, забелязах как Джард изчезва през вратата, водеща към операторската стая. Последвах го олюлявайки се и се проснах в креслото, в момента когато набираше някакъв код на пулта. Светна червеният сигнал за тревога, сирената зави и рязко прекъсна. Той се обърна.
	— Назад! — изрева Джард, махайки с ръце. — Изчезвай! Нали ти казах! Ти трябва… оттук… координати…
	— Какво? — извиках в отговор, но не чувах и собствения си глас.
	Джард ме хвана за ръката и ме тласна към аварийния люк.
	— Длъжен съм да прехвърля станцията във фаза нула, разбираш ли? Не бива да я завладеят…
	Повдигна капака и ме спусна долу. Всичко стана много бързо и аз се обърках. Дяволски неучтиво е да се отнасяш така с болен човек… Ударът на главата ми в пода за миг проясни мозъка ми.
	— Бягай! — извика след мен Джард. — Иди колкото е възможно по-далеч. Успех. Рейвъл…
	Гласът замлъкна и аз, олюлявайки се, се вдигнах и побягнах. Това искаше Нил, а той, засега, все още беше мой шеф.
	В следващата секунда светът се взриви и полетях в преддверието на ада. Хиляди тонове нажежен пясък се изсипаха върху мен, погребвайки ме завинаги.


>	5.

	— Е, може би не съвсем завинаги — деловито проговори тъничко гласче.
	— Как ли пък не — възразих сам на себе си и устата ми моментално се напълни с пясък. Опитах се да дишам през носа и да изплюя пясъка, но той се наби в ноздрите ми. Моментално заработи някакъв примитивен инстинкт и аз трескаво размахах ръце и крака, пробивайки си път нагоре към горещината и миризмата на изгоряла пластмаса, към въздуха — прашен, димен, но все пак въздух. Изкашлях се, кихнах, изплюх праха и се огледах.
	Лежах в служебния коридор, чиито стени се бяха изкривили и издули от горещината. Подът беше засипан до глезените с пясъка, от който аз току-що се бях измъкнал. Трябваше да се съсредоточа и да помисля.
	Знаех, че коридорът води към помпената станция, откъдето през люка можех да изляза на повърхността — устройството бе предназначено да нанася незначителни изменения в околната среда. Единственото, което можех да направя, бе да продължа да се движа напред, за да стигна до люка, да изляза… и…
	Реших, че за това ще се погрижа по-късно. Поздравявайки се за проявеното под вражеския огън хладнокръвие, изведнъж разбрах, че тунелът, който се намираше на шест метра дълбочина, е прекалено добре осветен. Източникът на светлината се намираше зад гърба ми.
	След като изминах десет метра, започнах да вървя доста по-леко — и пясъкът, и чакълът намаляха. С вратата на помпената станция имах малък проблем преди да си спомня, че трябва да я дръпна, а не да я бутам. Оборудването бе напълно изправно — ако исках, можех да изпомпам чиста, прясна вода от дълбочина сто и двайсет фута. Приближих се до най-близката помпа и вдигнах капака на люка. Все още ми се повдигаше и пред очите ми играеха жълти петна, чувствах тялото си изнемощяло, като на юнга по време на първата си морска буря. Когато натиснах копчето, моторът жално зави. Люкът се отвори и върху мен се посипа пясък и дори някакъв малък зелен гущер. Излязох навън, поех свежия въздух и се огледах.
	Пред погледа ми се ширна извит полегат бряг, целият надупчен от ями и насечен от веригите на танковете. По продължение на хълма, почти до брега, се простираха джунгли. На мястото на станцията не бе останало нищо освен димящ кратер.
	Полегнах на топлия пясък и събрах цялото си мъжество. Очите ми сълзяха от тропическото юрско слънце, по челото и гърдите ми изби пот, а в главата ми се мяркаха познати образи — станцията след първия скок преди много години, чистите, безлични стаи, които след няколко години дори напомняха за дом. След всяка трудна задача винаги те чакаха, тук се връщаха и колегите, а после отново тръгваха за поредното поръчение. Припомних си разговорите ни на масата в столовата, чистотата, деловитостта, дори главния пулт, показващ непрекъснато статусът на темпоралното изместване по времевата ос. Но той вече не съществуваше, както не съществуваха и стотиците ленти със записи и китайското гингко, растящо в саксия в стаята за почивка. Всичко се бе превърнало в прах.
	Спомних си как Нил Джард крещеше да се махам… и още… Той ми беше казал нещо. Нещо много важно, което трябвало да съобщя някому някога. Напразно. Положението изглеждаше безнадеждно и можеше да се сравнява със съдбата на оперативен агент на Пекс-Центъра, загубил връзка с базата.
	Впрочем, досега на никого не му се бе случвало да изпадне в такава ситуация.
	Тук моите мисли прекъснаха, главата ми се отпусна на пясъка и пред очите ми се спусна черна пелена.


>	6.

	Когато се събудих, слънцето вече залязваше. Тялото ми напомни за себе си със забравената болка. Сърбеше ме навсякъде. Огромните москити бяха намерили едно млекопитаещо там, където не би трябвало да има нито едно. И ме нападнаха яко, разсъждавайки съвсем правилно, че друг път подобно пиршество няма да им падне. Прогоних най-нахалните и тръгнах на разузнаване. Ако съдех по усещанията си, нямах сериозни наранявания, просто множество дребни порязвания, натъртвания и синини. На мястото на станцията не бяха останали даже развалини, само чашообразна вдлъбнатина от разтопено стъкло с диаметър стотина метра, заобиколена от овъглена растителност. Нищо не бе оцеляло — нито хора, нито оборудване. И най-лошото — никаква възможност за скок. В Пекс-Центъра така и няма да узнаят за произшествието — никога.
	Третата Ера, или това, което се е маскирало като нея, бе унищожила станцията толкова старателно, че беше трудно да се повярва. Невероятно е как са успели да я открият, като се имат предвид мерките за сигурност по отношение на дислокацията на 112-те етапни станции, разхвърляни във времето на Старата Ера. Що се отнася до базата на Пекс-Центъра, нейното местонахождение не знаеше дори самият конструктор. Тя се движеше в ахроничен мехур по ентропийния поток, без да съществува материално в нито един пространствено-времеви годограф в течение на краен времеви период. Битовете за контрол на достъп до станцията бяха закодирани от дванайсет реда взаимозависими шифри в главното хранилище на Пекския мозък. Единственият път към нея минаваше през темпоралната станция — и то не през коя да е, а тази, за която бе нагласено моето лично поле за темпорален скок и от която сега бе останал само този кратер с покритие от зелено стъкло.
	Мрачна усмивка последва появилата се току-що мисъл.
	Придавката за авариен скок, вградена в тялото ми, беше невредима. В мощната бобина енергията за скок беше достатъчна. Липсваше само целта, а без нея не можех да вляза в темпоралното поле. Следователно нямаше да зная къде ще завърши скока, ако той въобще завърши.
	В Пекс-Центъра се разправяха безброй ужасни истории за несполучливи скокове. Нещастниците биваха разхвърляни по различни станции, разположени в няколко столетия, или от тях оставаха само безтелесни гласове, които молеха за помощ. Ето защо използването на аварийния код се прилагаше само в случай на крайна необходимост.
	Като алтернатива оставаше да си построя жилище на брега, рискувайки съседи да ми станат динозаврите, и да се надявам на спасителния отряд преди да умра от горещина, нападение на рептилии, от скука или старост.
	Имаше над какво да помисля.
	Наоколо се търкаляха няколко каменни отломки и овъглени дънера. От дървата можех да напаля огън, да убия някакъв гущер и да го опека за обяд…
	Непривлекателен, но единствен шанс да оцелея. В противен случай рискувах да предприема експеримент, резултатът от който по всички закони ще бъде отрицателен. Не си струва да правя нещо, от което нищо няма да излезе. От глад няма да умра. В помпената станция има вода и ако от станцията са успели да дадат сигнал за бедствие, то вече са започнали да събират спасителен отряд, готов да се втурне на помощ по допирателната на темпополето.
	Стъмваше се. Звездите, както и преди, мигаха в сумрака, сякаш не бе имало никаква катастрофа в живота на Игор Рейвъл — оперативен агент на Пекс-Центъра. Прибоят шумеше, равнодушен към проблемите на двуногото същество. Вървях по брега, поглеждайки към вечните звезди и любувайки се на завладяващото вълшебство на пясъка. След това изкопах яма и легнах да спя.


>	7

	С разсъмването дойдоха динозаврите. Бях ги виждал и преди — плахи създания, които изчезваха при първото съприкосновение с ултразвуковия лъч, който Джард бе приспособил за тази цел. Говореше се, че преди е имало инциденти с големите екземпляри и са ги прогонвали от градината с импровизирани тракала. Глупавите твари не представляваха сериозна опасност, но хората се опасяваха, че могат да попаднат случайно под краката или в устата им заедно с хапка трева. Този път динозаврите бяха три, и то доста едри, а нямах подръка нито генератор на ултразвук, нито сирена. Можех да разчитам само на собствения си глас.
	Спомних си как веднъж Доул, мой колега, реши да се изкъпе и попадна в затруднено положение. Когато излизаше от водата, от гората изскочи гущер с внушителни челюсти и препречи пътя му към станцията. Доул се отърва само с делириум тременс. Животното мина покрай него без дори да го погледне — беше твърде малък, за да представлява интерес за такъв голям стомах.
	Това не ме утеши. Приближаващото към мен трио представляваше доста рядка разновидност, която бяхме нарекли Кралски шут, заради глупавата усмивка, яркото оцветяване и пъстрите украшения, които висяха от главите им. Тези гущери имаха щраусови крака, дълги шии и огромно количество остри зъби.
	Продължих да лежа на пясъка, маскирайки се на камък, докато те приближаваха със скокове към мен. Двата бяха големи, а третият — направо гигант с шестметровите си и нито сантиметър по-малко плещи. С приближаването им започнах да се задъхвам от страшно зловоние, което излъчваха. Тези огромни животни преработваха голяма маса въздух. Опитах се да изчисля оптималния размер на глътката, изхождайки от обема на дробовете им, потребността от кислород и процентното му съдържание във въздуха. Когато се приближиха на трийсетина метра от мен, преустанових изчисленията.
	Гигантът пръв ме усети. Главата му трепна и мътното му око се извърна към мен. Той изсумтя, издиша и отвори уста, което ми даде възможност да се полюбувам на редицата снежнобели зъби, готови да се впият в моята плът. Запуфтя като локомотив и се устреми право към мен. Трябваше моментално да взема решение и аз не се поколебах.
	Поех за последно влажния морски въздух, обгърнах с поглед синьото море, пясъка, пустото безразлично небе и силуета на чудовището на фона му. После избрах аварийния код с вградения в челюстта ми тумблер.
	Пейзажът се измести встрани и се разтвори. В същото време вече описвах кръг след кръг във Вселената.
	Обгърна ме пълна тъмнина и рев, сякаш се спусках с бъчва по Ниагарския водопад.


>	8.

	Няколко секунди лежах напълно неподвижен. Мислено опипвах тялото си. Ръцете и краката ми бяха цели. Шумът не утихваше, а наоколо продължаваше да бъде тъмно. Положението беше неопределено — изглежда бях напуснал Брега на Динозаврите, но още никъде не бях пристигнал.
	Според инструкциите, при всяка неизправност в темпополето трябваше да се стои неподвижно и да се чака коригиращ импулс. В дадения случай това би могло да продължи доста дълго време. Засега никой не беше докладвал за подобни провали, затова инструкциите можеха и да грешат. Въздъхнах — нищо не стана. Тогава окончателно се реших…
	Станах и тръгнах в тъмнината, в странната тъмнина, пронизвана от малки ослепителни точки, каквито виждаш при загуба на съзнание, и сякаш някой разтвори пред мен завеса.
	Ослепителните светкавици се разсеяха и аз се оказах в стандартна кабина за темпорален преход на етапна Пекс-станция. Дишаше се напълно свободно.
	Постоях известно време в недоумение, после се обърнах към завесата, през която бях минал. Това беше обикновена бетонна стена, дебела около два метра.
	Може би бяха бръмчали молекулите на плътното вещество, проникващо през шейсет метра замърсена вода.
	Отложих изследването си за неопределено време. Трябваше да открия началника на станцията и да доложа за внезапната атака и за разрушаването на темпостанция 99.
	За десет минути обиколих всички стаи. Жилищните помещения бяха пусти, а така също и помещенията с оборудването и енергийните съоръжения. Датчикът показваше обичайната картина, пластините на излъчвателя светеха, по целия пулт мигаха зелени лампички, но индикаторът на блока стоеше на нула — в станцията не постъпваше никаква енергия. Това беше невъзможно.
	Всяка етапна станция първо осъществява насочването на персонала, после държи връзка с Пекс-Центъра. По веригата винаги постъпва енергия. Докато съществува системата, такова състояние е невъзможно.
	Оттук, с убийствена закономерност, следваше само един извод.
	Или системата за Прочистване на Времето вече не съществува, или аз се намирам извън нейните предели. И понеже нейната сфера на влияние се разпростира по целия пространствено-времеви континуум, трудно можех да си представя каква част бе останала за мен.
	Всички станции си приличаха като близнаци — и по външен вид, и по оборудване, и по електронни характеристики. Масовото им производство ставаше по пътя на накъсващ процес при разпределението им по темпоралния релеф. Част от теоретиците смятаха отделните станции за временен дубликат на една физическа матрица. Но едно нещо е хипотезата, а съвсем друго фактът, който можеш да пипнеш. Затова веднага се заех да разбера къде се намирам.
	Минах по коридора към шлюза (някои станции се намираха на места, където външните условия бяха невероятно сурови), почаках да се отвори люка и тръгнах да излизам навън.
	Всъщност понечих да тръгна.
	На два-три метра от входното крило повърхността свършваше. По-нататък се кълбеше бисерносива мъгла, която се завихряше около невидима преграда. Минах по издатината, легнах по корем и погледнах от ръба. Дъното на станцията се извиваше в далечината и изчезваше в мъглявината. Тази част от нея, която се виждаше, блестеше като зелено огледало или по-точно, като стъкловидната повърхност на кратера от Брега на Динозаврите.
	Изпълзях от ръба на пропастта, върнах се в станцията, влязох в архива и измъкнах напосоки една касета. На екрана се появи информация — ежедневните данни за изразходвана енергия, флуктуациите на темпоралния релеф, записи за пристигане и изпращане на оперативни агенти — въобще обичайните формуляри, като на всеки се повтаряше номера на станцията.
	Темпостанция 99. Точно от това се страхувах. Извитото дъно на островчето, на което бях изхвърлен, съвпадаше по вид и размери със стъкловидния чашообразен кратер на Брега на Динозаврите, така както отливката съвпада с формата за леене. Станцията не е била разрушена от вражески обстрел, а просто е била издърпана от почвата като огромно фъстъчено дърво и поставена тук.
	Бях се върнал в своята станция. Ето какво се бе опитал да ми каже Нил Джард! Изчакал бе да се отдалеча на безопасно разстояние и е натиснал копчето. Тогава сработила програмата за аварийно спасяване, за която никой не знаеше, особено пък обикновен оперативен агент.
	Джард беше постъпил правилно. Врагът идваше към самите подстъпи на станцията. След няколко минути защитните екрани щяха да рухнат от претоварването. Всички секретни данни на Пекс-Центъра за придвижване във времето щяха да попаднат във вражески ръце. Той е бил длъжен да направи нещо за спасяването на съоръжението и е трябвало на всяка цена да избегне разрушаването му. И е действал според инструкциите.
	Фактът, че при изпълнението на програмата е използвана много по-сложна технология, отколкото подозирах, че притежава Пекс-Центърът, не беше толкова важен. За заблудите си щях да мисля по-късно. Сега трябваше да реша много по-важни проблеми.
	В последната минута Джард викаше нещо, което аз трябваше да съобщя на някого. Но бях толкова възбуден, че не чух нито дума. Той ме караше да бързам, после преброи до десет и натисна копчето. Станцията изчезна. А аз се намирах в безопасност.
	А после провалих неговите усилия, като се възползвах от вградения в мен авариен блок и скочих там, където въобще не трябваше да скачам.
	„… да се премести станцията във фаза нула…“ Мина ми през ума част от произнесена фраза. Това теоретично понятие се среща в техническата литература. Този път теорията не беше ни подвела.
	Това място се намира просто извън пространството и времето, в точката на нулевата амплитуда по кривата на полето на Айлием, което ние наричаме пространствено-времеви континуум.
	Разхождах се из стаята, вслушвах се в ехото на крачките си и бръмченето на апаратурата. Всичко, което виждах, чувах, миришех и докосвах, изглеждаше напълно нормално, с изключение на кълбящата се навън мъгла.
	Ако това е станцията от Брега на Динозаврите, то тогава къде е дупката в стената на стаята за почивка, през която бях минал преди няколко локални часа? Къде са отломките и дима, труповете и следите от нападение?
	Станцията сияеше от чистота. Извадих кутията с архивите. Папките бяха добре подредени и не се виждаха никакви признаци за бърза евакуация, както става при вражеска атака или паника.
	Въобще приличаше на синдрома „Мария Селеста“ на борда на станцията. Надникнах в столовата. На една от масите имаше два подноса с доста свежи остатъци от ядене — единственото нарушение на иначе всеобщия ред. Натиснах копчето за раздаване на храна и получих обяд. От прореза изскочи поднос с гореща синтетична храна — синтето. Спомних си за печената шунка и царевичните питки, за Лайза, която ме чака в малката къщичка…
	Дявол да го вземе, нямахме такава уговорка. Човек си е свършил работата, захвърлил е всичко, напуска дома си с пълната увереност, че мъките от спомените му ще се притъпят от мислефона, и какво получава? Договорът нищо не отбелязваше за празни станции, остатъци от храна по масата, за мъките и тъгата по глас, усмивка или докосване…
	Дявол да я вземе тази жена, това нежно създание, родено в зората на времето и преживяло кратък като пламъче живот, умряла и превърнала се в прах преди хиляди столетия…
	О, Лайза, Лайза!
	— Стига! — извиках сам на себе си, стреснах се от звука на собствения си глас и продължих мислено: „За всичко си има някакво просто обяснение. Е, може и да не е съвсем просто, но все пак е обяснение“.
	— Спокойно — произнесох отново гласно, като пренебрегнах ехото. — Транспортирането е изместило станцията към ранностояща точка на темпоралната ос. Станцията е същата, но времето е друго. Или въобще няма никакво време. Математиката ще ми подскаже истината, не се съмнявам в това.
	И какво значение има дали разбирам нещо, или не? Станцията съществува независимо от всичко, и аз заедно с нея. Въпросът всъщност е какво да правя по-нататък?
	Гъстият и неподвижен въздух ме обвиваше като погребален тамян. Всичко наоколо изглеждаше замряло в очакване на промените. Но без моето желание те нямаше да се осъществят.
	— Достатъчно, Рейвъл — успокоих се аз, — не се мъчи повече. Знаеш какво трябва да направиш. Единственото… — Станах и отидох до транспортната кабина.
	Нямаше никаква разлика. Едва-едва грееха пластините на излъчвателите. По таблото пробягваха контролни цифри. Всичко беше нормално. Не светеше само лъскавото зелено огънче на индикатора за снабдяване с енергия, който потвърждава включването на схемата към външната верига на Пекс-Центъра.
	Достатъчно бе да вляза и да се прехвърля някъде във времето… Но къде? Като вихър минаха през главата ми съмнения, но ги отхвърлих и погледнах вътре. Вратата се затвори и аз останах сам с моите мисли. Отпуснах се, протегнах ръка и натиснах копчето.
	Беззвучен взрив стремително ме запрати в бездънна пропаст.


>	9.

	Виенето на свят бавно замираше. Възвръщах лека-полека чувството си за реалност — горещина, твърда настилка под хълбока ми, глухо шумолене, скърцане, клатене, слабо мъждукане на светлина под клепачите ми. Отворих очи. По водата играеха слънчеви зайчета. Лежах в неудобно положение на някаква дървена палуба.
	Опитах да се размърдам и веднага изстенах от рязката болка, но все пак успях да се надигна и да седна.
	Хоризонтът трептеше в душни изпарения и когато палубата се спускаше, закриваше морето с издигащия се фалшборд от износена и обгоряла от слънцето дървесина. Над мен, на фона на синьото небе, се поклащаха мачти, рангоута и такелажа на ветроходен кораб. В паметта ми веднага се появиха хипноданни за платноходите — разпознах типичното оформление на португалски галеас от шестнайсетото столетие.
	Не знам защо реших, че е имитация. И то имитация от Новото Възраждане, около 2200 година от нашата ера. Едно изкусно направено копие, което точно да съответства на образеца. А под дървената настилка от бук сигурно се крие стоманена кутия и в нея има малък реактор, а в разкошните каюти са създадени всички условия за живот на оператора и неколцината весели екскурзианти.
	Постепенно съзнанието ми започна да възприема звуците — скърцане на въжета и шпангоути, откъслечни разговори и силен грохот. Нещо тежко се удари в палубата. Корабът се разтресе. Жилещи солени пръски ме окъпаха с ледената си маса така, че дъхът ми замря. Изтрих лицето си и като се огледах, видях на около половин километър друг кораб — тежък двупалубник с три мачти и развяващ се дълъг мръснобял малтийски флаг. Иззад забуления в дим борд изригваха огън невидими оръдия. В морето се надигна фантастично ветрило от приближаващи водни стълбове.
	Бууум! — разнесе се далечен гръм.
	Мислите ми рязко измениха посоката си. Картината с веселите туристи, пътешестващи по Карибско море с мним пиратски кораб, се изпари като пръските от топовните гюлета. Стреляха истински оръдия с истински снаряди, които с лекота можеха да пробият както палубата, така и мен.
	Скочих пъргаво на крака и погледнах към кърмата. До един от палубните топове се суетяха няколко души и го подготвяха за стрелба. Всички бяха облечени в износени, измачкани и избелели костюми от шестнайсетото столетие. От лицето на единия се стичаше кръв и раната му изглеждаше прекалено истинска за игра.
	Скрих се зад голяма клетка, захваната здраво за палубата, в която мърдаше жива костенурка с нащърбена коруба.
	Раздадоха се викове и нещо плющейки шляпна на палубата. Видях, че е разкъсано на парчета знаме от груба материя с недодялана многоцветна и избеляла от слънцето емблема във вид на дългокрако зелено пиле с рога на мръсножълт фон. Хералдиката не влизаше в моите хобита, но от пояснения нямах никаква нужда — намирах се в разгара на морска битка, при това на страната на губещите. Галеонът значително се бе увеличил по размери и се приближаваше с десен галс. Избълваха облачета дим, раздаде се свистене, сякаш в нажежен тиган изляха студена вода, и върху мен се посипаха трески като дъжд. Един от моряците, които стояха до топа, падна, замята се като риба на сухо и от него изригна фонтан кръв. Разнесоха се вопли и тежко тропане на крака. Някой изтича край клетката, викайки в движение. Може би се обръщаше към мен. Дори не помръднах, очаквайки вдъхновение или малко подсказване.
	Озарението се появи във вид на ниско мургаво човече с боси загорели крака и увиснали жълто-черни панталони, опасани с кожен пояс, широк колкото дланта ми, на който висеше абордажна кука, сякаш изкована от обръча на стара бъчва. То спря до мен и извика пискливо, размахвайки късата си дебела ръка. Изправих се на крака. Човечето отново ми махна и побягна към бака. Не знам защо, но моята поява никак не го учуди.
	Аз почти разбрах в общи линии смисъла на монолога му. Той обсипваше с всички възможни ругатни глупака Гонзало, който се държал като последно говедо и обещаваше да го изкорми при първа възможност. А също така молеше да му помогна да зареди петдесетмилиметровата гаубица.
	„Ама че глупак — мина ми през ума. — Трябва да хвърлите топа зад борда, за да облекчите кораба. Единственият ви шанс е да бягате, но и това май вече е невъзможно…“
	Дълго въже със свистене разсече въздуха, удари ме през лицето и ме отхвърли настрани. В следващия миг на палубата се строполи парче от рангоута с дебелина на дънер, подскочи нагоре и падна зад борда. Корабът се наклони. По палубата се затъркаляха бъчви. Платната изплющяха и увиснаха. Пак се разнесоха изстрели, чух трясък, вопли и тропот на бягащи крака. Когато намерих къде да се скрия, вече не мислех, а без да откъсвам поглед от натегнатата гротмачта се пльоснах в купчината отпадъци. Корабното платно изплющя като пистолетен изстрел и мачтата рухна към наветрената страна, увличайки след себе си и въжетата. Платното не издържа, скъса се и покри цялата кърма. Една вълна го завлече в морето заедно с няколко нещастни моряка. Като буци пръст след взрив се посипаха дървени парчета. Мярнах някаква неясна сянка. Следващият тласък ме просна по лице на палубата. Чу се гръм, после втори, трети. На всички страни полетяха дъски, отломки…
	Изплъзнах се и се затъркалях по палубата, но успях да се хвана за едно въже и замрях, долепен до надстройката. Галеонът неотклонно се приближаваше към нас. Нападателите се бяха строили на борда, извисяващ се поне три метра над нашата палуба, размахваха саби и викаха. Гледах в черните дула на топовете, в квадратните отвори, откъдето ухилено надничаха одимени лица. Абордажните куки полетяха и се забиха в трошащата се палуба. В следващия миг тя се изпълни с хора, които се впуснаха в ръкопашен бой. Мургавото човече безстрашно се хвърли срещу тях. Над главата му се мерна сабя, ударът изглеждаше като на шега, но смелчакът рухна на палубата и я обагри с кръвта си. Край него с яростни викове мина тълпата нападатели. Аз се слях с палубата и се огледах. Към мен, размахвайки мачете, се втурна висок здравеняк с гръд като колело. Търкулнах се и едва успях да извадя маузера. След като стрелях два пъти в лъщящата гръд, отскочих настрани, а той грохна на същото място, където бях лежал преди миг. В суматохата никой не чу изстрелите.
	Малко босо момче с криви крака се опита да се изкачи по гротмачтата, но нападателите наскачаха, хванаха го и го смъкнаха. Някой полетя зад борда, но нямах представа жив или мъртъв. Озверялата тълпа продължаваше да руши палубата. Всички крещяха с пълен глас и размахваха безсмислено абордажните куки. Бяха забравили за падналите нещастници, които затискаха с ръце раните си и се молеха за спасение.
	И тогава видях карга.


>	10.

	Нямаше съмнение. За неопитното око каргът първа класа — а само такива се използват за Прочистване на Времето — по нищо не се отличава от обикновения човек. Но аз имах достатъчно опит. Плюс това го познавах лично.
	Това беше същият онзи карг, който бях обезвредил и оставил в хотела на Бъфало с парче олово под лявата скула.
	Сега, в настоящия момент на времето, преди срещата в Бъфало, той стоеше цял и невредим, без никаква дупка в главата. Стегнат и спокоен каргът уверено слезе на палубата, без да обръща никакво внимание на заобикалящата го битка. Ако се съди по златните еполети на мундира и потъмнелия меден ефес на сабята, беше важна особа. Най-малкото бе старши помощник, а може би дори капитан. Подчинявайки се на заповедите му, пиратите веднага затихнаха и се строиха в криви редици.
	Сега щеше да последва нареждане за ограбване на кораба и за убиването на останалите живи моряци.
	Като съдех от това, което ми бе известно за живота на пленниците на испанските платноходи, бързата смърт беше за предпочитане пред дългите години каторга на техните галери. Тъкмо се чудех къде да се скрия и да изчакам удобен случай да избягам, когато вратата зад мен се отвори. По-точно, някой се опита да я отвори, но аз препречвах прохода, така че тя се премести само на три-четири сантиметра и опря в хълбока ми. Някой яростно блъскаше отвътре и се опитваше да се измъкне. Видях ботуши и син ръкав със златни копчета. Внезапно непознатият стреля. Изглежда, пистолетът му се бе закачил за нещо. При първия изстрел каргът се обърна, взря се втренчено във вратата и дълго-дълго, навярно повече от минута, не откъсваше поглед от нея, после извади червен пистолет, украсен с бисери и с широко дуло, рязко го вдигна, прицели се и…
	Изтрещя така, сякаш се взриви бомба, и от дулото се изви пламък и дим. Куршумът улучи целта. Мъжът до мен се олюля, падна по лице, загърчи се, като че ли го ръчкаха с тояга, и замря завинаги.
	Каргът се обърна към моряците си и рязко изкрещя няколко заповеди. Хората му възмутено зароптаха, изгледаха разочаровано палубата, но се обърнаха и тръгнаха към борда. Явно вместо да грабят, заповедта е била да изчезват. Каргът беше постигнал своето. След пет минути и последните от абордажната група се върнаха на галеона. Каргът стоеше на кърмата неподвижно, както можеше да стои само един робот. След това се огледа и тръгна към мен. Аз притихнах и се направих на умрял.
	Той ме прекрачи, прекрачи и истинския труп и влезе в кабината. Дочух неясни звуци, сякаш бъркаше в сандъците и разместваше предметите по лавиците. После излезе навън. Чух как се отдалечават стъпките му и реших да поотворя леко очи. Стоеше до фалшборда и спокойно махаше защитната лепенка от една термична бомба. Когато се разнесе предупреждаващия сигнал, каргът хвърли заряда в открития люк толкова небрежно, сякаш пускаше лимонче в коктейл от мартини със сметана. След това хладнокръвно мина по палубата, хвана се за едно от въжетата и с ловкост, достойна за похвала, се прехвърли на галеона. Викна нещо на хората си и корабът веднага оживя — платната се заизкачваха нагоре и затрептяха, а част от екипажа започна да опъва въжетата. Испанският двупалубник се отдалечаваше, а платната глухо плющяха. Неочаквано останах сам. Лежах и наблюдавах как се смалява вражеският кораб с опънати платна от попътния вятър.
	В този миг откъм трюма се чу зловещо съскане. Разбрах, че се е задействала термитната бомба. От люка заизлиза гъст дим, съпроводен от огнени езици. Скочих на крака и олюлявайки се, се облегнах на пристройката, но не намерих сили да откъсна поглед от адския пламък, който бушуваше под мен. И стоманен скелет да имаше тази развалина, пак нямаше да оцелее — при 5000 градуса горят не само сухите съчки.
	Загубих няколко скъпоценни секунди докато се опитвах да преценя положението. А огънят съскаше, трещеше и се издигаше към палубата. Сянката на гротмачтата сочеше обвинително към застреляния от карга човек. Той лежеше по корем, оплетен в купчина влажни дантели, пропити от собствената му кръв, бликаща от раната в гърлото му. На метър от ръката му се въргаляше пистолет.
	Направих три крачки, наведох се и вдигнах оръжието. Това беше седеммилиметров микрореактивен пистолет, производство на Пекс-Центъра, чиято ръкохватка пасна идеално в ръката ми.
	Иначе не можеше и да бъде. Пистолетът беше мой. Погледнах ръката, от която беше паднал. Насилих се и обърнах трупа по гръб. Вгледах се в лицето му. Беше моето.


>	11.

	Психообработката, последвала изпълнението на задачата, напълно бе блокирала паметта ми и цялата последователност на събитията, но сега бариерата падна. Спомних си всичко. Време — някъде около 1578 година. Място на действие — Карибско море, на около шейсет мили от остров Св. Томас. Цел — издирване на кораб, под командването на карг, действащ във водите на Нова Испания. Спомних си влизането в контакт, гонитбата и абордажа, спомних си как чаках в кабината подходящия момент за единствения изстрел, с който трябваше да унищожа източника на вмешателството. Това беше едно от първите ми поръчения и отчетът за благополучното му завършване отдавна се намираше в хранилището и бе станал част от историята за Прочистване на Времето.
	Сега всичко се бе променило. Делото е преразгледано заради появата на ново свидетелство. Аз се оказах дублиран в собственото си минало.
	Но фактът, че двойникът се явява нарушение на всички закони за управление на пътешествията във времето ставаше незначителен на фона на камарата несъответствия. Пекс-Центърът полагаше мъчителни усилия да спре разрушителните последици от намесата на Старата Ера, а сега Прочистването на миналото търпеше крах. Ако парченце от грижливо подредената мозайка изпадне, то целият комплекс от издигнати върху нейната основа съоръжения ще се срине.
	Ако имаш подходящ лост, можеш да преобърнеш света. Но лостът трябва да има опорна точка. В последните десетилетия тази роля изпълняваше Пекс-Центъра. Неговата дейност бе насочена към изграждане на платформа в доисторическите времена, на която да се опрат всички по-нататъшни постройки. Сега, по моя вина, фундаментът се пропука. Спомних си събитията от самото им начало: как изчаках удобния момент, отворих със замах вратата, прицелих се и стрелях в карга. Той падна, хората му се нахвърлиха върху мен, но се натъкнаха на защитното поле. Обладани от ужас пред невидимата преграда, те побягнаха към своя кораб, отплуваха с надути платна и потънаха в сумрака на историята. В това време аз насочих галеаса — маскирано като кораб специално оборудване — в точката за подбор на товара, откъдето го върнаха за консервация в хранилището за техническо обслужване на Пекс-Центъра.
	Сега събитията се развиха по съвършено различен начин.
	Когато блокирах вратата и попречих на другото „аз“ да завърши поръчението, разруших веригата на преустроената темпокарта и превърнах в хаос планомерната стратегия на Пекс-Центъра. Каргът се оттегли цял и невредим, а аз останах да лежа на кораба — по-мъртъв от когато и да било — с оловен куршум в гърлото.
	И в същото време стоях на палубата, гледах мъртвия си двойник и малко по малко осъзнавах цялата безизходица на положението си. Бях попаднал в капан.
	По принцип агентите на Пекс-Центъра много трудно могат да бъдат ликвидирани, защото са защитени с всички достижения на науката и техниката. Но ако на някой се удаде да го замъкне в затворена верига на неосъществена алтернативна реалност-псевдореалност, от която няма и не може да има изход, тогава с него е свършено.
	Дори ако по чудо успеех да оцелея — доста съмнително предположение като гледах пожара, обхванал целия кораб — връщане нямаше. Използвах личния си импулс за авариен скок. Нито един прибор не бе регистрирал мястото на моето пребиваване. Когато скочих от станцията-призрак, ми се наложи да рискувам и да вляза в темпополе без местоназначение. И тогава, в единственото уязвимо мигновение, когато другото „аз“ сне защитното си поле, за да се разправи с карга, го убиха. Данните му ще се изтрият от пулта за следене и още един агент, проявил непростимо лекомислие, ще бъде зачеркнат от списъците. А заедно с него и двойникът, напъхал си носа там, където не му е работата.
	Мислите ми препускаха бързо в търсене на изход. Това, на което се спрях, не беше много привлекателно, но алтернативата бе или да изгоря жив, или да потъна в топлите води на Карибско море.
	Впрочем… настроеният на моя вълна блок за авариен темпоскок не е фокусиран на крайната приемна точка, освен това е безполезен, защото не го бях заредил в базата. Но двойникът ми имаше дубликат. Схемата на прибора — от антената до енергоблока — се състоеше основно от нервната система на своя притежател.
	Необратимите изменения в мозъка настъпват пет минути след смъртта, но темпозадвижването трябва да работи още. Оставаше основният въпрос — къде е фокусиран импулса? До известна степен това зависеше от мислите на загиналия в момента на смъртта.
	Палубата до такава степен се нагорещи, че подметките ми пареха. Корабът се обви в дим. Огънят ревеше като водопад по време на пролетно топене.
	Приближих се до двойника си — устата му беше отворена. Пъхнах палеца си вътре и набрах кода на темпоралния преход, скрит в кътника. По гърба ми вече лазеха огнените езици на пламъка, идващ от люка…
	Имах чувството, че огромен великан ме поставя на едната си длан и ме захлупва с другата.


>	12.

	Летях надолу в пълна тъмнина. Падането продължи не повече от секунда. Преди да успея да осъзная каквото и да било, пльоснах в някаква топла, воняща гъста кал. Потънах и веднага изплувах, задъхвайки се от отвращение. Мятайки се в гъстата тиня, аз се опитах да плувам и с мъка се задържах на повърхността. След това легнах по гръб и като движех ритмично ръце, се опитах да поема въздух. Очите ми бяха като запечатани от нещо лепкаво. Вонята беше такава, че бих могъл да я нарежа на парчета и да я продавам като линолеум. Плюех, кашлях, шляпах в калта, докато ръцете ми не докоснаха дъното. Спънах се в него и запълзях на четири крака, като безуспешно се мъчех да освободя очите си от вонящата гадост. Опитах да се изкатеря нагоре, но се подхлъзнах, паднах назад и отново потънах в блатото.
	Следващия път бях по-внимателен. Насочих се напред, като опирах по-голямата част от тялото си в гъстата кал, и се измъкнах на сухо място. Пълзях опипом, подхлъзвах се в тинята и се задъхвах от гадните изпарения. Отново и отново опитвах да се изкача нагоре, но все се озовавах на дъното. Тялото ми се умори, организмът ми искаше почивка, а нямаше за какво да се заловя. За секунда да спра и блатото ме дръпваше надолу. Представях си как бавно потъвам в лепкавата тиня, как се задушавам, дробовете ми се изпълват с тази гадост, гибелта и постепенното разложение…
	Обхвана ме паника. В отчаянието си изкрещях.
	И моят вик бе чут.
	— Ей, вие, там долу! Престанете да се мъчите. Ще ви хвърля въже. — Гласът беше женски, да не кажа женствен, и долиташе някъде отгоре. Прозвуча ми по-нежно и от ангелски хор. Опитах да отговоря с бодър и небрежен глас, но само изхриптях нещо неразбираемо. Ярък лъч светлина премина по клокочещата черна повърхност и спря върху лицето ми.
	— Стойте спокойно! — заповяда гласът.
	Светлината се отклони, описа окръжност и се върна. Нещо със свистене разсече въздуха и пльосна в кишата недалеч от мен. Аз се раздвижих и напипах дебело около пръст и покрито със слуз въже.
	— В края има примка. Пъхнете си крака и ще ви измъкна.
	Въжето се изплъзна от ръката ми. След като отново го намерих, напипах възела. Още един път потънах под водата, докато се опитвах да надяна примката, но накрая успях. Въжето се опъна, изтегляйки ме от блатото. Вкопчил се в него, тръгнах нагоре по склона. Придвижването беше бавно. Ярд. Още един. Още половин метър. Наклонът вече превишаваше трийсет градуса. Притиснах се здраво към склона. Още едно усилие и чух триенето на въжето в скалата. Ръцете ми се натъкнаха на ръб. Хванах се за него, свих коляно, прехвърлих се от другата страна и пропълзях по мокрия пясък. В този момент паднах и загубих съзнание.


>	13.

	Слънцето светеше в очите ми, май бях забравил да дръпна щорите. Дюшекът беше целият на буци. Всичко ме боли, боли…
	Отворих очи и видях, че лежа на златист пясък до брега на бронзово море. Оловносиво небе и сиви вълни, които с глух тътен се втурваха към плажа. Нямаше птици, лодки, деца с кофички и красавици в бански костюми. Само аз и вечното море.
	Уви, познат пейзаж. Бях се върнал на Брега на Динозаврите. Слънцето току-що бе изгряло и едва-едва огряваше нараненото ми тяло.
	Когато седнах и се подпрях на ръце, нещо с трясък падна до мен. Тинята по панталоните ми беше изсъхнала и залепнала по краката ми. Свих коляно и извиках от болка. Дрехите ми изпукаха и от тях започнаха да се отронват късчета засъхнала кал. Целият бях покрит с тънка коричка, като скарида в тесто. Лицето ми също бе цялото в кал. Внимателно започнах да я махам, както се бели яйце, изчистих бузите, но най-трудно ми беше с очите. Опитът ми да се освободя от нея доведе до печален резултат.
	— Виждам, че вече сте се събудили — чух бодър глас зад гърба си.
	Изстъргах калта от ушите си и чух стъпки по пясъка.
	— Престанете да си бъркате в очите — каза тя рязко. — По-добре идете долу и се измийте.
	Намръщих се, застанах на четири крака и внимателно се изправих. Жената ме хвана за лакътя — малко плахо, както ми се стори — и тръгна. Последвах я, препъвайки се в пясъка. Слънцето жареше през ресниците, шумът на прибоя се усилваше. След известно време почувствах вода до краката си. Жената ме пусна, аз направих няколко крачки и се потопих в топлата вода. Изсъхналата кал отново се превърна в слузеста каша, излъчваща ужасно зловоние. Криво-ляво измих косата си, изтърках лицето и отново прогледнах. Свалих ризата си, натежала от кал, и я натопих — остави тъмно петно в бледозелената вода. От раните по ръцете ми течеше кръв. Кокалчетата на пръстите ми бяха разранени и солената морска вода ги щипеше като киселина. Забелязах, че гърбът на ризата ми е целия в прогорели дупки. Внезапно небето почерня и се изпълни със сияещи въртящи се точки…
	Някой се приближи към мен, хвана ме и ме изтегли от водата. Явно бях започнал да потъвам, без да усетя. Закашлях се и се отпуснах, докато ме теглеха към брега. Когато почувствах пясъка под краката си, коленете ми се подгънаха и паднах. Започнах да тръскам глава, за да прогоня острия, идващ изпод черепа ми, звук.
	— Съжалявам, не знаех, че сте ранен. Целият ви гръб е в изгаряния. Какво се е случило? — гласът се носеше някак отдалеч и ту се усилваше, ту отслабваше.
	— Разхождах се по една горяща палуба — казах безгрижно, но думите ми прозвучаха като неразбираем брътвеж. Видях пред себе си стройни женски крака в изящни кожени ботушки, дълги бедра и бяла, някога чиста риза. Намръщих се отново, за да й покажа колко много ме боли, и подпирайки се на една ръка се изправих…
	— … оставих ви навън цялата нощ… първа помощ… можете ли да ходите?… Не е далеч оттук…
	Твърдите нотки в гласа й изчезнаха и той ми се стори странно познат. Обърнах се, присвих очи заради слънцето и погледнах към съчувственото й лице. Пулсът ми се ускори.
	Това беше Лайза.


>	14.

	Промърморих нещо и я привлякох към себе си. Тя ме отблъсна и ми хвърли суров поглед, като медицинска сестра, която изпълнява задълженията си, независимо дали й харесват.
	— Лайза!… Как попадна тук? — промълвих аз.
	— Първо, не се казвам Лайза, и второ, попаднах тук по същия начин, както и вие.
	Тя продължи да ме влачи към малка палатка, опъната горе на склона.
	— Предполагам, че сте оперативен работник? — погледът й се плъзна по това, което бе останало от дрехите ми, цъкна с език и добави с почти обвинителен тон. — Да знаете само как изглеждате… като след бомбардировка.
	— Не беше бомбардировка, а морско сражение, абордаж — промълвих аз. — А ти какво правиш тук, Лайза?
	— Казвам се Мелия Гейл и престанете да ми натрапвате вашите бълнувания — прекъсна ме тя. — Грижите ми и без това не са малко.
	— Лайза, какво ти става? Не ме ли позна?
	— Виждам ви за пръв път в живота си, господине. — Тя поклати глава, натика ме в палатката и с тон, нетърпящ възражения, каза: — Сега ще ви съблека!
	Опитах да се възползвам от правото си на самостоятелност, но кой знае защо не можах да се справя с дрехите. Отпуснах се безсилно в леглото и гледах как ми сваля обувките, панталоните, чорапите. Мокрите си гащи успях някак да сваля и сам. Бях като малко момченце, което мама слага да спи. Беше ми едновременно горещо и студено. Гърбът ми изгаряше от огън и почувствал прохладната свежест над мен, се обърнах по корем. Болката се разтвори в обгърналата ме тъмнина.


>	15.

	— Извинявайте, че не ви обърнах никакво внимание миналата вечер — каза Лайза или Мелия. — Не знаех, че сте ранен…
	— И освен това съм прекалено тежък. Не можехте да се справите сама, а и миризмата беше такава… — добавих аз. — Но стига за това.
	Все пак беше приятно да се събудиш в прохладна палатка с климатична инсталация, грижливо бинтован и с лекарства до теб. Да лежиш и да не чувстваш никаква болка, да си мислиш колко хубаво е всичко, да се наслаждаваш на приятното усещане в крайниците.
	Но Лайза настояваше, че не ме познава. Гледах лицето й, докато ме превързваше и ме хранеше с лъжичка. Не се и съмнявах, че това бе тя.
	Лайза — или Мелия Гейл, както тя твърдеше — беше бодра, млада, здрава. Лицето й изглеждаше по-зряло и явно бе с няколко години по-възрастна от моята съпруга, която бях напуснал само преди няколко локални дни. Тук имаше нещо, което не можех да разреша. Поне засега.
	— Големи майстори на изненадите са тези от Пекс-Центъра — подхвърлих аз. — Като си помисля само, че Лайза, моята нежна млада съпруга, се оказа оперативен агент! Не, не мога да си го представя… А аз съвсем сериозно се увлякох. Мислех си, че срещата е случайна. А всичко е било планирано. Можеха и да ми кажат. Някаква актриса…
	— По-добре млъкнете — хладно каза Мелия. — Загубили сте много кръв и трябва да пазите силите си, за да оздравеете.
	„Иначе ще кукуваш тук с един безпомощен инвалид, малката!“ — мярна ми се в ума, но лъжичката с бульона ме предпази да го кажа на глас.
	— Отначало чух плясъка — разказа ми тя. — А след това нещо започна да се блъска долу. Помислих, че някой гущер е попаднал в капан. Те идват тук, а после не могат да се измъкнат.
	Гласът й звучеше младежки уязвим.
	— И все пак решихте да погледнете — отбелязах аз. — Навярно обичате животните?
	— Когато извикахте, се зарадвах — Лицето й почервеня, сякаш признаваше нещо срамно. — Вече мислех, че…
	— Но вие така и не ми разказахте своята история. Как се случи така, че ме чакахте с готов горещ бульон и леден поглед?
	Тя сви устните си, които бяха създадени за целувки.
	— Изпълних задачата си и скочих назад в станцията — каза момичето с равнодушен глас. — Но нея я нямаше. Само една яма в земята, пълна с кал и кости. В първия момент исках да избягам, да направя нов скок, но после премислих. Невъзможно е да се предвиди къде ще попаднеш. Затова реших да остана и да чакам спасителната група. Ето ме… седя тук…
	— Отдавна ли?
	— Почти три седмици…
	— Почти?
	— Двайсет и четири дни, трийсет часа и десет минути — заяде се тя и отново напъха лъжичката в устата ми.
	— И каква беше задачата ви? — позаинтересувах се аз и млъкнах.
	— Либия, 1200 година от нашата ера.
	— Не знаех, че в древна Либия са използвали пистолети.
	— Задачата ми не предвиждаше контакти с местното население. Снабдиха ме с всичко необходимо за самоотбрана и самообезпечаване. Няколко седмици живях в една пустиня — по-точно в един оазис. Тогава имаше повече растителност. Трябваше да отстраня намесата на Първата Ера, довела по-късно до възникването на исляма. Задачата ми бе да подменя някои от ключовите предмети, откраднати от Втората Ера. Справих се отлично. След това скочих назад…
	Тя се сепна и ми заприлича на изплашено момиченце, което с всички сили иска да изглежда като опитен и безстрашен оперативен работник.
	— Направили сте всичко както трябва, Мелия — подкрепих я аз. — На ваше място и аз навярно бих се паникьосал и щях да се опитам да скоча назад.
	Още щом го казах, усетих, че е по-добре да не продължавам.
	— Така или иначе, вие ме чакахте и ето, аз съм тук. Както се казва две глави…
	— Какво ще правим сега? — прекъсна ме тя, а гласът й трепереше.
	Няма що, умееш да утешаваш, Рейвъл. Тя чудесно се е справяла досега и без теб.
	— Има няколко варианта да се измъкнем — бодро казах аз, усещайки, че по брадичката ми се стича супа. — Само малко… — Не ми достигна въздух и въздъхнах. — Само малко да поспя, и после…
	— Простете — извини се тя. — Съвсем забравих, че трябва да си почивате. Поспете. Ще поговорим по-късно.
	Три дни се търкалях в леглото, за да заздравее кожата на гърба ми и да се затворят драскотините и раните ми. Целебните средства от полевата аптечка оказаха благотворното си влияние. На два пъти чух изстрели — явно Мелия прогонваше огромните животни, когато се приближаваха прекалено близо.
	На четвъртия ден, олюлявайки се, предприех разходка до ямата, от която ме бе измъкнала.
	Без съмнение, кладенецът отбелязваше мястото на станцията. Приливите, дъждовете, носения от вятъра пясък и бродещите животни бяха запълнили дупката почти до върха. Стъкленият ръб, който се подаваше над повърхността, беше на дупки. За всичко това беше необходимо време — много време.
	— Колко? — попита Мелия.
	— Не по-малко от сто години. А може хиляда или две хиляди.
	— Следователно станцията не е била построена — въздъхна тя.
	— Поне последният сегмент. Естествено, ако местонахождението й е известно, е безсмислено да се използва вторично.
	— Знаете ли, аз съм тук вече цял месец. За това време непременно щяха да ме открият.
	— Не е задължително. Търсенията толкова далеч в миналото отнемат много време.
	— Не ме утешавайте. Много добре разбирам колко сериозно е положението ни. Случило се е нещо по-страшно от темпорално недоразумение. Всичко се руши.
	Тя използва същите думи, които минаха през ума ми, докато гледах трупа на двойника си.
	— Най-добрите умове на Пекс-Центъра вече работят над това — възразих аз. — Помощ непременно ще дойде.
	Но думите ми прозвучаха неубедително дори и на самия мен.
	— Какво време течеше по станционен отчет, когато за последен път бяхте там? — попита тя.
	— Шейсет и пет години. Защо?
	Тя измъчено се усмихна.
	Почаках, докато в съзнанието ми се уталожи пламъкът от вътрешния взрив, но не почувствах очакваното спокойствие.
	— Не е лошо… Значи… — започнах аз и млъкнах.
	Тя разбираше това не по-зле от мен — цялата атака, която бях преживял, и катастрофата, с чиито последствия се бяхме сблъскали — представляваха феномен, известен на специалистите като изтръгната реалност, която или никога не е съществувала, или е била изтрита от някоя акция на Чистката на Времето. В миналото на Мелия темпостанцията „Бряг на Динозаврите“ е функционирала повече от единайсет столетия, след като аз съм я видял под обстрел. Тя е скочила в нея от Либия, след като е изпълнила задачата си, и е заварила света изменен.
	Изменен в резултат на някакво действие от моя страна.
	Нямах доказателства за подобно предположение, но го знаех със сигурност. Бях изпълних задачата си в 1936 година съгласно инструкцията и удържах пълна победа над карга. Но някъде беше станал срив. Нещо, което бях направил, или не бях направил, бе нарушило равновесието и в резултат — задънена улица.
	— Не е логично — отбелязах аз. — Вие сте скочили назад в своята база и сте открили, че е пропаднала вследствие на катастрофа, която не се е случила в течение на вашето лично преживяно време. Добре. Но какво е захвърлило в същото това време и мен? Схемата, която използвах за скока, беше настроена на точка, отстояща на дванайсет столетия.
	— Защо още не могат да ме намерят? — тихо попита тя.
	— Не го взимайте толкова навътре! — опитах се да я успокоя, като леко я потупах по рамото. Докосването ми отново я ядоса.
	— Дръжте си ръцете по-далеч от мен — сряза ме тя. — Ако си мислите да разигравате сценки от живота на необитаем остров, дълбоко грешите.
	— Не прибързвайте с изводите. Винаги, когато сметнете, че започвам да ставам прекалено досаден, можете да ме ударите. А сега престанете с шегичките — нямаме никакво време да се занимаваме с глупости.
	Тя се усмихна презрително, но преглътна обидната забележка, която беше на устните й. Браво, девойче! Аз просто исках да те прегърна и да ти кажа, че всичко ще бъде добре. Добре, добре, ама никак не беше добре.
	— Можем да останем още малко тук — предложих аз в духа на добрите делови традиции. — Или да действаме веднага. Какво предлагате?
	— И как ще действаме?
	Това си беше явно предизвикателство.
	— Според мен, да останем тук не е нецелесъобразно — заявих аз, като се преборих с обхваналото ме изкушение. — Макар това да има известни предимства.
	— Така ли мислите?
	Каза го доста студено, но красивите й устни потрепнаха и се покриха с дребни капчици пот.
	— Местонахождението на станцията е известно. Затова годографа остава най-вероятен за проследяване, независимо от възникналите трудности.
	— Глупости. При една проверка биха ни намерили и най-разумното щеше да бъде да прехвърлят аварийната група в момента на нашето пристигане. Това не се случи, следователно няма и да се случи.
	— Мис Гейл, предполагам не сте забравила какви са целите на Прочистването на Времето. Ние се опитваме да възстановим целостта на времевата тъкан, а не да правим нови дупки в нея. А ако ни бяха срещнали в началото, нямаше да се насладим на тези прекрасни дни, които съдбата така милостиво ни отпуска, нали? Не, ако ни приберат, то ще бъде само в точката на първоначалния контакт, в никакъв случай по-рано. Обаче…
	— Какво?
	— Съществува вероятност да се намираме във времева примка, затворена в себе си, а не върху основния времеви ствол.
	Тя пребледня и ме погледна в очите.
	— В такъв случай сме отрязани завинаги?
	Кимнах в знак на съгласие.
	— Но още имаме възможност за избор.
	— Нима имаме… избор?
	— Не много голям, но има. Вашият авариен заряд още не е използван.
	— Ама че тъпотия. Импулсът е настроен на базовата станция. Аз се намирам в нея. Къде да се отправя според вас?
	— Не знам. Може би за никъде.
	— А какво ще стане с вас?
	Поклатих глава.
	— Аз вече изразходвах резерва. Енергията е на нула. Ще почакам, докато се върнете с аварийната група. Ще се запася с търпение, ще поскучая известно време, ако вие се решите естествено…
	— На един нефокусиран скок…
	— Не споря. Но моят скок всъщност не завърши чак толкова зле. Ако си спомняте добре, попаднах точно на станцията.
	— Станция в нищото, както сам казахте.
	— Обаче с кабина за темпорални скокове. Тя ме премести по продължение на собствената ми времева линия. Дали успешно, или не, аз попаднах в годографа на предишната си задача. Но на вас може да ви провърви повече. Можем, разбира се, само да се надяваме.
	— Все пак е по-добре, отколкото нищо.
	Тя стоеше малко встрани от мен и не ме поглеждаше — милата ми Лайза. Така красива, лесно ранима и едновременно с това ожесточена и изплашена, но опитваща се да скрие своя страх. Нима беше живяла под хипнотично внушение и не подозираше нищо за истинската си работа на темпорален агент?
	— Вие сериозно ли искате да опитам?
	— Май това е единственият ни шанс — потвърдих аз. Ех, старче, много добре се правиш на айсберг — лицето ти не изразява никакви емоции. — Разбира се, ако не желаете да останете тук с мен завинаги — добавих, предизвиквайки я да вземе по-бързо решение.
	— Има още един начин — произнесе Мелия с леден тон.
	Аз скромно замълчах.
	— Моят импулс може да издържи и двама ни. Е, поне теоретически. При определени… обстоятелства.
	— Знам.
	— Ако вие…
	— По дяволите, момиче, хайде да не си губим времето.
	— Нали не възразявате да ви оставя за малко сам преди ние… — тя се запъна — да се възползваме от тези обстоятелства?
	Задържах дъха си, за да не издам неволно обхваналото ме напрежение.
	— За какво говорите? Нали ще се върнете?
	— Или тръгваме заедно, или оставаме тук и двамата — отряза тя.
	— Слушайте, мис Гейл, вие не ми дължите нищо.
	— Напротив. Ще изпълня дълга си. И не се заблуждавайте относно моите мотиви, господин Рейвъл!
	Тя се обърна и тръгна по пясъка — самотна, малка фигура, която се губеше на фона на джунглата.
	Обхванат от неочаквано вълнение, аз изчаках няколко минути и я последвах.


>	16.

	Мелия чакаше в палатката. Беше облечена в лека нощница от две части и стоеше до разгънатото походно легло. Погледът й се рееше някъде над главата ми, а лицето й бе студено и отчуждено. Приближих се до нея, докоснах с ръка талията й и усетих под тънката материя копринената мекота на кожата й. Мелия се напрегна. Продължих да движа ръцете си нагоре и когато докоснах гърдите й, я привлякох към себе си. Тя се противи малко, но после се отпусна и дори се увлече. Леките като пух коси докоснаха лицето ми. Притиснах я толкова силно, че тя почти не можеше да диша.
	Внезапно Мелия се изскубна и се обърна с гръб към мен.
	— Какво чакате още? — с пресекващ глас попита тя.
	— Може би е по-добре да го отложим? Скоро ще се стъмни.
	— Е и? — подхвърли Мелия саркастично. — По-романтично ли ще стане?
	— Не знам. Може би.
	— Ще ви припомня, ако сте забравили, господин Рейвъл, че между мен и вас не съществува нищо. Постъпваме така само защото е необходимо.
	— Не говорете от мое име, Мелия.
	— Говоря това, което мисля!
	Тя се обърна. Лицето й бе почервеняло, а очите й блестяха.
	— По дяволите, да не губим повече време — процеди през зъби Мелия.
	— Разкопчайте си блузката — тихо произнесох аз.
	Тя ме прониза с поглед.
	— Направете каквото ви казах, Мелия!
	Известно време тя ме гледа неразбиращо, след което насмешливо изкриви устни.
	— Достатъчно! — не издържах и избухнах. — В края на краищата идеята е ваша, госпожичке, а не моя. Не съм ви принуждавал за нищо. Но не би било зле да разберете същността на това, което става, ако не искате вашата велика саможертва да отиде напразно, физическата близост не е някаква магическа съставка. Важен е психологическият контакт, взаимното разбиране, единството на две индивидуалности. Тяхното пълно сливане е не по-малко важно от сливането на телата. А самият сексуален контакт е само средство за пренасяне. Ако вие го възприемате като изнасилване, можете да изхвърлите от главата си всякаква надежда за благополучен изход.
	Тя затвори очи, въздъхна дълбоко и ме погледна. Миглите й бяха влажни, а очертанието на устните й стана по-меко.
	— Аз… простете. Прав сте, но…
	— Замълчете, разбирам ви. Представяли сте си първата брачна нощ съвсем различно.
	Взех меката й, гореща и отмаляла ръка.
	— Обичали ли сте някога, Мелия?
	Тя премигна и в очите й съзрях искрица болка.
	Лайза, Лайза…
	— Съсредоточете се. Спомнете си как е било… Представете си, че… аз — това е той.
	Тя затвори очи. Дългите й мигли едва потрепваха. Вените й се открояваха върху нежната кадифена кожа — беше гладка и гореща. Нежно прекарах ръка по шията, след това по раменете. Бавно смъкнах презрамките, нощницата се плъзна надолу и се задържа върху извивката на гърдите. Ръцете ми се спуснаха още по-надолу и след като свалих леката материя, обхванах гърдите й с длани. Тя въздъхна дълбоко и устните й се разтвориха. Ръцете й се отпуснаха и нощницата се плъзна на пода. Когато я прескочи и се притисна към мен, за миг зърнах тънката талия и плавната извивка на бедрата. Тя неуверено се протегна към копчетата на ризата ми, разкопча ги и я свали. След това откопча колана и, падайки на колене, свали останалите ми дрехи. Взех я на ръце и я отнесох до походното легло. Галех високите й стегнати гърди, горещото й тяло, опитвайки се да го обхвана цялото в страстна прегръдка. Тя потрепери и се притисна към мен. Устните й се отвориха, миглите леко се повдигнаха и видях блуждаещите сластни очи. Целунахме се жадно. Аз силно се протегнах напред и бедрата й се притиснаха към моите. Движехме се като едно цяло.
	Времето и пространството изчезнаха. Тя потъна в обятията им, запълни целия свят, обзе ме чувство за красота, радост и наслада, която нарастваше, повдигаше се на високия гребен на непоносимия възторг, стоварваше се като огромна вълна, след което забавяше ход, замираше, падаше и се разтваряше в тихия нощен океан на живота…


>	17.

	Дълго време никой не проговори. Лежахме изтощени в полумрака на палатката, вслушвайки се в ритмичния грохот на прибоя и лекия повей на вятъра. Накрая тя отвори очи и ме погледна удивено. След това очите й се затвориха и Мелия заспа. Аз станах тихо, събрах дрехите си и излязох навън в жегата и духащият откъм дюните сух вятър. Долу, на брега, видях двойка малки гущери. Облякох се, спуснах се към водата и закрачих покрай удрящия се в брега прибой, разглеждайки мъничките същества, които с отчаяна настойчивост се блъскаха в локвичките по пясъка. Когато се върнах в палатката, слънцето вече се бе скрило. Мелия приготвяше вечеря от консерви. Бе облякла ризата си и ходеше боса с разпуснати коси. Погледът й беше едновременно недоверчив и предизвикателен. Млада до болка…
	— Никога няма да съжалявам, дори ако… — запънах се аз и млъкнах.
	Сянка от тревога премина по лицето й.
	— Дори, ако… какво?
	— Дори ако теорията се окаже погрешна.
	Мелия се втренчи в мен и очите й се разшириха.
	— Ох, забравих — произнесе тя. — Съвсем забравих, за…
	Усмихнах се глупаво.
	— Аз също, до този момент.
	Тя прикри устата си с ръка и се разсмя. Прегърнах я и целунах. Изведнъж тя се разплака, ръцете й обвиха врата ми и се притисна силно към мен. А аз я галех по косите и мърморех някакви утешителни думи.


>	18.

	— Този път няма да забравя — шепнеше тя в тъмнината на малкия ни дом.
	— Не разчитай на мен.
	— Ти много си обичал… обичаш своята Лайза?
	— Много.
	— Как се запознахте?
	— В градската библиотека. И двамата търсехме една и съща книга.
	— А се намерихте един друг.
	— Късмет. Или чудо… Трябваше да изпълня една задача и пристигнах на мястото няколко дни по-рано, но те бяха напълно достатъчни, за да се вживея в ролята и да разбера що за живот водят в това отдалечено време. Задачата беше дългосрочна и съставителите на легендата се бяха погрижили за пълното ми сливане с тази епоха. Личността на Джим Кели, чертожник, заемаше 99 процента от съзнанието ми. Останалият един процент, който съхраняваше истинската ми същност, се бе стаил в най-отдалечения ъгъл на мозъка ми и неясно напомняше за целите и задачите ми. Смътен намек за моята роля във великите дела. Но нямах никаква представа за това, когато срещнах Лайза. Започнах да я ухажвам, тя ме обикна и навлязох в живота й като случаен пътник в тази варварска епоха. Ожених се с твърдото намерение да прекарам с нея в радост или мъка, бедност или богатство целия си живот, докато смъртта ни раздели. Но ни раздели нещо по-неизбежно от смъртта. Когато наближи развръзката, сведенията за истинската ми същност изплуваха от забравата и пробудиха съзнанието ми. Сблъсъкът с карга сложи край на всичко.
	— Но все пак това действително се е случило — вметна Мелия. — Дори ако тя съм аз… се е намирала там по друга причина и не е знаела за вашата работа.
	— Няма защо да я защитаваш, Мелия, тя не е виновна.
	— И какво стана после…
	— Ако се бях върнал, нямаше да я заваря вкъщи — тя щеше да е вече в базата, изпълнила поръчението си.
	— Не! Любовта не може да бъде поръчение.
	— Лайза просто не е знаела това, както и аз, ръководейки се от най-добри намерения. Белите якички в Пекс-Центъра са знаели всичко.
	— Замълчи — прекъсна ме с целувка Мелия и силно притисна към мен своето стройно тяло.
	— Ревнувам я — шепнеше тя, — въпреки че Лайза, това съм аз.
	— Ти си ми нужна, Мелия. Всяка моя клетка се стреми към теб. Иначе… Просто няма да мога да си спомням.
	Смях, подобен на ридание, се отрони от устните й.
	— Ти ме прегръщаш, но мислиш за нея. Ти й изневеряваш с мен…
	Тя замълча и покри с длан устните ми.
	— Недей, не се опитвай да ми обясняваш, Рейвъл. Не е по силите ти да измениш нищо. Ти ме обичаш… Знам…
	Още един път се понесохме към върха на страстите. Мелия направи, струва ми се, и невъзможното. Светът се взриви и запрати и двама ни в един безкраен тунел, изпълнен с мъгла и тишина.


>	19.

	Лежахме голи на пода в спортната отсечка на темпоралната станция, обгърнати от светлина.
	— Колко малко е всичко — каза Мелия. — Дори примитивно.
	Тя се изправи, стъпвайки безшумно с босите си крака, отиде до пулта за вътрешна връзка и включи колектора.
	— Има ли някой?
	Само ехото й отговори. На мен не ми беше необходимо да се оглеждам, за да разбера, че няма никой. Чувствах го във въздуха.
	Мелия приближи контролния уред и набра кода на аварийния сигнал. Индикаторът мигна и показа, че сигналът е записан и от този момент, през интервал от един час, автоматично ще се транслира през времевия поток милион години. После включи скенера и започна да преглежда последните записи в дневника на станцията. От бледото трепкане на екрана лицето й изглеждаше напрегнато. Докато наблюдавах грациозните й движения и голото й тяло, почувствах възбуда. С усилие се въздържах и отидох при нея.
	Бордовият дневник представляваше обикновена страница, на която на ръка бяха отбелязани станционното време — 09.07.66 г., шифъра на „Брега на Динозаврите“ и личния код на Нил Джард в долния край на листа.
	— Аз се върнах на десети, а датата на листа е с един ден по-рано. Предполагам, че просто не му е останало време да го запише, а после станцията беше нападната — казах аз.
	— Поне е успял да изведе сътрудниците си преди…
	Тя не довърши.
	— Да, всички, освен себе си — съгласих се с нея.
	— Но… Ти не си го намерил… нямало е нищо в станцията… Нали си бил там…
	— Имаш предвид труп? Не. Възможно е да се е възползвал от транспортната кабина. Или е скочил…
	— Рейвъл!
	Мелия ме погледна укорително.
	— Добре, добре. Ще отида да облека нещо — тръгнах да излизам. — Но много ми харесва да си играем на Адам и Ева — добавих аз.
	В крилото с жилищните помещения имаше най-разнообразно униформено облекло, акуратно подредено в сандъци. С удоволствие докосвах прохладната гладка съвременна тъкан. Колосаните яки и острата, бодяща вълна на костюмите ми от 1936 г. ми създаваха доста неудобства.
	Тръснах глава, отпъждайки обзелите ме спомени. Лайза-Мелия стоеше до мен и обличаше прилепнал по тялото й гащеризон. Усетила, че я наблюдавам, тя се поколеба за миг, светкавично се дооправи и се усмихна.
	Продължихме огледа на станцията. Виждах пропастта на десет фута от входа и сгъстяващата се мъгла. Бисерносивата суспензия поглъщаше всички звуци. Хвърлих едно камъче. То започна да пада, застина за миг и отплува настрани напук на закона за притеглянето. Внимателно се вгледах, но не можах да различа нищо в гъстата мъгла.
	— Няма смисъл — каза Мелия.
	— Права си, хайде да се връщаме. Трябва да поспим.
	Тя не възрази.
	През нощта Мелия спа на рамото ми. Усещах дъха й и мечтаех тази нощ никога да не свършва.


>	20.

	Шумът от тракането на приборите в празната столова, докато закусвахме, бе невероятно силен. Храната беше чудесна. По този начин Пекс-Станцията компенсираше отсъствието на всички човешки ценности в живота на оперативните агенти, от които се бяхме отказали доброволно — дом, жена, деца. И никога не сме се съмнявали в разумността на избора си. Но моята история ме извади от релси. Образът на Лайза беше непрекъснато пред очите ми и ме караше да забравя извънредното положение, опасността, надвиснала над Чистката на Времето. Мелия…
	— И така, какво ще правим сега, Рейвъл? — попита тя.
	Лицето й изразяваше хладно спокойствие. Впечатлението се засилваше и от официалната обстановка. Хмм, да-а, играта приключи.
	— Трябва внимателно да проучим наличната информация — казах и се почувствах като надут пуяк.
	— Добре. Данните не са много, но може и да ни помогнат в създалата се ситуация.
	Бодър тон, точна формулировка, спокоен и уверен поглед. Вие сте отличен оперативен агент, мис Гейл. Но къде остана момичето, което ридаеше на рамото ми?
	— Съгласен съм, колежке — продължих да говоря със същия тон. — Първо. След завършване на поредната задача, отидох в точката на подбора, изпратих кода за повикване и благополучно извърших скока. Дотук всичко е нормално, нали? — погледнах я очаквателно.
	Тя кимна.
	— На другия ден станцията бе атакувана от войските на Третата Ера или друг противник, маскиран като тях. Ако отхвърлим доста невероятното предположение за грешки в отдела за безопасност, не виждам никакви отклонения. И въпреки това твоята жизнена линия включва темпостанция „Бряг на Динозаврите“ в недокоснато състояние единайсет столетия напред по локално време.
	— Точно така. Ще добавя само, че никъде в архива не видях да се споменава за нападение преди хиляда години. Прегледах го веднага след пристигането си.
	— А случайно да ти е попадало пред очите някакво свидетелство за безследно изчезналия оперативен агент Рейвъл?
	— Дори и да ми е попадало, не съм му обърнала внимание. Тогава това име не е означавало нищо за мен.
	Тя отклони погледа си.
	— Следователно става дума за отклонение от клас А — миналото на някой от нас е изтрито. Въпросът е чия реалност съвпада с истинския времеви ствол?
	— Нямаме достатъчна информация.
	— Добре, да преминем нататък. Използвайки непозната за мен система за аварийно спасение, Нил е извел станцията от ентропийния контакт и я е преместил в предполагаема анахронична вакуола. Самият аз не разбирам какво означава тази дума.
	— Ти изхождаш от това, че преместването е дело на Джард — вметна Мелия. — Но има и друга възможност. Да допуснем, че е налице странична намеса с цел да се усложнят или поне да се сведат до нула действията на Джард. На какво се основава твоята увереност в неговите добри намерения?
	Кимайки с глава тя показа безмълвното помещение и призрачната пустота около нас.
	— Той говореше нещо за нулева фаза, но не съм сигурен. Тогава ми се струваше, че става дума за най-обикновено разрушение. Както каза той — „за да не бъде оставена на врага“.
	— Така или иначе, преместили са станцията… тук.
	— И когато се възползвах от личния си импулс за авариен темпорален скок, се оказах именно тук. Но това трябваше да се очаква. Нали е настроен на честотата на станцията, а нейното оборудване е предназначено за връщане на оперативния агент от който и да е пространствено-времеви годограф.
	— И завари станцията празна, както е сега?
	— Да. Само… — аз се огледах. — Само не знам кога — преди или след нашето посещение.
	— Във всеки случай, не едновременно. Ти не си срещнал себе си.
	— Това всъщност би могло да се уточни. Локалният ентропиен поток е нормален и времето се движи.
	Станах и се разходих из стаята, търсейки някакво свидетелство за своето пребиваване. Такова нямаше. И изведнъж…
	— Подносите! — извиках аз.
	Мелия погледна масата, после мен. Нещо като че ли я изплаши.
	— На масата имаше остатъци от храна.
	— Следователно би могъл да се появиш всеки момент?
	— Имаме още няколко часа. Храната в чиниите все още не е засъхнала — усмихнах се аз ободряващо и добавих: — Можем да почакаме до срещата.
	— Не! — възкликна тя и добави малко по-меко: — Само вероятностни аномалии ни липсват.
	— Но ако успея да завърша предишното задание…
	— Не дрънкай глупости, Рейвъл! Да не си забравил едно от основните правила на Чистката на Времето? Никакво зашиване на кръпки! Ти скочи и се върна благополучно. Какво още ти е нужно? Глупаво е да се рискува, а чудо е…
	— … и възстановя равновесието?
	Погледите ни се срещнаха.
	— Хайде да не объркваме повече и без това сложната ситуация. Ти завърши скока си и точка. По-добре кажи на какво ще се опрем сега в бъдещите ни действия?
	Аз седнах.
	— До къде стигнахме?
	— Заварил си станцията празна, но си видял следи от нашето посещение.
	— Точно така. Хрумна ми да се възползвам от кабината на станцията за връщане в базата на Пекс-Центъра, но от това нищо не излезе. Само се преместих по продължение на собствената си времева линия и завърших скока с десет години по-рано в субективното минало. Паранормалия клас А. Нарушено е всичко, установено в инструкцията.
	— Инструкцията не разглежда подобни ситуации — отбеляза Мелия. — Ти не си могъл да контролираш събитията.
	— В резултат провалих успешно изпълнената операция, отчетът от която вече десет години е закодиран в централната схема. Любопитното е, че каргът, който трябваше да извадя от строя, е същият, който унищожих в Бъфало. Оттук следва извода, че операцията в Бъфало се е осъществила не след първата, а след втората версия.
	— Или имаме алтернативен вариант. Трудно е да разберем. Възможно е да са преразгледали схемата и да са включили твоето раздвояване в миналото в качеството на жизнеспособен елемент.
	— Ако е така, не трябва да им пречим. Но ако грешиш…
	— Трябва да намерим отправна точка. След твоята смърт в миналото си скочил назад и си срещнал мен. Защо и двамата сме извършили скок в един темпорален годограф?
	— Дай да не коментираме.
	— Но ние дяволски объркваме времевите линии, Рейвъл.
	— С нищо не мога да помогна. Или смяташ, че трябва да се правя на камикадзе?
	— Не дрънкай глупости. Просто сме длъжни да направим всичко, което е по силите ни. А това означава щателно да разгледаме фактите, логически да размислим и да планираме следващата си стъпка.
	— Логически! Точно казано, оперативен агент Гейл. Само че кога тази логика е имала поне нещо общо с програмата на Чистката на Времето?
	— Все пак сте постигнали определени успехи — отбеляза сдържано тя, отказвайки се любезно от възможността да ми отговори язвително. — Трябва да напуснем станцията и колкото по-скоро, толкова по-добре.
	— Добре, съгласен съм. Разполагаме с два варианта. Първият е да използваме транспортната кабина на станцията.
	— И да завършим скока в нечие минало и още повече да усложним ситуацията?
	— Възможно е. Другият е да заредим отново аварийния заряд и да скочим наслуки.
	— Без ни най-малка представа къде ще се озовем? — Тя настръхна и с жест ми показа, че се отказва от подобно предложение. Изящното повдигане на брадичката ми напомни за едно друго време и за друго момиче.
	Не, дявол да го вземе, не е било друго!
	— Впрочем, можем да скочим заедно… — каза тя, — както го направихме преди.
	— Каква е разликата? Във всички случаи ще се окажем във времевия поток без цел. И е напълно възможно да попаднем в мъгла, подобна на тази зад вратата, ако не и нещо по-лошо.
	— В крайна сметка… — започна Мелия и спря. — В крайна сметка все някога Вселената около нас ще се разпадне на парчета — завърши тя.
	— Добре, и какво предлагаш?
	Последва дълго мълчание. Мелия избягваше да ме гледа.
	— Кабината — реши накрая тя.
	— Заедно или поотделно?
	— Мощността ще стигне ли за двама?
	— Мисля, че да.
	— Тогава заедно. Не виждам основателна причина да се разделяме.
	— Абсолютно никаква.
	— Значи решено?
	— Решено. А сега си изяж закуската. Не се знае кога отново ще имаме възможност да хапнем.
	Последният елемент от екипировката ми беше малък пистолет, който взех от оръжейната стая. Пристегнах го около китката си и го скрих под ръкава на ризата. Преминахме през екранираната камера на шлюза и се отправихме към транспортната кабина. Според показанията на приборите всичко беше наред. При нормални условия пътникът безболезнено и мигновено щеше бъде пренесен от времевия поток в екстратемпоралната среда, а след това върнат в нормалното време на главния приемен пункт — базовата станция на Пекс-Центъра. Но какво ще се случи сега, нямах представа. Възможно е отново да се придвижим по продължение на темпоралната линия и да се окажем на борда на някой потъващ кораб. Или да се пренесем в миналото на Мелия Гейл и по този начин да увеличим вероятността от катастрофа. А може и да се заклещим някъде по средата…
	— Следваща спирка — базата на Пекс-Центъра! — викнах аз, бутнах Мелия в кабината и се вмъкнах след нея. — Готова ли си?
	Тя кимна.
	Натиснах копчето за старт.


>	21.

	— Като че ли пристигнахме — чух нечий пресипнал глас и в същия момент разбрах, че си говоря сам. Макар и останал без сили, говорех напълно членоразделно. — Кошмар — продължих аз. — Главата ме цепи като след препиване.
	— Следскоков шок. Има такъв термин, ако не се лъжа — произнесе някъде до мен Лайза.
	Очите ми рязко се отвориха. Е, рязко не е съвсем точната дума. Ресниците ми с мъка се отлепиха и аз с известен труд фокусирах жената до мен. Кръгло лице, огромни тъмни очи и най-милата усмивка на света. Не, това не беше Лайза.
	— Добре ли си — попита Мелия.
	— Как да ти кажа… Може би месец интензивно лечение в болница ще ми се отрази добре — казах аз, приповдигнах се на лакът и се огледах.
	Намирахме се в просторно помещение — дълго и високо като банкетна зала, гладък сив под и бледосиви стени с безброй скали и прибори. В центъра се намираше високо кресло, а пред него бе разположен пулт за управление с няколко реда копчета и монитори. Едната стена беше остъклена и през нея се виждаше небето.
	— Къде сме?
	— Не знам. Прилича ми на кабинет в научноизследователска лаборатория. Приборите не са ли ти познати?
	Поклатих глава. Ако се намирахме в миналото, то в главата ми нищо не е останало.
	— Дълго ли бях в безсъзнание?
	— Аз самата дойдох на себе си преди около час.
	Тръснах глава, но вместо да ми просветне ме прониза адска болка, сякаш някой забиваше нагорещени игли в слепоочието ми.
	— Ама че скок — промърморих, докато ставах. Повдигаше ми се, главата ми се въртеше.
	— Аз вече поразгледах оборудването — каза Мелия.
	— Това са темпорални преобразователи, но такива не съм виждала никога.
	Гласът й звучеше напрегнато, като че ли става дума за нещо важно. Опитах да се съсредоточа.
	— Аха.
	— За предназначението на някои от приборите се досещам, — продължи тя — но останалите са ми непознати.
	— Може би са от Третата Ера?
	— Едва ли. Щях да разбера.
	— Добре. Да поогледаме заедно — аз се отправих към креслото до пулта с походката на напълно здрав човек. Що се отнася до Мелия, то скокът изобщо не бе й се отразил.
	Копчетата върху пулта за управление бяха лаконично обозначени с нещо като „А“ и „В“. В нишите бяха разположени екраните с матови стъкла и защитно покритие.
	— Това са обикновени изчислителни устройства на аналого-потенциален преобразовател, — каза Мелия — но на пулта има два допълнителни контролни канала, което предполага и един авариен.
	— Ами?
	— Няма съмнение.
	Тя бързо набра кода на разноцветните клавиши. Мониторът затрептя и се освети.
	— По принцип полето трябва да бъде в активна фаза — каза тя. — Но не виждам данните за базовия адрес на програмния модул, а и ме е страх да си играя с пулта за темпоралните прехвърляния, от който нищо не разбирам.
	— Мен също. Такава техника виждам за първи път в живота си. А какво е онова там? — попитах, като посочих другия край на залата срещу остъклената стена.
	— Секциите с оборудването.
	— Прилича на стандартна темпорална станция.
	Мелия кимна.
	— Почти.
	— Картината се изяснява — изкоментирах аз. — Хайде да се поразходим.
	Минахме през помещения, претъпкани с тайнствена техника. Едно от устройствата се състоеше от три високи огледала, от които жално ни гледаха собствените ни отражения. Никъде не видяхме следи от хора, нито от скорошно обитаване. Мъртва, изпълнена само от ехото на стъпките ни станция.
	Пресякохме просторната зала и потърсихме изход, който да ни изведе на широката тераса с познатия изглед към океана. Крайбрежната извивка беше същата, само джунглата се бе разраснала и стигаше почти до брега.
	— Добрият стар Бряг на Динозаврите — въздъхнах аз. — Доста се е променил, нали?
	— Времето лети — отвърна Мелия. — Не забравяй, че са минали не една и две години.
	— Изучил съм проекта на сградата, а тук нищо не ми е познато. Какво ще кажеш?
	— Не ми се говори.
	— Разбирам те — казах съчувствено и я пуснах да мине пред мен. — Всъщност длъжен съм да ти кажа, че никога не съм чувал за аналого-потенциални преобразователи. Това да не е нов вид кафеварка?
	— А-П теорията е основа на цялата програма на Чистката на Времето. — Мелия ме погледна доста изразително. — Това трябва да го знае всеки агент на Пекс-Центъра.
	— Възможно е. Но по мое време лекциите в института се основаваха изцяло на детерминизма.
	Тя се намръщи.
	— Та това е отдавна дискредитирана фаталистична теория!
	— Успокойте се, мис Гейл. И не ме гледай като терорист с бомба в ръцете. Още от сутринта съобразявам зле, а какво остава при такова отношение. Но аз не съм човек на Пекс-Центъра като теб, и си имам своето малко подозренийце.
	— И какво е то?
	— Че нашите Пекс-Центрове са различни.
	— Не ставай смешен. Цялата дейност на Пекс-Центъра се гради на непрекъснатостта на неговата единична базова линия.
	— Напълно вярно, но теорията ти ще се превърне на прах, ако си направиш експеримент с нея.
	Мелия леко пребледня.
	— Чуваш ли се какво говориш?
	— Разбира се, малката ми. Ние с теб забъркахме такава каша, че дълго ще има да я сърбаме. Стоим си тук един до друг — представители на два взаимно изключващи се базово времеви потоци — а положението ни е лошо. Толкова лошо, че дори не мога да си го представя.
	Тя не откъсваше поглед от мен. В широко отворените й очи съзрях страх. Няма що, бива ме да успокоявам хората.
	— Но с нас още не е свършено — добавих ободрително. — Ние сме силни, млади и заредени с енергия. Ще оправдаем званието оперативен агент.
	— Не там е проблемът!
	— Така ли? А къде?
	— Както сам каза, трябва отново да се включим в темпоралната линия и да унищожим безсмислено предизвиканите хроноаномалии.
	— Съгласен съм.
	— Много добре. И по коя линия ще се придвижваме, Рейвъл, по твоята или моята? С какво разполагаме, за да възстановим аналого-потенциалния континуум?
	Отворих уста да кажа още нещо ободряващо, но думите заседнаха в гърлото ми.
	— Дай да го решим по-късно, а? — предложих аз.
	— Не! Още сега трябва да обмислим всяка наша стъпка. Цялата тази техника по сложност превъзхожда всичко, което съм виждала досега и ние сме длъжни да се възползваме от нея, доколкото можем.
	— Разбира се, Мелия, но първо трябва да разберем за какво служат тези малки копчета. Дай да се съсредоточим върху техническата страна на въпроса, а в процеса на работа може да разрешим и философския.
	— Преди това трябва да се споразумеем за едно нещо.
	— Да?
	— Обещай ми, че… няма да предприемаш нищо по отношение на концепцията А-П.
	— Заклевам се, че няма да правя нищо, без да се консултирам предварително с теб. Но преди това нека да разучим техниката за възстановяване на Вселената.
	Мелия ме гледа дълго и накрая кимна с глава.
	— Дадено.
	— Много добре. Започвай тогава.
	Следващият един час тя ми обясняваше схематично, но доста ясно основите на аналого-потенциалната интерпретация. Аз я слушах съсредоточено. А-П теорията беше нова за мен, но не ми се случваше за първи път да работя със сложни хронодвигатели и постепенно получих някаква представа за оборудването.
	— Имам чувството, че твоят Пекс-Център е навлязъл доста навътре в дебрите на теорията — казах в заключение — и е създал доста сложна електроника.
	— Нашата техника е доста по-проста — призна Мелия. — Повечето от тези прибори са загадка за мен.
	— А ти сигурна ли си, че това са преобразователи от типа А-П?
	— Разбира се. Само до това би могло да доведе развитието на детерминизма.
	— Присъединявам се към последната ти забележка. За моя Пекс-Център тази техника е толкова непонятна, както парния двигател за платноходката.
	— Съгласен ли си да се придвижиш към А-П матрицата?
	— Не бързай, скъпа. Не виждаш ли, че работим на тъмно? Не знаем къде се намираме, къде сме попаднали. Трябва да се опитаме да разберем всичко едно по едно, като започнем с концепцията на аналого-потенциалите. Имам предчувствието, че теоретичната им основа се отнася до математическите резултати от второ поколение.
	— Би ли пояснил? — студено попита тя. Аз махнах с ръка.
	— Твоят Пекс-Център не се намира в главния времеви поток. Той е като звезда с повишено съдържание на тежки елементи — не може да възникне от първичния прашен облак, а използва останките на звездите от минали поколения.
	— Това ли е най-доброто, което можа да измислиш?
	— Като се вземе предвид времето, да. Или е по-добре да си мълча, за да не поставя, пази боже, под съмнение твоята А-П вселена?
	— Не е честно.
	— Така ли? Аз също съм заинтересован за своето минало, мис Гейл. И не се стремя да попадна в царството на нереализираните възможности.
	— Аз… аз нямах предвид точно това. Защо мислиш така? Няма никакви основания да се счита, че…
	— Много забавно, но в твоя свят няма място за мен. По-точно в първоначалния вид на твоя свят. Но моята станция на Брега на Динозаврите щеше да продължава да съществува още не по-малко от хиляда години.
	Тя понечи да възрази, но аз я изпреварих.
	— Но това не стана. Изпълних задачата си и с леко сърце се отправих към станцията в бъдещето или някъде там.
	— Не се измъчвай. Ти си следвал инструкциите. И не е твоя вината, че в резултат… и след това…
	— Ако някое от моите действия е предизвикало случайна поредица от събития, то ти не е трябвало да се родиш. Но теб те има, Л… Мелия. Аз те срещнах, изпълнявайки задачата си през 1936 година. В тази точка пътищата ни се пресякоха. Или… — на това място се запънах, но тя беше разбрала всичко.
	— Или твоето задание в Бъфало се намира в изтръгната брънка от веригата. Не в основния поток. Не реално.
	— Реално, миличка! Можеш да ми вярваш! — изревах като смилаща павета каменотрошачка.
	— Разбира се — промърмори тя. — Цялата работа е в Лайза, нали? Тя е трябвало да бъде истинска. Друга алтернатива няма. И ако това доведе до изменение на пространствено-времевия континуум, изтръгване на хилядолетната история на времевия ствол и крахът на Чистката на Времето — то това би било малка цена за съществуването на твоята любима. Забележи, това са твои думи!
	Тя ме погледна студено и подхвърли с безразличие:
	— Време е да се захващаме за работа.


>	22.

	През останалата част от деня двамата методично изследвахме помещенията. Сградата беше четири пъти по-голяма от станцията на Брега на Динозаврите, каквато я помнех от миналите си посещения. Осемдесет процента от нея заемаше оборудване, което не познавахме. Мелия състави план, определи основните компоненти на системата, прегледа апаратурата за енергообезпечаването, дори разгада няколко криптограми на пулта за управление. Аз я следвах и слушах обясненията й.
	— Не мога да разбера смисъла — говореше тя. — Енергообезпечаването на програмната матрица и интересуващата ни програма са извън всякакви разумни граници. А и тези огромни зали, Рейвъл, за какво са те? Що за място е това?
	— Великата Централна Станция — отвърнах аз.
	— Това пък какво е?
	— Ами, едно напуснато здание в град, който никога не е съществувал. Крайният пункт.
	— Възможно е да си прав — замислено произнесе тя. — Това оборудване е предназначено по-скоро за транспортиране на огромни товари, отколкото за почивка на персонала…
	— Товар? Какъв товар?
	— Не знам. Но не звучи лошо, нали? При това интерлокалния товарен кораб би имал тенденция към отслабване на темпоралната структура както в точките на предаване, така и в точките на приемане.
	— Може на тях да им е било все едно, да са се уморили от всичко, като мен — аз се прозях. — Хайде да привършваме. Утрото е по-мъдро от вечерта.
	— Какво каза? Че им е било все едно?
	— Кой? Аз ли? Приеми, че нищо не съм казал, момичето ми.
	— Лайза също ли наричаше „момичето ми“?
	— Какво значение има това?
	— Как какво? Във всичко, което казваш и вършиш, прозира идиотската ти страст към онази… въображаема жена. Съвземи се. Времевият ствол на Пекс-Центъра е в огромна опасност. Ти му нанесе непоправима вреда с безотговорните си действия, а…
	— Не мога! — процедих през зъби. — Други въпроси?
	— Извинявай — тя закри очите си с ръце и поклати глава. — Не исках. Просто съм уморена… Чувствам се отвратително… страх ме е…
	— Разбирам те. Аз също съм уморен. Да оставим всичко и да вървим да спим.
	Отправихме се към отделни стаи и дори не си пожелахме лека нощ.


>	23.

	Станах рано. Тишината ми действаше на нервите. В края на спалното крило се намираше добре обзаведена кухня — дори А-П теоретиците са обичали пресни яйца и препечени филийки с шунка, които не изискваха никакъв труд. Приготвих закуска за двама и тръгнах към стаята на Мелия, когато чух стъпки в голямата зала.
	Облечена в широка рокля, тя стоеше до креслото на координатора и гледаше екрана. Безшумно се приближих, но явно ме бе усетила, защото внезапно се обърна. Съдейки по изражението й, едва не бе получила сърдечен удар.
	Аз също, когато я погледнах. Нещо бе станало с лицето на Мелия. Пред мен стоеше старица с бели коси, хлътнали бузи и мътен поглед. Жената се замята и аз я хванах за тънката, суха ръка, подаваща се от широкия ръкав. Успя да се овладее доста бързо. Малко по малко лицето й оживяваше, но погледът й оставаше странно невъзмутим.
	— Все пак дойдохте, както предполагах. Знаех, че ще стане така — проговори тя с писклив старчески глас, който звучеше обаче много спокойно.
	— Радвам се, че сте ни очаквали, госпожо — промърморих глупаво, — но бихте ли ми казали кой ви съобщи за нас? Имам предвид, че ще дойдем?
	На лицето на старицата се появи още една бръчка.
	— Програмата, разбира се — погледът й се плъзна покрай мен. — Мога ли да попитам, къде е вашата половинка?
	— Тя… хмм… още спи.
	— Спи? Интересно!
	— Ето там — кимнах по посока на спалните помещения. — Тя ще бъде щастлива да разбере, че не сме сами тук. Вчера имахме труден ден…
	— Извинете, какво казахте? Вчера? Но кога сте пристигнали?
	— Преди едно денонощие.
	— Но… защо не ми се обадихте веднага? Аз ви чаках… бях готова… от толкова време… — гласът й заглъхна, но тя успя да се овладее.
	— Простете, госпожо, но не знаехме, че сте тук. Разходихме се из станцията, но…
	— Вие не сте знаели? — думите ми я потресоха.
	— Къде сте се настанили? Огледахме навсякъде…
	— Аз… стаята ми е във външното крило — отвърна тя с треперещ глас. От ъгълчетата на очите й се отрониха сълзи и тя бързо ги избърса. — Помислих, че сте пристигнали заради моя сигнал — каза тя като се съвзе. — Но сега това няма значение, важното е, че сте тук. Ще ме изчакате ли няколко минути? Имам някои неща, които бих искала да взема, но мога и да ги оставя — добави бързо, без да сваля поглед от мен.
	— Не искам да ви притеснявам, госпожо, но предполагам, че е станало някакво недоразумение.
	— Вие ще ме вземете, нали? — сухата й ръка ме сграбчи за лакътя. В гласа й имаше паника. — Моля ви, вземете ме със себе си, не ме оставяйте тук!
	— Имате честната ми дума — казах аз и покрих с длан нейната хладна, тънка ръка. — Но има някаква грешка, нищо не разбирам. Вие от обслужващия персонал ли сте?
	— Какво говорите? — тя разтърси глава. — Това не е моята станция, избягах тук след катастрофата.
	— А къде е персоналът тогава?
	Старицата ме погледна учудено.
	— Тук няма никой, това е отбелязано в докладите. Заварих станцията пуста. През цялото време бях сама, нямаше нито една жива душа…
	— Да, разбирам, само вие. Звучи доста самотно, но сега всичко е наред, ние сме тук.
	— Знаех, че ще дойдете някога. Приборите никога не лъжат. Само че не знаех кога…
	— Вие определихте нашата поява по приборите?
	— Разбира се.
	Тя се отпусна в най-близкото кресло и пръстите й пробягаха по клавишите. Мониторът светна и на екрана се появи бял правоъгълник. В десния му край трептеше и се извиваше черна вертикална линия. Вече се готвех да изразя възхищението си от виртуозното й изпълнение, когато жената изохка, опря глава на пулта и загуби съзнание. Аз я прихванах, повдигнах я от креслото и я взех на ръце. Беше лека като перце. В този момент на вратата се появи Мелия. Тя се закова, закри уста с ръка, но бързо се съвзе.
	— Рейвъл… коя е тази жена?
	— Нямам представа. Събудих се, чух стъпки и я намерих тук. Тя ме помисли за свой спасител, започна нещо да говори и загуби съзнание.
	Мелия отстъпи, пусна ме да мина и изведнъж ме хвана за ръката.
	— Мама! — прошепна тя.


>	24.

	Изчаках няколко безкрайни минути. Миглите на старицата потрепнаха и се повдигнаха. Тя се усмихна неуверено.
	— Не, не, аз нямам деца. Винаги съм искала…
	И отново припадна.
	Отнесох я в една празна стая и я положих на леглото. Мелия седна до нея, заслушана в дишането й.
	— Това майка ти ли е? — попитах аз.
	— Не, разбира се, извини ме. Всички възрастни жени изглежда си приличат.
	— А твоята майка толкова ли е стара?
	— Глупости. Просто външна прилика — усмихна се виновно тя. — Психолозите биха могли да намерят хиляди обяснения за това.
	— Тя ни е чакала — продължих аз. — Приборите са й предсказали нашата поява.
	Мелия повдигна вежди.
	— Предсказали? Такива прибори няма.
	— Може би си въобразява. Толкова дълго е била сама.
	Възрастната жена въздъхна и отвори очи. Дори Мелия да й напомняше за някого, не го показа. Мелия й прошепна нещо ободрително и двете жени се усмихнаха — любов от пръв поглед.
	— Е, добре се наредих — каза старицата. С тези мои припадъци… — лицето й изразяваше загриженост.
	— Не говорете така — възрази Мелия.
	— Как се чувствате? Можете ли да говорите? — попитах аз, без да обръщам внимание на заплашителния поглед на Мелия.
	— Разбира се.
	Седнах до кревата й.
	— Можете ли да ни кажете къде се намираме и що за място е това? — попитах колкото се може по-меко.
	— Темпостанцията „Бряг на Динозаврите“ — учудено отговори тя.
	— Може би трябваше по-скоро да попитам „кога се намираме“?
	— По станционно време — хиляда двеста трийсет и втора година — погледна ни озадачено тя.
	— Но… — промълви Мелия.
	— Тогава излиза, че не сме извършили никакъв скок във времето — достигайки до единствения извод, ако това абсурдно предположение изобщо можеше да се нарече извод.
	— Следователно… ние сме се преместили по някакъв начин на… вторична линия?
	— Не е задължително…
	— Извинете, че ви прекъсвам — намеси се старицата, — но имам чувството, че нещата не се развиват така, както съм очаквала.
	Мелия ме погледна тревожно и аз се вгледах в старицата.
	— Няма нищо, всичко е наред — каза възрастната жена. — Не се тревожете за мен… Разбирам всичко, вие сте мои колеги.
	Тя се усмихна слабо и се представи:
	— Оперативен агент Мелия Гейл, на вашите услуги.


>	25.

	Погледнах Мелия — лицето й беше бяло като тебешир. Тя замръзна, не бе в състояние да промълви и една дума.
	— А вие кои сте, скъпи мои? — попита развеселено жената. Още не бе видяла лицето на Мелия. — Почти съм сигурна, че ви познавам.
	— Оперативен агент Рейвъл — представих се аз, — а това е агент Лайза Кели.
	Мелия ме изгледа гневно, но се усети навреме. Наблюдавах лицето й, което бързо възстановяваше нормалния си цвят. Прекрасен пример за самообладание.
	— Радвам се да се запозная с вас… хм, агент Гейл — каза тя съвършено безизразно.
	— Някога и аз водех активен живот — каза възрастната жена с усмивка. — Ех, какво време беше тогава, в онези дни преди… преди катастрофата. След всяка задача се събирахме около големия екран, за да обсъдим ефекта от направеното, да се поздравим един друг или да изкажем съчувствието си. Това бе време на надежди.
	— Разбирам ви — кимна Мелия със застинало лице.
	— Но след официалното съобщение всичко се промени — продължи възрастната госпожа Гейл. — Ние, разбира се, не пренебрегнахме задълженията си и до края нямахме провали, но увереността си отиде. А след това… Започна израждане. Хронодеградация. Отначало бяха дребни неща — бели петна в паметта, противоречия. Много от сътрудниците си отидоха. Някои скачаха с надеждата да намерят стабилен годограф. Други изчезнаха безследно в темпоралните изкривявания, а трети просто дезертираха. Аз, разбира се, останах. Винаги съм се надявала… не знам защо… — тя рязко спря. — Но сега това няма никакво значение.
	— Не, не! Продължавайте, моля ви — каза Мелия.
	— Няма какво повече да кажа. Един ден се оказа, че в Центъра бяхме останали само няколко човека. Разбрахме, че е невъзможно повече да поддържаме излъчвателите в работно състояние. Повече от година мина, а никой от оперативните агенти не се завърна, деградацията на оборудването се ускоряваше и ние се опасявахме, че можем да причиним допълнителна вреда на темпоралната тъкан на разстроените преобразователи. Така че изключихме апаратурата. Ситуацията продължи да се влошава. Нарасна броя на аномалиите, условията станаха трудни. Извършвахме скокове и навсякъде откривахме упадък… във всички времена. Обхвана ни паника. Уплаших се. В същото време уверявах себе си, че само търся конфигурация, където да съсредоточа стабилизиращите сили… търсех си оправдание. Извърших много скокове. Накрая се озовах тук. Станцията ми се стори тихо пристанище, където цари мир и стабилност, безлюден пристан, затова пък безопасен. Известно време бях щастлива. Е… докато не открих капана — усмихна се тъжно тя. — Два пъти опитах да се отскубна — продължи тихо старицата. — И всеки път попадах пак в тази точка. След това разбрах. Бях попаднала в защитна брънка. Предадох се и се приготвих да чакам…
	Погледите ни се срещнаха и аз се почувствах като убиец на чичо си.
	— Запозната ли сте с оборудването? — попитах, колкото да запълня настъпилата пауза.
	— Да. Имах достатъчно време, за да проуча апаратурата. Нейните потенциални възможности. При дадените условия е допустимо само минимално въздействие на окръжаващата среда.
	Погледна ме така, сякаш се бях хвърлил в океана заради нея.
	— Дисплеят, който активирахте… Никога не съм виждал такъв. Той ли… хмм, предсказва бъдещето? — попитах аз.
	— Дисплей? — учуди се тя. След това си спомни нещо и се надигна: — Трябва да проверя!
	— Не, не, необходима ви е почивка! — възпротиви се Мелия.
	— Разберете, скъпа, трябва да потвърдя показанията!
	Мелия се опита да спори, но като срещна погледа ми, отстъпи. Помогнахме на жената да стане и я поведохме по дългия коридор.
	Осветеният екран показваше все същата картина — зелен правоъгълник с размити краища, който пулсираше в долния десен ъгъл. Старицата тихо възкликна и стисна ръцете ни.
	— Какво се е случило? — попита Мелия.
	— Носещата на основния ствол! Изчезнала е! Няма я на екрана!
	— А ако се настрои… — започнах аз.
	— Не! Показанията съответстват на действителността — решително възрази жената и в гласа й прозвуча властност. — Осъществява се темпорално отчитане!
	— Какво означава това? — опита се да я успокои Мелия. — Толкова ли е сериозно?
	— Означава, че се приближаваме към границата на заета темпорална верига. За нас времето скоро ще свърши.
	— Сигурна ли сте в това? — попитах аз.
	— Абсолютно.
	— Колко ни остава?
	— Часове, а може би минути — отвърна по-възрастната Мелия. — Мисля, че създателите на това оборудване просто не са предполагали, че може да съществува подобна вероятност. — Тя ме погледна спокойно. — Ако разполагате с темпорални двигатели за скок в който и да е вторичен ствол, най-добре е да ги използвате незабавно.
	Поклатих глава.
	— Добрахме се до тук и сега сме на нула…
	— Е, в безкрайността всички линии се пресичат в една точка. Времето изтича, така трябва да бъде и с всичко останало.
	— А какво ще стане, ако използваме станционните мощности? — предложи Мелия.
	Старицата поклати глава.
	— Безполезно е, вече съм опитвала. Само ще се окажете въвлечени в безкрайни ужаси.
	— И все пак…
	— Тя е права — казах аз. — Нищо няма да се получи. Трябва да намерим друг изход. Има ли тук нещо, което можем да използваме, дори ако трябва да се преправи, за да се измъкнем от това положение?
	— Нужен е специалист — замислено отвърна жената. — Аз не мога да ви помогна.
	— Бихме могли да заредим аварийните двигатели — казах аз и почувствах внезапна промяна във въздуха.
	Двете Мелии също я усетиха. Мониторът трепна и угасна, последваха го индикаторните лампички на пулта. Настъпи пълна тишина. Въздухът посивя и се наелектризира. По повърхността на предметите затрептяха светлинки във всички цветове на дъгата. Почувствах полъх студен въздух, сякаш някой бе отворил вратата на гигантски хладилник.
	— Край — съвършено спокойно каза жената. — Времето спира, всички вълнови явления падат до нулева честота и след малко ще прекратят съществуването си.
	— Почакайте — извиках аз. — Това не е природен феномен. Някой въздейства на структурите.
	— Откъде знаеш? — попита Мелия.
	— Нямаме време за разговори. Агент Гейл, къде се криехте до нашето появяване?
	— В стазисната камера.
	— С огледалата?
	Жената кимна.
	— Беше ме срам да си призная. Постъпих като страхливка.
	— Да вървим.
	Тръгнахме в тишината на залата, през студа и мъртвия въздух, надолу към прохода с огледалата. Отразяващата им повърхност беше потъмняла, но все още бяха здрави.
	— По-бързо! — подвикна възрастната Мелия. — Полето ни всяка минута може да се изключи.
	От централната зала се разнесе приглушен грохот, като от рухнала стена. В прохода лениво пълзеше облак от дим и прах. Зад него проблеснаха жълти пламъчета.
	— Вътре, по-бързо! — викнах аз.
	— Не — ти и… агент Гейл!
	— Недей да спориш, момиченце! — сграбчих я аз и я блъснах към огледалото. По повърхността му се гонеха вълни бледа светлина. Мелия се отскубна.
	— Вървете, господин Рейвъл, не се бавете! — каза старата жена, обърна се и бързо тръгна към надигащите се кълба дим.
	Мелия започна да крещи. Напъхах я в огледалото и викът замря. Жената се бе скрила вече зад сгъстяващите се облаци. Прекрачих в другото огледало като в мъгла. То затрептя около мен, изду се и се разби. Обгърна ме тъмнина.
	Замрях, притаил дъх, в очакване на катастрофата. След това всичко изчезна.


>	26.

	Жълта светлина разсея мрака и на фона й съзрях силуета на човек. Движеше се бавно, сякаш се бореше със съпротивлението на бърза река. Когато се приближи достатъчно близо, осъзнах грешката си — не беше човек, а карг. Същият, който бях убил два пъти и един път — изпуснал. Намирах се в пълно съзнание, но не можех нито да помръдна, нито да откъсна очи от него, дори не долавях биенето на сърцето си.
	Движенията на карга бяха плавни и някак забавени. На раменете си бе наметнал черно кожено яке, цялото в катарами и ремъчета. Повдигна китката си, на която беше прикрепен малък уред с миниатюрни датчици и го настрои. До този момент не ми беше обърнал никакво внимание, но сега се приближи и ме огледа. Не посмях да срещна погледа на неговите безцветни, равнодушни очи. Появиха се още двама души. Те доплуваха до него и дълго се съвещаваха. В ръцете си държаха нещо, което приличаше на сноп дърва. След това се обърнаха към мен и в пълна тишина ме наобиколиха. Мина известно време. С края на очите си долових някакво движение. От двете ми страни се плъзнаха тънки плочи от тъмнозелен стъкловиден материал. Единият мъж донесе някакъв лист, вдигна го и той увисна във въздуха, без никой да го държи. Човекът го бутна леко и листът закри светлината. Отначало тя се процеждаше от краищата му, но след това щитът се фокусира и се озовах в пълна тъмнина, все едно ме бяха напъхали в мастилница. Изгубих чувство за ориентация, плувах нагоре-надолу, даже летях. Смалявах се и се уголемявах до размерите на вселената. Не съществувах…
	Звуците се върнаха с грохот. Задушавах се, по цялото ми тяло пробягна болка, сякаш някой ми навличаше плътно прилепнал комбинезон, набоден с карфици. Напрегнах се колкото сили имах, въздъхнах и почувствах биенето на сърцето си. Ревът утихна.
	Докоснах с коляно стъкловидния панел и се приготвих да го ритна, когато стената изведнъж падна и пред мен се разкри огромна стая с високи пурпурночервени стени. В нея имаше трима души, които явно чакаха мен — двама мъже и една жена. Лицата им бяха напрегнати, а погледите им — подозрителни.
	Мъжът, който стоеше най-близо до мен, беше нисък и набит със сиви дрехи. Червените му издути устни откриваха немного бели зъби. Жената изглеждаше на около четирийсет години, слаба, надменна и официална в тъмнозеления си костюм. Третият беше каргът, но сега бе облечен в обикновен сив комбинезон.
	Дребосъкът се приближи към мен и протегна тлъстата си ръка. След като се ръкувахме, той издърпа дланта си и внимателно я огледа, сякаш търсеше следи от моето докосване.
	— Добре дошли в станцията „Бряг на Динозаврите“ — каза каргът с приятелска нотка в гласа.
	Огледах помещението. В стаята нямаше никой друг.
	— Къде са двете жени? — попитах аз.
	Шишкото озадачено повдигна вежди и подръпна устната си. Жената ме погледна уверено.
	— Може би Дир Джейви ще ви обясни положението — гласът й прозвуча прекалено твърдо.
	— Няма какво да говоря с един робот — казах аз. — Кой го програмира? Вие?
	Последната забележка отправих към онзи с издутите устни.
	— Какво-о? — задави се той и се обърна към жената.
	Тя погледна карга, който, на свой ред, погледна мен. Аз гледах и тримата.
	— Доктор Джейви е шеф на спасителната служба — бързо обясни жената, опитвайки се да заглади моята нетактичност. — Аз съм доктор Фреск, а това е Коск — администратор.
	— С мен имаше две жени, доктор Фреск — казах аз. — Къде са те?
	— Нямам никаква представа. Това не е от моята компетенция.
	— Коск? — обърнах се към администратора.
	Той замърда устни и лицето му се изкриви в недоволна гримаса.
	— Ако ви е нужна някаква информация, обърнете се към доктор Джейви…
	— Вас ви командва робот? — прекъснах я аз.
	— Значението на тази дума не ми е известно. — Усмивката й изчезна и жената се напрегна.
	Обърнах се към карга, който не откъсваше своите бледосиви очи от мен.
	— Вие сте малко дезориентиран — тихо промълви той. — Но в това няма нищо чудно. Случва се с мнозина…
	— Какво означава това „с мнозина“?
	— Със спасените. Именно в това се състои моята работа — нашата работа — да търсим, откриваме и връщаме сътрудниците при… хмм… определени обстоятелства.
	— Кой ти е шеф, карг?
	Той тръсна глава.
	— Моля за извинение, но не разбирам защо толкова често използвате тази дума „карг“. Бихте ли ми обяснили какво означава?
	— Означава, че съм те разкрил.
	Той се усмихна и разпери ръце.
	— Мислете каквото искате, но не забравяйте, че длъжността отговорен офицер тук изпълнявам аз.
	— Хитро — срязах го аз. — Къде са жените?
	Каргът сви устни.
	— Нямам никаква представа.
	— Те бяха с мен преди пет минути. Видя ли ги?
	— Страхувам се, че не разбирате напълно положението. Когато ви открих, вие бяхте сам и съдейки по показанията на приборите, сте се намирали в ахроничен вакуум от дълго време.
	— По-точно?
	— Ние измерваме биологичното време, което е индивидуално за всеки един човек, по ударите на сърцето. Има психологическо време, чисто абстрактно, в което секундите могат да изглеждат като години и обратно. А що се отнася до вашия въпрос, пребиваването в дадена система извън ентропийния поток е отнело, по мое мнение, повече от столетие, с отклонение плюс-минус десет процента.
	Каргът добродушно разпери ръце и се усмихна.
	— А колкото до вашите… спътнички… не знам нищо.
	Аз се хвърлих към него, но скокът ми се провали. Поне успях да прехвърля незабелязано оръжието в ръката си. Доктор Фреск извика, а Коск ме хвана за ръката. Каргът щракна нещо и отстрани излетя струя от пулверизатор. Облакът мигновено обви ръцете ми и аз се оказах до колене обвит в нещо подобно на бяла паяжина. Опитах да я прекрача, но едва не се строполих. Коск се приближи и ми помогна да седна на един стол. Направи го с такава загриженост, сякаш току-що бях получил сърдечен удар.
	— Ти си лъжец — извиках към карга — при това лош. С тази твоя искреност направо отиваш на скамейката на лъжесвидетелите. Не ти вярвам, че си ме измъкнал от няколко милиона хилядолетия на квадрат случайно. Ти ме познаваш. А след като познаваш мен, знаеш и коя е тя.
	Каргът се замисли. Направи знак с ръка и Кокс, заедно с жената, излязоха от стаята. После отново ме погледна, а изражението на лицето му коренно се промени.
	— Добре, господин Рейвъл, прав сте. Познавам ви, но само от репутацията, която имате, от професията ви. Що се отнася до жените, по-късно мога и да се заема с търсенето им, но само ако се споразумеем.
	Сега той беше просто една машина без никакви емоции.
	— Разбрах, карг — отвърнах аз.
	— Позволете ми да ви въведа в работата ни, господин Рейвъл — продължи меко той. — Сигурен съм, че след като се запознаете с нашите велики идеи, сам ще пожелаете да ни помогнете.
	— Не се заблуждавай.
	— Вашата враждебност е насочена неправилно — продължи каргът. — Ние тук, на Брега на Динозаврите, се нуждаем от вашите способности, от вашия опит.
	— Нямам намерение да споря с теб. Кои са твоите съмишленици? Бегълци от Третата Ера? Или привличате хора от Втората Ера?
	Каргът се направи, че не ме е чул.
	— Постарах се да ви предоставят възможността да вършите работата, на която сте посветили целия си живот. Надявам се разбирате, че това е във ваш интерес.
	— Съмнявам се, че нашите интереси могат някога да съвпаднат, карг.
	— Ситуацията се измени, господин Рейвъл. Сега всички ние трябва да обединим усилията си в рамките на съществуващата реалност.
	— Аха.
	— Всички усилия на вашия Пекс-Център във връзка с Чистката на Времето се провалиха, за което вие навярно вече сте се досетили. Замисълът беше благороден, но погрешен още в зародиша си, както впрочем и всички предишни. Истинският ключ към темпоралната стабилност не се крие в опита да се възстанови миналото в неговото девствено състояние, а в разумното използване на благоприятните условия и ресурси, съществуващи в ентропийния сектор, и използването им за създаване, поддръжка и осигуряване пълния разцвет на нацията. В името на тази цел Окончателната Власт се натовари с трудната задача да спаси от всяка ера всичко, което може да бъде спасено. Щастлив съм да ви съобщя, че работата ни се оказа доста успешна.
	— Значи вие ограбвате миналото и бъдещото темпорално ядро и го отмъквате за себе си. Но къде?
	— Окончателната Власт резервира десет столетия в Старата Ера. Колкото до думата „ограбвам“, вие самият сте пример за дейността на Спасителната служба.
	— Тези мъже и жени, те… оперативни агенти ли са?
	— Разбира се.
	— И те доброволно отдават своите сили и талант за създаването на стабилния остров във времето, който вие така превъзнасяте?
	— Не всички, господин Рейвъл, само шепа хора.
	— Така и предполагах. По-голямата част са типове от бившата Трета Ера и предишните програми на Чистката на Времето, нали? На които им е стигнал ума да разберат безизходното положение, но не им е стигнало времето да проумеят, че от вашия затворен, стерилен остров изход няма.
	— Сарказмът ви е неуместен, господин Рейвъл. Той не е стерилен. Хората са свободни да се размножават, има растения, слънцето сияе, протичат химични реакции.
	Аз се разсмях.
	— Говориш като машина, карг. Ти просто не си уловил същността.
	— Става дума да съхраним във времето разумния живот — обясни търпеливо той.
	— Да, но не като музеен експонат под стъклен похлупак, потънал в слой първокачествен прах. Теорията за постоянното движение отдавна е отхвърлена. Тъпченето на едно място в темпоралната колба — дори когато става в продължение на хиляда години — подобна перспектива не съвпада с моята представа за бъдещето на човечеството.
	— Така или иначе, вие ще служите в полза на Окончателната Власт.
	— Наистина?
	— Да! Алтернативата е доста неприятна.
	— Приятна, неприятна — празни думи, карг.
	Огледах голямата мрачна стая — влажна и студена, по стената се стичаха капчици.
	— Сигурно ще започнеш да ми пъхаш клечки под ноктите, да ми трошиш пръстите или да ме увесиш на кука, а после ще вземеш мерки да контролират поведението ми при изпълнение на задачите.
	— От физическото насилие няма полза, господин Рейвъл. Вие ще изпълнявате всичко заради наградата, която ще ви предложа. Намерихме агент Гейл. Когато я разпитвахме, аз се заинтересувах от вас. Предложих й да работи на ваше място.
	— И не сте й съобщили за моето спасение?
	— В дадения момент това не бе в интерес на Окончателната Власт.
	— Държиш веригата, но самият ти седиш на два стола.
	— Точно така.
	— Когато имаш работа с някаква машина, не си струва да си губиш времето в слушане на оправдания. Интересна особеност, нали, карг?
	— Господин Рейвъл, моите сътрудници не знаят нищо за изкуствения ми произход. По-голямата част от тях са хора от Втората Ера. В интерес на Окончателната Власт е те да не бъдат информирани за това.
	— А ако все пак им кажа?
	— Тогава ще заповядам да доведат агент Гейл и във ваше присъствие ще я подложа на изтезания.
	— Сериозно? И усилията, които сте вложили в програмата, да отидат напразно?
	— Ще бъдете принуден да се подчинявате на инструкциите, господин Рейвъл. По всяка точка. В противен случай ще пожертвам плана.
	— Логично и добре замислено — отвърнах аз. — Но си забравил само едно нещо.
	— И кое е то?
	— Това! — аз вдигнах оръжието и се прицелих в бедрото му, но тъй като ръцете ми бяха притиснати отстрани, изстрелът се оказа несполучлив. Куршумът раздроби коляното му и се заби в стената.
	Извивайки се по пода, успях да се добера до него преди да затихне действието на невроелектронната система и отворих плочката на гърдите му. С мъка я приведох на ръчно управление с помощта на превключвателя.
	— Лежи мирно — заповядах аз и каргът се отпусна. — Как се маха това нещо?
	Той ми каза. Извадих от предния джоб на комбинезона му пулверизатор с формата на писалка, натиснах го и от него излетя розов облак. Паяжината се сбръчка, разтвори се на пода и се превърна в желе, което бързо изтръсках от себе си.
	Счупих печата и извадих лентата. Програмата беше модернизирана с оглед на многократното й използване и автоматично се повтаряше приблизително на сто години.
	Някой сериозно се беше потрудил да вгради в робота система за самостоятелно обслужване и висока степен на свобода.
	Сред оборудването в стаята намерих скенер. Поставих капсулата и включих ускореното прослушване. Изслушах обичайната програма на параметрите с поправките, обуславящи взаимоотношенията между човек и карг. Каргът бе предназначен за работа без какъвто и да е контрол от страна на човека. Коригирах командата в началната й част и отново я поставих на мястото й.
	— Къде е жената, агент Мелия Гейл?
	— Не знам.
	— Добре — казах аз и си помислих: „Тя е служила само като примамка. Каргът ме е лъгал. Лош навик, но знам как да го излекувам от него“.
	Зададох му още няколко въпроса и получих отговорите, които очаквах. Той заедно с група каргове и спасени оперативни агенти от предишни програми, се уединили на едно островче на стабилност сред растящото море от ентропийно разпадане. За известно време не ги е заплашвало нищо, докато не настъпила последната година, ден и час. Всичките им добри намерения щели да потънат в безформената еднородност на Айлем.
	— Знаеш ли, карг, твоята станция я очаква печален край — казах аз. — Но не се отчайвай, няма нищо вечно под слънцето.
	Той не отговори. Аз се повъртях още малко в стаята и забелязах някои интересни подробности. Оборудването беше пълно с устройства със специално предназначение, които биха могли да ми свършат добра работа. Не беше зле да си изясня някои неща. Но имах чувството, че колкото по-скоро се измъкна от юрисдикцията на Окончателната Власт, толкова по-бързо ще осъществя своите намерения.
	— Няколко думи за потомството? — предложих аз на карга. — Преди да прибегна към упоменатото лечебно средство.
	— Ще се провалиш — каза той.
	— Може би. Натисни копчето за саморазрушение.
	Каргът се подчини и от вътрешността му започна да излиза дим. Направих проверка на целевия сигнализатор, настроих го на Мелия Гейл и снех точните координати. След това отворих транспортната кабина, набрах кода на годографа, скочих вътре и включих насочващия импулс. Реалността се разби на части и отново се събра в единно цяло в друго време и на друго място.
	Успях точно навреме.


>	27.

	Стоях на полегат склон, над който бе надвиснало мрачно, сиво небе. Около мен имаше само трева, черен мъх и голи обветрени скали. В далечината пасеше стадо мръсносиви овце, а на преден план шумна тълпа линчуваше някаква вещица.
	Бяха се събрали около петдесетина грубовати, възбудени селяни, облечени в пъстри дрехи от груба тъкан. Повечето носеха цепеници или вериги, други бяха увесили бичове, излъскани от дълга употреба, но лицата на всички изразяваха невинна жестокост. Бяха обърнати към Мелия, заемаща централното място с вързани на гърба ръце.
	Беше облечена в сиви, ръчнотъкани вехти дрехи. Вятърът повдигаше дългата й пола и развяваше медночервените й коси по раменете като бойно знаме. Някой хвърли камък и я уцели по лицето. Тя се олюля, но устоя, изправи се и без да обръща внимание на тънката струйка кръв по бузата, огледа тълпата с презрителен поглед. Очаквах радостна, доброжелателна усмивка, когато ме види, но бързо се разочаровах. Тя ме погледна право в очите и бързо отмести поглед.
	В този момент широкоплещест мъжага протегна дебелата си ръка и я хвана за рамото. Аз разблъсках хората около мен, добрах се до него и го ритнах в коляното. Той зави от болка, огледа се бързо и подскачайки на един крак изложи големия си червен нос за удар. Забих му един десен прав и с удоволствие забелязах как носа му се поду, а последвалият удар с лявата ръка го просна на земята. Някой изрева, но аз се завъртях на пети и го уцелих с лакът право в челюстта. Мъжът отлетя на няколко крачки и тежко рухна на земята, плюейки кръв и парчета зъби.
	— Ти си глупак, безмозъчен глупак! — извика Мелия, но аз отсякох:
	— Млъкни!
	Останалите селяни вече бяха дошли на себе си от изненадата. Някои от по-съобразителните заподозряха, че е настъпил края на веселието, което никак не им хареса. Тълпата се втурна към мен като вълна от разярени уродливи лица, треперещи устни, развалени зъби, подути вежди, святкащи очи. Писна ми. Хвърлих се към тях и включих силовото поле. Нещо, което трябваше да направя още в самото начало. Настъпващите фигури замряха като вкопани.
	Полето засегна и Мелия. Аз внимателно я освободих — при такива обстоятелства е много лесно да си счупиш костите. С мъка се спуснах по хълма и се озовах на кален междуселски път. Изправих я на крака и изключих полето. Тя се олюля и учудено ме погледна. В очите й не съзрях и капка признателност.
	— Как… как направи това? — въздъхна тя.
	— Много просто, скрити таланти. А сега ми кажи какво ги беше прихванало тия хора? Да не си направила уроки на някоя крава?
	Изтрих от бузата й струйката кръв, но тя се отдръпна от докосването ми.
	— Аз… аз наруших обичая. Те просто изпълняваха традиционното си наказание. С мен нищо нямаше да се случи. А сега, по твоя вина, всичко пропадна. Ти разруши всичко, което постигнах.
	— Хей, да не би да работиш за един карг, на име Джейви?
	Мелия се разтревожи, но възмутено поклати глава.
	— Прав съм — уверих я аз. — Именно той те е измъкнал от темповакуума и те насадил на това място.
	— Ти си луд! Аз сама излязох от стазиса с цел…
	— Ясно, хипнотизирали са те. Работила си за него. Ама че подлец е този карг! Той те е променил в чест на своите създатели. Или някой друг преди него се е постарал…
	— Глупости! — Мелия се възползва от паузата и внимателно ме погледна. Разбрах, че се готви да ми каже всичко, което се въртеше в главата й. — Онази старица за теб нямаше значение — добави тя с очарователна женска невинност.
	— Старши агент Гейл? Права си, нямаше никакво значение. Тя знаеше…
	— Ти я уби, за да спасиш себе си! Ти си страхливец! Жалък страхливец!
	— Да, глупачето ми, но аз спасих само една от своите кожи. Докато ти имаш намерение да съхраниш цялата колекция.
	— Какво?
	— Знаеш какво. Ти оплакваш самата себе си. Тя — това си ти след петдесет години. И двамата го знаем. Възможно е тя също да го е знаела, но да се е преструвала. Тя е герой и прояви достатъчно съобразителност — слезе навреме от сцената.
	— И ти й позволи.
	— Аз не можех, а и не исках да я спирам. Интересно, ти ме ревнуваше от себе си в образа на Лайза, но разпалено защитаваш друга проява на безкрайната си многоликост. Тя е изживяла напразно дългия си живот и с нетърпение е очаквала случай да направи нещо добро. И това й се удаде.
	Мелия едва не заби нокти в лицето ми. Аз й стиснах ръцете и кимнах към тълпата, която се спускаше по хълма.
	— Публиката негодува. Трябва или да й върна парите, или да продължа спектакъла. Решавай. Ако искаш да те овалят гола в катран и пера на този силен вятър, то аз ще поднеса своите извинения и ще се оттегля.
	— Ненавиждам те! Ти си груб, безжалостен циник! О, как съм се лъгала в теб!
	— Да оставим преценките за после. Оставаш или тръгваш?
	Мелия погледна към хълма и потрепери.
	— Идвам — тихо каза тя, признавайки поражението си.
	Аз включих интерфериращия екран, който ни правеше невидими.
	— Дръж се по-близо до мен — предупредих я аз. — В каква посока е най-близкия град?
	Тя ми показа. С бързи крачки се отправихме натам, като оставихме след себе си крещящата от изумление и разочарование тълпа.


>	28.

	Селището изглеждаше отвратително — бедно, уродливо и враждебно. Напомняше много на околийските градчета от всички времена.
	— Забрави да споменеш къде се намираме — казах аз.
	— Уелс, близо до Ландудис, 1723 година.
	— Прекрасно, госпожице. Всеки избира това, което му харесва.
	Открих някакъв хан, на чиято табела беше нарисувано грубо изображение на бременна жена, обляна в сълзи, с надпис: „Покаянието на невестата“.
	— Хмм, това отговаря тъкмо на настроението ни — отбелязах аз и изключих И-екрана.
	Бяхме вече влезли под навеса, когато започна да ръми. Ханът се оказа тъмна стаичка, осветена само от горящите в огнището цепеници и от един фенер, висящ на края на дебела греда. От неравния каменен под лъхаше на влага. Други посетители нямаше. Под подозрителния поглед на силен, набит старец се разположихме край дълга дъбова маса под единственото прозорче с размери петдесет на петдесет сантиметра, матово от прах, издълбано под покрива. Влачейки крака, старецът тръгна към нас. Лицето му изразяваше явно неодобрение. Когато застана до нас промърмори нещо под носа си. Аз го погледнах и изкрещях:
	— Какво има? Говори, старче!
	— Вие, мисля, ще да сте англичани — измърмори той.
	— Ти си по-глупав, отколкото изглеждаш. Донеси ел, силен ел! От белия, ясно? А също така хляб и месо.
	Той отново промърмори нещо. Аз се намръщих и посегнах към въображаемия си кинжал.
	— Не ме дразни с наглостта си, в противен случай ще ти изтръгна сърцето и ще го дам на бея.
	— Ти какво, да не си се побъркал? — намеси се Гейл на английски от двайсети век, на който разговаряхме помежду си, но аз й креснах:
	— Дръж си езика, жено!
	Тя започна пак да нарежда, но отново я срязах. Тогава заплака. Сълзите й ми подействаха, но не го показах.
	Старецът се върна с глинени чаши пълни с водниста кафява течност, която по тези места наричаха ел. На краката ми беше студено. От една отдалечена стая се разнасяха резки гласове и дрънчене на съдове, замириса на печено месо. Мелия кихна и аз потиснах огромното си желание да я прегърна. Висока уродлива старица, като линеещо дръвче, излезе от своята дупка и постави пред нас оловни чинии със запоена мазнина, в която плуваха късове вмирисано овнешко месо. Аз допрях чинията до дланта си — в средата беше ледена и съвсем леко затоплена в края. Мелия тъкмо протягаше ръка към ножа, когато сграбчих двете чинии и ги запратих през стаята. Старицата изпищя и покри главата си с престилката. В същия момент старецът изскочи и аз излях върху него гнева си.
	— Мерзавец! Ти знаеш ли кой е оказал чест на твоята колиба със своето посещение? Донеси веднага храна, достойна за благородник, негодник такъв, или ще ти изтръгна сърцето!
	— Това е анахронизъм — прошепна Мелия и избърса очите си с кърпичка.
	Нашият гостоприемен стопанин и неговата стара карга се разтичаха веднага.
	— Права си — отбелязах аз. — Кой знае? Възможно е аз да съм го извикал точно сега.
	Тя ме погледна с блеснали от сълзи очи.
	— Ти как си, по-добре ли си? — попитах аз.
	Мелия се поколеба малко, но кимна утвърдително.
	— Добре. Сега можем да се поотпуснем и да ти кажа колко много се радвам да те видя.
	Тя озадачено ме погледна.
	— Не те разбирам, Рейвъл. Ти се променяш. Днес си един, утре — друг. Кой си в действителност?
	— Казах ти — оперативен работник, като теб.
	— Да, но… тези прибори… никога не съм ги виждала — екран за невидимост, парализиращо поле…
	— Не се притеснявай, всичко е свързано с работата, скъпа. Притежавам устройства, за които дори самият аз не подозирам, докато не възникне необходимост от тях. Това ме смущава, но ми придава увереност, че можем да се измъкваме от всякакви препятствия, които възникват по пътя ни.
	Мелия леко се усмихна.
	— Но ти изглеждаше толкова безпомощен в началото. А и по-късно… в А-П станцията…
	— Задейства се програмата — признах си аз, — затова сме заедно.
	Тя ме погледна като дете, видяло за пръв път Дядо Мраз.
	— Рейвъл, нима всичко, което се случи, е част от предварително разработена схема?
	— Надявам се — отвърнах аз.
	— Бъди така добър да ми обясниш.
	Аз се вглъбих в спомените си, търсейки точните, понятни и на мен самия думи.
	— В Бъфало аз бях просто Джим Кели. Имах работа, квартира. През свободното си време се мотаех из града като всички младежи. Ходех на кино, на ресторанти, заглеждах се по девойките и наблюдавах това-онова, но никога не се замислях. Дори когато се оказах веднъж в три часа през нощта в един празен склад. Гледах и запомнях. След известно време сведенията се подредиха в мозайка и в главата ми изплува надпис. „Преминете към фаза В“. Не помня точно кога осъзнах, че съм агент на Чистката на Времето. Просто получих задача и тръгнах да я изпълнявам.
	— Тогава ли напусна Лайза?
	Кимнах.
	— След като унищожих карга, аз събрах данните и се върнах в базата. Когато я атакуваха, действах машинално. Едното повлече другото и в резултат ние сме заедно.
	— А какво ще стане по-нататък?
	— Не знам. Има още много въпроси, на които не мога да си отговоря. Например защо си тук?
	— Нали каза, че тук ме е изпратил карга.
	Аз кимнах.
	— Не знам каква е целта му, но тя навярно не съвпада нито с моите, нито с твоите планове.
	— Да… разбирам — прошепна Мелия.
	— С каква задача те изпратиха?
	— Да се опитам да основа училище.
	— И какво трябваше да преподаваш?
	— Фройд, Дарвин, Кант, хигиена, контрол над раждаемостта, политическа философия, биология…
	— Плюс свободна любов и атеизъм… или католицизъм? — поклатих глава. — Не е чудно, че твоето приключение завърши с вечеринка с катран и пера. Или това беше позорен кол?
	— Обикновено публично наказание с бичуване.
	— Разбира се. Каргът ти е внушил мисълта, че изпълняваш благородна задача, като носиш просвещение на езичниците, тънещи в мрака на невежеството.
	— А нима това е лошо? Ако ми се беше удало да дам на тези хора образование, да ги науча да мислят и да разбират неща, които имат непосредствено отношение към техния живот…
	— За да те изпрати на бесилката, по-добра програма не би могъл да измисли, дори да я е планирал специално с тази цел.
	Вниманието ми беше привлечено от нечии стъпки. Стъпки, които вече бях чувал.
	— Възможно е аз да мога да ви изясня тайната, господин Рейвъл — донесе се от кухнята познато медено гласче.
	На вратата стоеше каргът, облечен с дрехи от мръснокафява вълна, местно производство, и радостно ни гледаше. Той се приближи до масата и седна срещу нас.
	— Имаш лошия навик да се появяваш без да са те канили — забелязах аз.
	— А защо не, господин Рейвъл? В края на краищата, аз съм заинтересованата страна.
	Той мило се усмихна на Мелия, която го изгледа студено.
	— Вие ли ме изпратихте тук? — попита тя.
	— Съвсем точно. Направих го, за да ви поставя в затруднено положение и да принудя господин Рейвъл да ви се притече на помощ.
	— Защо?
	Той разпери ръце.
	— Това е сложен въпрос, мис Гейл, но мисля, че господин Рейвъл би могъл да разбере. Той е експерт по тези въпроси.
	— Превърнали са ни в марионетки — казах аз, без да скривам отвращението си. — При опит да се повлияе на времевия ствол, започват да действат неизвестни сили, които би трябвало да се отчетат. Всяка моя стъпка е обуславяла случайна верига от последици, възвръщащи потока на ентропийната стабилност. Нас са ни изпратили тук с помощта на нашия скъп приятел.
	— А защо той не се появи на Брега на Динозаврите, когато се срещнахме?
	— Много просто — отвърнах аз. — Не е знаел къде сме.
	— Търсех ви — каза каргът. — Преследвах ви десетки години, но вие постоянно ми се изплъзвахте! Аз обаче разполагам с неограничено количество време.
	— Ти почти ни настигна в изоставената станция, където намерихме старата дама — отбелязах аз.
	Каргът кимна.
	— Търсех ви повече от петдесет години, а се разминахме само за няколко минути. Впрочем, това не е важно. Нали всички сме тук, както го бях планирал?
	— Вие сте го планирали? — изтръгна се от Мелия.
	Каргът се учуди или се престори на учуден. Каргите са умни машини.
	— Разбира се, че съм. Случайността играе много малка роля в работата ми, мис Гейл. Наистина, понякога съм принуден да прибягвам до статистиката, да пресявам семена, способни да дадат плод, но резултатът е непредсказуем. Аз принудих господин Рейвъл да ви потърси и го последвах.
	— А сега, след като сме тук, какво искаш?
	— Имам задача за вас двамата, господин Рейвъл.
	— Пак същото.
	— Необходими са ми двама темпорални агенти-хора — за едно деликатно поръчение, свързано с настройката на техническо оборудване. За тази цел те трябва да бъдат близки един на друг. Вие и мис Гейл отговаряте напълно на условията.
	— Бъркаш — рязко каза Мелия. — Агент Рейвъл и аз сме само колеги, нищо повече.
	— Сериозно? Близостта, за която говоря, ви отведе в поставения от мен капан, а вие, мис Гейл, ми послужихте за примамка.
	— Не разбирам.
	— Много просто — казах аз. — Старата дама. Той е подготвил място, от което не можеш да се измъкнеш, и те е примамил в него. Ти си прекарала половин век, очаквайки моята поява. А след това е било късно.
	Мелия ме погледна учудено.
	— А преди това — продължих аз, — попадайки в неговата вълча яма… И аз съм се чудил защо при целия безкраен избор, който имах, попаднах именно на това място. Това е била любовта, която ме е привличала като магнит. Както и сега, в този момент, когато ти се нуждаеше от мен.
	— Никога през живота си не съм чувала нещо по-смешно — запротестира Мелия, но в гласа й се промъкна нотка на съмнение. — Ти не обичаш мен — добави тя, — ти обичаш…
	— Стига! — каргът вдигна ръка. Сега той заповядваше и напълно контролираше положението. — Обясненията в момента нямат никакво значение. Това, което е съществено, е вашият дълг към Окончателната Власт…
	— Не и мой — Мелия рязко се изправи. — Писна ми от вас двамата. Отказвам да изпълнявам заповедите ви.
	— Седнете, мис Гейл — хладно каза каргът.
	Тя не му обърна внимание и направи крачка встрани. Той я хвана за китката, изви ръката й и я застави да седне на стола. Мелия ме погледна с разширени от уплаха очи.
	— Чудите се защо господин Рейвъл не се хвърли да ви защити — каза каргът. — Ще ви обясня. В тази епоха неговите сложни оръжия са съвсем безполезни. Затова и съм я избрал.
	— Безполезни? — попита тя.
	— Съжалявам, скъпа — прекъснах я аз, — но този път успя да ни надхитри. Най-близкия енергопровод е извън нашия обхват. Той ни примами в единствената мъртва зона от две хиляди столетия.
	— Нима не е жалко, че животът ни е пропилян напразно? — попита тя, опитвайки се да скрие треперенето на гласа си.
	— Колкото до това, сигурен съм, че в близко бъдеще ще се убедите в обратното — намеси се каргът. — А сега да тръгваме към мястото, където ще дадете вашия принос за благото на Окончателната Власт.
	Той стана.
	— Но ние още не сме обядвали — възразих аз.
	— Хайде, господин Рейвъл, моментът не е особено подходящ да остроумничите.
	— Какво пък, и без това никога не съм изпитвал особена любов към студеното овнешко — въздъхнах и станах от масата.
	Мелия не сваляше от мен уплашените си очи.
	— Нима ще се предадеш? Без борба?
	Аз повдигнах рамене и виновно се усмихнах. Лицето й пребледня, а устните й се изкривиха в презрителна усмивка.
	— Внимавай — предупредих я аз. — Не разрушавай нашето приятелство.
	В този момент каргът извади от джоба си един куб и направи нещо с него. С крайчето на очите си успях да видя набития ханджия, който поглеждаше от кухнята, но в следващия миг всичко се преобърна и ни завъртя в ураган, подобен на този, който отнесъл Дороти в страната на Оз.


>	29.

	— И така, съгласни ли сте? — попита карга.
	Стоеше прав, разперил ръце към заобикалящите ни стотици квадратни километра стомана. На фона на черното небе се издигаха грозните силуети на островърхи метални здания.
	До нас безшумно спря малка кола. След като се качихме, тя потегли, бързо набирайки скорост. В лицето ни лъхна неприятния мирис на машинно масло. Небостъргачите се приближаваха бързо. Мелия стоеше като мумия.
	Излетяхме като стрела под високите здания, машината рязко изви и се изкачи на полегатата бетонна пътечка за коли. Мелия се хвана за мен в желанието си да намери подкрепа, но аз отдръпнах ръката си.
	— Отпусни се — посъветвах я. — Настани се удобно и се поклащай в такт с движението, като чувал с картофи.
	Острите завои следваха един след друг. Внезапно пътят стана прав и ние навлязохме в тунел. Малко по-късно се озовахме на широка тераса, разположена високо над равнината. Колата се плъзна по края й, спря и ние слязохме. Нямаше парапети. Каргът ни заведе до един много тесен мост, обгърнат от пълна тъмнина. Мелия направи крачка назад.
	— Ще можеш ли да минеш? — попитах аз.
	— Съмнявам се. Не, не мога — прошепна тя, презирайки се за проявената слабост.
	— Добре, затвори очи и си мисли за нещо приятно — казах и я взех на ръце. За миг тя се напрегна, но после се отпусна в обятията ми. — Точно така, скъпа.
	Каргът не ни изчака и аз бързо тръгнах след него в мрака. Пътят се оказа дълъг. Стараех се да не мисля за хлъзгащите се подметки, влагата, стърчащите пирони и пропастта под мен.
	Изведнъж в мрака се появи осветена врата. Вперих поглед в нея и се помъчих да си представя, че вървя по широк булевард. Самовнушението помогна. Добрах се до вратата и след като направих няколко крачки навътре, пуснах Мелия. Чак тогава спрях да треперя.
	Намирахме се в уютна стая с дебел тъмнокафяв килим и полирани мебели от червено дърво със сребърна и медна украса. Имаше и камина, иззидана от камъни. Усещаше се аромат на кожа, бренди и тютюн.
	— Тук ще се чувствате удобно — каза каргът. — В килера има достатъчно храна, а в библиотеката и фонотеката ще намерите заглавия според вкуса ви. Има вана, сауна, малък гимнастически салон, богат гардероб за всеки от вас и широко легло, конструирано по специален начин.
	— Тук ще се чувствате удобно… — повтори каргът, но сега прозвуча повече като въпрос.
	Мелия отиде до масата и докосна изкуствените цветя, поставени в голяма грубо изработена ваза, приличаща на урна.
	— А имаме ли право да се чувстваме по друг начин? — попита тя и пресилено се изсмя.
	— Предполагам, сега искате да си починете и да съберете сили. Всички инструкции ще получите утре. — Каргът се обърна и тръгна към вратата.
	— Стойте! — извика Мелия с глас, който наподобяваше месарски нож, разсичащ кокал. — Нима си мислите, че можете ей така да си отидете, без обяснение, да чакаме неизвестно какво?
	— Ще ви информират за всичко, когато дойде времето.
	— Аз искам да бъда информирана сега!
	Каргът я изгледа с поглед на котарак, припичащ се на слънце.
	— Защо се безпокоите, мис Гейл? Честна дума, нямате никакви основания. Вашата задача ще бъде съвсем проста и безболезнена.
	— За вас работят стотици хора. Защо сме ви нужни точно ние?
	— Не хора, а каргове — снизходително я поправи той. — А предстоящата задача, за нещастие, не може да бъде изпълнена от неорганични същества.
	— И какво от това?
	— Мисията на Окончателната Власт е да основе темпорално стабилни зони в относителния хаос, породен от прибързаната намеса на човека в ентропийния контур. За целта трябва да се изберат тези времеви линии, които имат висока степен на енергоемкост, за да продължат темпоралната тъкан на Окончателната Власт. До този момент не можахме да създадем такива уреди, които да направят достоверни измервания. Само органичните същества притежават тази способност, която е слабо изучена, но с нейна помощ хората непосредствено възприемат силата на континуума.
	Задачата може да бъде изпълнена най-лесно от двама тренирани души, единият от които заема позиция в стандартно ентропийно обкръжение, както бих го описал аз, докато в същото време другият се внедрява в алтернативната среда. Каквото и да било отслабване на личното излъчване на изпитвания, веднага се усеща от партньора му и се регистрира в главната картотека. По този начин ние можем да направим точна таблица, от която да се ръководим при избора на контактни темпорални нишки.
	— Нещо като канарчета в мина. Ако канарчето опъне крака, бягайте в скривалището — вметнах аз.
	— Не е толкова мрачно, господин Рейвъл. Изпитваният веднага ще бъде върнат — не бих рискувал толкова ценна собственост.
	— Ти си истински хуманист, карг. И така, кой ще тъгува за вкъщи?
	— Ще се редувате. Първоначално ще изпратим г-н Рейвъл в полето, а мис Гейл ще бъде контрола. След това ще си смените местата. Това удовлетворява ли?
	— Тази дума не е най-подходящата.
	— Предполагам се шегувате. Във всеки случай, надявам се на честното ви сътрудничество.
	— Не сте ли прекалено самоуверен? — попита Мелия.
	— Не мисля, мис Гейл. В противен случай ще се избавя от вас по максимално болезнен начин. Този въпрос вече сме го обсъждали с г-н Рейвъл.
	Каргът обяви това като пожарникар, забраняващ да се пуши в леглото. Тя ме погледна с нещо средно между укор и молба.
	— На него не му пука какво ще стане с мен. Не му пука…
	Тя се запъна, но карга не забеляза.
	— Не ставайте глупава. Много добре ми е известна страстта на г-н Рейвъл към Лайза — той ме погледна многозначително.
	— Но… аз не съм Лай… Тя прехапа език, миг преди да я прекъсна. — Разбирам — завърши Мелия.
	— Така си и мислех — отвърна каргът.


>	30.

	На другата сутрин, като под „сутрин“ трябва да се разбира ставането от сън, се проведе първия опит. Както и преди, небето беше черно. Каргът ни поведе по тих коридор, който можеше да предизвика клаустрофобия, но поне не затрудняваше движенията и тъй като не си направи труда да ни даде някакви пояснения, сам си направих някои изводи. В една от стаите, покрай които минахме, видях три карга, които работеха над нещо като компютърна програма.
	Помещението, в което влязохме, приличаше на не особено голям куб, стените на който бяха покрити от прибори за управление с монитори и скали на датчици. В центъра на стаята имаше два стола, разположени един срещу друг. Нямаше нито успокояващ зелен цвят, нито нещо, което да радва окото. Само гол сив метал.
	— Всъщност опитът е доста прост — каргът ни показа съответните столове. — Заемете местата си…
	В това време в стаята влязоха два карга, техници, които мълчаливо започнаха да настройват апаратурата.
	— Вас, господин Рейвъл — продължи той, — ще ви прехвърлят в избран годограф. Ще останете там известно време, за да свикнете с обстановката и да изпратите ответен импулс на мис Гейл. После ще ви върнат и ще ви изпратят на ново място. Така в течение на работния ден ще можете да проверите енергийния потенциал на няколкостотин вероятностни клона.
	— Ясно. А мис Гейл?
	— Тя ще остане тук. Ще я поставим в определено положение, ще фокусираме сноп лъчи и с помощта на скенер ще контролираме реакциите й. Както виждате, няма нищо опасно.
	— Ей за такава работа съм си мечтал цял живот. Кога започваме?
	— Всичко с времето си, г-н Рейвъл — отвърна каргът тържествено, като кредитор, четящ банковите реформи. — Първоначално вие ще играете активната роля. Можем да пристъпим веднага.
	— Учудваш ме, карг. Тази твоя програма за един ден ще замърси толкова много времето и ще остави повече ентропиен хаос, отколкото Пекс-Центъра може да разчисти за една година.
	— Няма никакъв Пекс-Център.
	— И никога няма да има? Знаеш ли, изгарям от любопитство. Как си успял толкова изчерпателно да промениш базисната си програма? Теб са те създали за нещо друго!
	— Длъжен съм да отбележа, че имате прекалено богато въображение, г-н Рейвъл. В момента се намираме в Старата Ера, в плейстоцена. Човешката култура, която според вас ме е създала, или предстои да ме създаде, не съществува и никога няма да съществува. Постарах се да отсека всичките й корени от този времеви ствол. Предполагаемите ми създатели се явяват само като частица от вашата памет. Аз съществувам като самостоятелна личност и предшествам Третата Ера с много хилядолетия. Следователно теорията ви е един мит, химера, с която оправдавате господстващото си положение.
	— Я стига, за какво е целият този спектакъл? Не можеш да ме купиш с тази евтина демагогия. Нито пък агент Гейл. Кого си седнал да убеждаваш? Самия себе си — усмихнах се, въпреки че не ми бе до смях. — Постигнал си големи успехи. Даже, според мен, притежаваш истински човешки качества.
	— Безполезно е да си мислите, че искам да заприличам на човек. Аз съм карг — унизителен епитет за вас, но за мен това е символ за вродено превъзходство.
	— Добре, достатъчно ни умори с твоя брътвеж. Предстои ми да поразваля ентропийния континуум, около четиристотин линии на ден. По-добре да започваме. Доскоро, скъпа — обърнах се към Мелия.
	Тя се усмихна несигурно и ме погледна в лицето, очаквайки да съзре някаква надежда.
	Каргът ми връчи метално кубче с бутон за връщане на една от страните.
	— Първоначално ще настроим комплексната система за проследяване, обхващаща съзнанието и на двама ви — каза той между другото. — За тази част от програмата са необходими стресови ситуации. За да избегнете отрицателните въздействия на околната среда, трябва да останете спокойни, но ако психическото налягане стане прекалено високо, натиснете бутона за аварийно връщане.
	— А ако не го натисна и просто изхвърля кубчето? Например, ако там ми хареса и реша да остана? — аз саркастично се усмихнах и му отдадох чест.
	Каргът не отговори, а само щракна ключето.
	И аз се озовах на друго място.


>	31.

	Но не там, където мислеше той. Веднага след като полето се сви, аз го преобразувах и отправих енергийния поток отначало за да неутрализирам времепронизващия ефект, а след това — за да забавя момента на спиране. Накрая се огледах.
	Намирах се в центъра на сложна система от силови вектори. След като разбрах кой от всичките води към източника на енергия, останах поразен — каргът черпеше енергия от темпотягата на базисния цикъл на сътворението и разпадането на Вселената. Той беше направил срез в самата сърцевина на времето заради мощността, необходима за поддръжката на ентропийния остров, базата на Окончателната Власт.
	Огледах структурата на хроноблокировката. Представляваше незначителен обект, издигнат във формата на извиващи се конфигурации на обединени мощности, но могъществото му беше огромно.
	Откритието, което за втори път ме потресе този ден бе, че потоците енергия управляваха съзнанието на карга и силата му неимоверно много превишаваше тази на обикновения карг. Съзнанието на десет хиляди карга, съсредоточена в един — само така може да се постигне такава мощ.
	Аз предположих как се е случило това. В началото на Третата Ера някакъв карг, със стандартен интелект, изпълнявал най-обикновена задача. Но по някаква случайност, в резултат на странна интерференция, става удвояване на времевата му линия. В мозъчното поле на карга се наслагва още едно. С удвоения си интелект каргът мигновено преценил ситуацията, разбрал безполезността на мисията си и след като взел енергия от ентропийната мрежа, отново прибягнал до нелепата случайност.
	И още един път. И още. И още…
	На шестнайсетото удвояване първоначалната матрица на робота не само достигнала предела на натоварването, но и многократно го превишила. Новият могъщ мозък на карга, макар и деформиран от непоносимото сливане, изпаднал в коматозно състояние.
	Минали години. Първият карг, който не си спомнял нищо от странното произшествие, завършил мисията си и се върнал в базата. След известно време бил изписан заедно с други себеподобни и потънал в забрава. А през това време деформираният мозък-гигант постепенно се съвземал.
	В един прекрасен ден суперкаргът се събудил, веднага овладял подходящите средства за придвижване и внедрил себе си в блоковете на милиарди отдавна умрели каргове. За част от микросекундата преценил ситуацията, поставил си задачи, направил съответните изводи и се заел да осъществява плановете си. Като слон в аптека, деформираният суперкарг, разчистил темпоралния сегмент, благоустроил част от пространството за настаняване на карговете и започнал да пази и усъвършенства изкуствения темпорален остров. Остров без живот и без смисъл.
	Така основал Окончателната Власт. След това открил начин да извлича полза от хората, които все още се трупали около руините на изконния времеви ствол. Не че била кой знае каква или пък съществена за Великия план. Просто за удобство. Както нас с Мелия. И нас ни бяха избрали да играем епизодична роля, подготвена от великата машина за Вселената.
	Оказа се, че не бяхме единствената двойка близки хора. След като проследих съединителните линии, почувствах хиляди други пленници, които работеха над сортирането на линиите от ентропийна тъкан.
	Идеята не бе лишена от простота, въпреки че и тя не можеше да помогне. Островчето щеше да просъществува още известно време — милион години, десет милиона, сто — и щеше да стигне до задънена улица. Накрая преградата ще рухне под напора на времето и потокът от откъснатото време ще се слее с нереализираното бъдеще. Всичко това ще доведе до катастрофа с непредвидими размери. Но ако това не стане, ако преградата се пробие преди да се достигне до достатъчно висок темпостатичен натиск? Аз се намирах в идеалното за целта място. Първо трябва да проверя координатите на гигантския темпорален двигател, който снабдява с енергия целия механизъм.
	Той беше скрит много умело. Проследих всички пътеки, задънените улици, след това се върнах и отново преминах по тесните проходи на лабиринта, изключвайки лъжливите проходи и стеснявайки търсенето.
	И го намерих.
	Знаех какво трябва да направя.
	Снех предпазителя и времепронизващото поле нахлу, захвърляйки ме в преддверието на ада.


	Върху мен се стовари невъобразимия шум от звуци на някакъв град. Видях пъстроцветни ленти, зарева и преливащи се светлини. Градът ревеше, виеше, пищеше. Около мен вървяха униформени хора с бледи, изкривени лица с кислородни маски, върху, които имаше радиационен брояч, протезен комплект и ускорител на метаболическите реакции.
	Градът излъчваше зловоние. Въздухът беше наситен с пушек. Поривистият вятър метеше улиците и си играеше на гоненица с купищата боклук, като го премяташе пред себе си. Тълпата ме запрати върху една жена. Аз се подпрях на нея, за да не падна, но тя изпищя и се изтръгна от ръцете ми. Под маската съзрях за миг изкривеното й лице.
	Това бе Мелия-Лайза.
	Вселената се взриви и аз отново седях на стола. Беше минало по-малко от минута. Каргът внимателно следеше показанията на приборите, а Мелия напрегнато седеше срещу мен.
	Аз знаех първия параметър и след миг отново потеглих.
	Духаше силен вятър. Намирах се на висок хълм, покрит със сняг. Тук-там се виждаха върховете на голи скали и слаби елички, вкопчени в живота. А под тях, притиснати един в друг, стояха хора, загърнати в кожи — аз бях един от тях. На фона на мъгливото небе и надвисналите черни облаци отчетливо се очертаваше стръмен склон. Бяхме се опитали да намерим проход, но търсенето бе продължило твърде дълго. Отдавна бе започнал сезонът на студовете. Вече ни беше заварила виелицата и бяхме попаднали в капан. Очакваше ни Смърт.
	С част от съзнанието си знаех това, с друга — наблюдавах всичко отстрани. Допълзях до най-близката фигура, загърната в кожа. Беше момче, не по-голямо от петнайсет години, с бяло като восък лице и с ледени висулки по веждите и от ноздрите. Замръзнало, мъртво. Придвижих се нататък. Старец с лед в брадата и в отворените очи.
	И Мелия… още диша. Очите й бяха отворени. Тя ме видя и се опита да се усмихне…
	Отново се върнах в кабината за темпорален скок. Два параметъра. И отново потеглих.
	Светът се сви до размерите на иглено ухо и отново се разшири на един между селищен път под прашни дървета. Страхотна горещина. Устата ми беше пресъхнала. От огромната умора цялото тяло ме болеше. Огледах се. Тя падна мълчаливо и остана да лежи в прахта. С усилие на волята заставих себе си да се обърна и да отида при нея.
	— Ставай — казах аз.
	Думите ми прозвучаха като хрипливо мърморене. Подритнах я леко с крак. Тя не реагира. Заприлича ми на счупена кукла, която никога вече няма да отвори очи и да проговори. Приседнах до нея и я повдигнах (тя изобщо не тежеше). Изчистих мръсотията от лицето й и от ъгълчето на устата и се стече струйка кал. През полуотворените й невиждащи очи се отрази светлина.
	Очите на Мелия.
	Отново се озовах в стерилната стая. Каргът отметна нещо в таблицата и хвърли бърз поглед към Мелия. Тя неестествено се свлече от стола.
	Вече бях минал три параметъра. Оставаха още три. Ръката на карга помръдна.
	— Стой — казах аз. — За нея това е достатъчно. Какво искаш, да я убиеш?
	Той ме погледна учудено.
	— Изборът на стресовите ситуации се определя от условията на опита. Тъй като целта ми е да проверя силата на вашата връзка, длъжен съм да разнообразя емоционалните потенциали.
	— Но тя не може да издържи повече!
	— Мис Мелия не чувства никаква осезаема болка — обясни каргът с любезността на гробар. — Всички физически усещания изпитвате вие, а тя ги преживява чрез вас. От втора ръка, така да се каже.
	Той леко се усмихна и отново натисна копчето.
	Изпитах болка, остра, но далечна.
	Моят (неговият) ляв крак беше счупен под коляното. Счупването беше лошо, вътрешно. Парчета от разбитата кост се подаваха през разкъсаната и подута плът. Кракът ми бе затиснат от елеватора на тихоокеански рудовоз. Освободиха ме, издърпаха ме настрани и ме оставиха да умра.
	Но аз не трябваше да умирам. Имах жена, която ме чакаше в празната къща в края на града. Хванах се на тая опасна работа заради единия хляб и въглищата.
	Откъснах ръкава на ризата си и превързах крака. Болката се притъпи, стана някак далечна. Само малко да си почина и след това ще се опитам да се придвижа. Да умра би било много по-лесно, но тя ще си помисли, че съм я изоставил…
	Само малко да си почина…
	Прекалено късно разбрах как се бях озовал в този капан. Пуснах съня като гост, а през отворената врата се промъкна смъртта.
	Представих си лицето на жена ми, как се вглежда в мъгливия сумрак на града, очаквайки завръщането ми, но напразно…
	Лицето на Мелия…
	И отново се озовах в ярко осветената стая. Мелия се беше проснала в безсъзнание върху стола за изпитания.
	— Оценявам добрите ти намерения, карг — отбелязах аз. — Принуждаваш ме да гледам как я довеждате до умопомрачение, мъчите я и я убивате. Не са ли ти достатъчни моите физически страдания за сензорните ти датчици? Или си падаш и по духовните мъчения?
	— Не ми разигравайте мелодраматични сценки. За опита от съществено значение е нарастването на символите.
	— Добре. Какво следва?
	Вместо отговор той отново натисна копчето.
	Разяждащ кълбящ се дим се смесваше със задушливото зловоние, причинено от мощни взривове, натрошени тухли, изгоряло до пепел дърво и катран. Сред рева на мощните стълбове пламък дочувах грохота от срутвания и далечни стенания, почти незабелязан звук на фона на виенето на мотори и град от падащи бомби.
	Аз (той) отхвърлих падналата греда, изкачих купчината срутени тухли и се отправих към къщи. Половината от дома ми все още се извисяваше около зеещия кладенец, от който, заради разрушената канализационна мрежа, изригваха нечистотии. Част от спалнята я нямаше. Върху изгорелите тапети все още висеше изкривена и по чудо запазила се картина. Спомних си деня, когато тя я бе купила, часовете, които бяхме прекарали, докато я сложим в рамка и й намерим подходящо място.
	В овъглената дупка, бившата входна врата, се появи женска фигура с разбъркана коса и в окаян вид. Бе притиснала към гърдите си нещо, което приличаше на окървавена кукла. Спуснах се към нея и се взрях в бялото като тебешир личице, посинелите устни, хлътналите очи — моето дете. Дълбок белег бе прорязал малкото детско челце, като нож в меко масло. Погледнах Мелия — от устата й се изтръгваше дълбок мъчителен вой…
	Отново ме обкръжи тишина и покой. Ярка светлина. Мелия, изгубила съзнание, стенеше и се удряше в ремъците.
	— Карг, намали темпото. Пред нас е половината вечност. Не бъди алчен!
	— Знаете ли, г-н Рейвъл, достигнах забележителни резултати. Особено любопитна е последната сцена — тежко изпитание за любимия. Това е безкрайно интересно.
	— Ще я измъчиш до смърт — извиках аз.
	Той ме погледна, както се гледа опитно зайче.
	— Ако стигна до окончателното заключение, то вашите най-лоши опасения ще се сбъднат.
	— Тя е човек, а не машина! Защо я наказваш за това, което не може да бъде?
	— Наказвам? Та това е чисто човешко качество. Ето как разсъждавам аз — ако инструментът е крехък, понякога налягането може да го заздрави, но ако се счупи под натиска на натоварването, то просто го изхвърлям.
	— Дай й време да дойде на себе си…
	— Не се опитвайте да хитрувате, г-н Рейвъл.
	— Нали получи всичко, дявол да го вземе! Защо не спреш?
	— Длъжен съм да отбележа, че най-многообещаващия фактор е мъчението и смъртта на любимия човек. Подобна сила няма в цялата Вселена. Впрочем този въпрос можем да го обсъдим и по друга време. В края на краищата и аз имам дневна програма, към която трябва да се придържам.
	Аз изругах, а той само повдигна вежди…
	Топла солена вода ме удари в лицето. Започваше приливът. Водата прииждаше и аз започнах да се давя. Задържах дишането си, но силният поток ме отпрати към разрушената преграда. Нахлулата млечноледена вълна се задържа малко над мен и бавно се отдръпна. Веднага щом носа ми се показа над водата, тежко въздъхнах, но веднага нагълтах вода и започнах да кашлям. Даже при отлива водата ми стигаше до брадичката.
	Намирах се в лагуна, когато в резервоара се появи теч и катерчето за разходки налетя на риф. Обветрената базалтова скала бе пробила корпуса точно под ватерлинията и счупилите се дъски ме притиснаха към продънилата се преграда. Нямах никакви сериозни рани, само леко се бях понатъртил. Затова пък бях хванат като в менгеме.
	Когато за пръв път през дупката нахлу вода, за секунда се паникьосах, дори ожулих кожата си, опитвайки да се измъкна. Но водата ме заля до кръста, след което се оттегли.
	Тя беше в каютата. Бързо прецени безнадеждността на ситуацията, но въпреки това се опита да ме освободи. Мина почти половин час. С настъпването на прилива лодката започна да потъва. Мелия продължаваше опитите си да ме освободи. Ръцете й трепереха от умора, пръстите й кървяха от дълбоките рани. Успя да отмести една дъска, но другата бе притиснала гърдите ми под водата. Ако имаше на разположение още време, може щеше да ме освободи и от нея. Но време нямаше. Щом разбра това, Мелия изтича на палубата и започна да вика. Една компания, излязла на пикник край морето, я чу. Един от младежите се качи на малка кола и я подкара по пътеката към станцията на бреговата охрана, която се намираше на около петнайсет мили. Разбира се, че имаше телефон, но можеш ли да намериш някого на работното си място в неделен ден? Колата щеше да пристигне в станцията след петнайсет минути и още толкова, за да донесат трион. А аз не разполагах и с петнайсет минути.
	Мелия опита да направи дихателен апарат от каничка за кафе, но нищо не се получи. Връхлетя следващата вълна. Този път прекарах под водата повече от минута. Когато водата се отдръпна, аз повдигнах главата си с всички сили и дълбоко поех въздух. Тя ме гледаше в очите. И двамата очаквахме следващата вълна… Чакахме смъртта, и то в слънчев ден, на стотина метра от брега, на десет минути от спасението.
	Аз се озовах в ярко осветената стая и знаех вече всичките шест координати.


	53.

	— Интересно — каза каргът. — Много интересно, но… — Той погледна Мелия. Тя висеше безжизнено, задържана единствено от коланите. — Умря. Колко жалко. — След което съзря нещо в очите ми и се спусна към пулта.
	Но аз насочих лъч умствена енергия и го спрях.
	— Изверг!
	Каргът ме гледаше в очите и в съзнанието му бавно се промъкваше подозрение за допусната грешка, а аз снизходително се наслаждавах на победата.
	— Вече всичко ми е ясно. Доста хитро ме заблудихте, но и аз ви подцених — каза той. — Позицията ви в сделката силно се измени. Естествено, осъзнавам реалното положение на нещата и съм готов да подходя от практическа гледна точка…
	— Ти дори и наполовина не можеш да осъзнаеш своето положение — прекъснах го аз.
	— Веднага ще ви освободя и ще ви настаня в анклав, който е най-подходящ за вас. Разбира се, ще ви възмездя и за всички понесени ще…
	— Не го усуквай, карг, ти вече слезе от сцената. Фирмата ти банкрутира.
	— Вие сте човек, следователно можем да се договорим. Кажете вашите условия…
	— Аз вече получих това, което исках — координатите за определяне точката в шестте измерения на пространството и времето.
	За част от секундата хилядократно сдвоеното кибернетично съзнание осъзна думите ми.
	— Вие възнамерявате да разрушите темподвигателя? Не, не може да бъде!
	Усмихнах се, но беше излишно — машината не може да изпитва чувства.
	— Бъдете благоразумен, г-н Рейвъл. Помислете за последствията. Ако нарушите баланса, ще последва взрив от ентропийна енергия, която ще унищожи Окончателната Власт…
	— На това разчитам.
	— Но и вие ще хвръкнете заедно с нея!
	— На който каквото му е писано.
	Тогава той се опита да ме удари. С мъка успях да блокирам удара и да го отблъсна настрани. След това се напрегнах, изправих магистралните вериги на темподвигателя и ги заземих към себе си.
	В безумния взрив енергията се разпростря през всичките шест измерения — три пространствени и три времеви. Образувалият се смерч от пространствената дезинтеграция погълна металните здания. Вълна, висока девет бала, ме издигна до самия гребен и аз се понесох по нея като сърфист. Енергията беснееше, ослепяваше, оглушаваше. Времето ревеше като огромен водопад. Вихърът се затвори над мен и ме изхвърли на брега на вечността.


>	34.

	Съзнанието ми се възвръщаше бавно и неуверено. Отворих очи и видях в сумрака мътночервена светлина. Като на филмова лента пред очите ми преминаха пожарища, бомбардировки, раздробени кости, потъващи кораби и умиращи от студ и глад хора.
	Мирни сънища не ми се присънваха.
	Но около мен не се водеше война, нямаше пожари, само залез над водата, но такъв, какъвто никога не бях виждал в живота си. Тъмносиньото небе се пресичаше от огнен мост, сребрист в зенита си и вишневочервен към чернеещия хоризонт.
	Това беше залезът на света.
	Преодолях болката и седнах. Около мен имаше само пясък. Нямаше дървета или трева, нито водорасли, нито чудовищни следи по пясъчния плаж. Но аз познах мястото.
	Брегът на Динозаврите, само дето динозаврите ги нямаше, отдавна бяха измрели. Заедно с човека.
	Земя без живот.
	Местността почти не бе претърпяла промени, но нали точно затова бяхме избрали това място за релейна темпостанция. Брегът на Динозаврите си оставаше все същия, колкото и години да бяха минали.
	Проверих аварийните честоти, но ефирът мълчеше. Бях унищожил адската машина, канибалския механизъм, който изяждаше самия себе си и взривът ме бе запратил в дебрите на вечността. Но останах жив. Бях изпълнил мисията си. Проследих силата, превърнала Новата Ера в хаос, и я ликвидирах. Каргът, този нищожен свръхинвалид, беше жесток, но аз още повече, използвайки всички средства, за да постигна целта си.
	И въпреки това претърпях поражение. Пясъчната пустош, която ме заобикаляше, беше доказателството. Притежавах ценна информация, която можеше да спаси положението, но нямаше с кого да я споделя. Сведенията щяха да умрат заедно с мен на този пуст бряг, освен ако не ми се удаде да намеря изход.
	— Всичко е наред, Рейвъл — опитах сам себе си да успокоя, но гласът ми прозвуча самотно.
	Стана ми хладно. Слънцето беше огромно, но не топлеше. Мислех си за много неща и изведнъж решението дойде някак от само себе си.
	Теоретично идеята беше проста. Но както се случва с всички прости идеи, сложността се заключава в изпълнението.
	Възбудих определени сензорни устройства в нервната си система и закрачих безцелно по брега. Приливът прииждаше и се отдръпваше, оплаквайки се от многомилиардния еднообразен труд. Разбирах го както никой друг.
	Мястото, което търсех, се намираше на стотина метра над нивото на морската вода. Трябваше да се захвана за работа. Проверих почвата и на дълбочина трийсет метра намерих следата. Не е зле, като се има предвид времето, което ми отне. Стъкловидната вдлъбнатина отдавна бе станала на прах и все пак земята беше съхранила едва отличима, прекъсваща се на места извивка, която отбелязваше границата на чашообразна следа.
	Шест метра — един от пясък, пет от варовик. Трябваше да изкопая кладенец на тази дълбочина! Е, имах две ръце, силен гръб и цялото време на света.


>	35.

	Ако проблемът не беше толкова примитивен, с лекота щях да го разреша. Екипировката ми съдържаше средства за защита и нападение при срещи с технически препятствия от каквато и да била сложност. Бих могъл да се разправя със свръхмозък, да отвърна на атаката на всяко енергийно оръжие, дори да се преборя с бронирани людоеди.
	Но копаенето на яма беше нещо съвсем различно.
	Очертах кръг от три метра в диаметър с център точно над целта. Отне ми цели две денонощия само да разчистя пространството. Когато свърших, окръжността се бе разширила до шест метра и аз бях готов да започна атаката. След като обиколих цялата пясъчна ивица, най-накрая открих камък, достатъчно голям за моя план. Търкалянето му беше изтощително. Ширината му бе цял метър и дори едно дете можеше да пресметне колко пъти трябваше да го повдигна и тласна — бум! — повдигна и тласна — бум! — преди да го изтъркалям до насипа. След това се напънах, вдигнах го и го ударих в земята. Той се удари в пясъка, заклати се леко и застина. Повторих това още един път, и още един път. На шестия удар камъкът се разтроши. Взех по-голямата половина и я хвърлих от върха на пясъчния насип.
	В края на петия ден бях издълбал в центъра на кладенеца неравна вдлъбнатина, дълбока повече от половин метър.
	Точно тогава огладнях. В тъмнозеленото море нямаше нито риба, нито водорасли, а самата вода представляваше наситен разтвор от двайсет и три елемента. Можех да пия на малки дози — в екипировката на всеки агент от Пекс-Центъра имаше специално устройство, което извличаше най-ценното от този концентрат. Не е много приятно, но пък само така можех да оживея.
	Колкото повече се увеличаваше дълбочината, толкова повече нарастваше ефективността на ударите, за сметка на това толкова по-трудно ми бе да повдигам камъка и да изгребвам излишния пясък. Когато стигнах дълбочина два метра, ми се наложи да изкопая стъпала. Купчината пясък нарастваше, нивото се понижаваше. Два метра и половина, три, три и половина. Чак сега усетих по-твърд слой, но заради него напредвах със скоростта на костенурка. След това се натъкнах на смес от варовик и глина — лека за копаене, но много влажна. Оставаше само метър.
	Един метър пясъчна глина, която трябваше да изнасям шепа по шепа, да се катеря с протегнати нагоре ръце по отвесната стена, да я изхвърлям и да се спускам отново. Скоро копаех под половин метър вода.
	Близо метър вода. Кашата се просмукваше от всички страни, напълвайки дупката почти със същата скорост, с която аз я изгребвах. Но все пак приближавах целта. Поемайки глътки въздух се гмурках в течната глина и морските раковини и изведнъж почувствах, че това, което търсех, е съвсем наблизо. Още три гмуркания и го напипах. Стиснах го в юмрук и после го погледнах. Вероятността да го намеря здраво, беше съвсем малка.
	Някога, в други времена, аз скочих от Брега на Динозаврите и се слях със собствената си линия на живота. Скокът завърши на палубата на обречен кораб. Успях точно навреме, за да поставя ранения „аз“ под куршума на карга. Изпадайки в безизходно положение, използвах аварийното задвижване на мъртвия за обратен скок на Брега на Динозаврите и паднах в една заблатена яма на мястото на бившата станция. Там падна и трупът. Калта веднага го засмука. Останките му погребаха пет метра варовик и един метър пясък. От трупа нищо не бе останало — нито токата на колана, нито гвоздей от обувката, нито парченце костица.
	Но това беше оцеляло. Кубче с големина на орех от синтетичен материал, известно като етерниум или хронодеградатор. То притежаваше кристал за настройка, енергоблок и миниатюрен генератор на полето на прибора.
	Измъкнах се от кладенеца и седнах до купчината камъни. Не бях на себе си от щастие. Погледнах с прощален взор старото слънце, пустия плаж, кладенеца, който изкопах с толкова труд. Жал ми беше да се разделям с тях…
	Настроих в съзнанието си съответния код, притискайки кубчето в дланта си. Изведнъж полето се сви и ме запрати в бездънна шахта.


>	36.

	Някой яростно ме разтърсваше за раменете. Опитах се да кажа нещо, но вместо това отворих очи.
	Гледаше ме моето собствено лице.
	В първия момент реших, че трупът се е измъкнал от цепнатината и е решил да ми отмъсти. След това забелязах по лицето му бръчки, а бузите му бяха хлътнали. Дрехите приличаха на моите, но по-чисти и му висяха като на закачалка. Под дясното око имаше синина, която не можах да свържа с нищо.
	— Слушай внимателно — произнесе двойникът ми. — Нямам време да ти обяснявам кой съм аз и кой си ти. Аз — това съм ти, но с един скок напред. Направих пълен кръг — затворена верига. Няма никакъв изход, освен един. Той не ми харесва, но друга алтернатива няма. Последният път точно на това място водехме подобен разговор, но тогава аз току-що бях пристигнал, а нашият предшестващ двойник ме чакаше с предложение, което сега възнамерявам да направя на теб — той махна с ръка да не го прекъсвам. — Не се затормозявай да ми задаваш въпроси, които аз вече съм задавал. Бях много самоуверен, направих скок и отново се озовах тук. Сега идвам като представител на комитета по спасение.
	— Мога ли малко да поспя? Всичко ме боли.
	— Ами да, скокът не мина съвсем гладко. А сега ставай — каза без никакво съчувствие той.
	Подпрях се на лакът и тръснах глава. Груба грешка. Зави ми се свят. Той ме изправи на крака и аз огледах командната секция на темпостанцията.
	— Всичко е същото — потвърди той. — Отново в родния дом, или в неговото огледално отражение. Точно копие, само дето полето на темпоралния скок действа по затворена верига.
	— Вече съм го виждал, не помниш ли?
	— Разбира се, нали тогава скочи и пак се озова в задънена улица. Бори се храбро, измъкна се, но кръгът отново се затвори. Пак си тук.
	— Опитвах се да го подмамя в капана, а той мислеше, че ме държи на мушка.
	— Е, сега ние сме на ход, освен ако не решиш да се откажеш.
	— Не съвсем.
	— Мен… нас… ни управляваха като кукли на конци. Карга има нещо в резерва. Ти трябва да разбиеш цикъла.
	Той извади от кутията пистолет и го протегна към мен.
	— Вземи. Ще стреляш в главата — понечих да възразя, но протестът застина в гърлото ми. — Знам всичките ти аргументи — говореше бъдещият ми „аз“. — Самият аз ги използвах преди около седмица. Убийството е единственото изменение, което можем да направим.
	— Ти си се побъркал — възразих аз, изпитвайки известна неловкост да разговарям със самия себе си. — Не съм самоубиец.
	— Те разчитат именно на това и сметките им се оправдаха. Аз отказах да стрелям. — Лицето му се изкриви в саркастична усмивка, която ми беше до болка позната, и добави: — Ако се бях съгласил, щях да спася живота си.
	Лицето му придоби ледено изражение.
	— Ако имаше поне някаква надежда, щях да стрелям без да ми мигне окото.
	— А защо не стреляш ти?
	— Защото ти си в миналото. Твоята смърт няма да промени нищо, но като убиеш мен, ще нарушиш жизненото равновесие и така ще повлияеш на своето… нашето бъдеще.
	— А ако предложа свой вариант?
	Той кимна уморено.
	— Давай.
	— Да влезем в станционната кабина и да скочим заедно.
	— Вече опитахме — кратко отвърна той.
	— Ти скачаш, а аз ще чакам.
	— Също.
	— Тогава застреляй се сам!
	— Няма смисъл.
	— Този разговор вече сме го водили, така ли?
	— Започваш да разбираш.
	— А ако разнообразим отговорите?
	— И това сме го правили. Изпробвали сме всичко. Имахме страшно много време — не знам колко точно, но достатъчно за щателна проверка на всички варианти в сценария. Те винаги завършваха по един и същи начин — ти скачаш, преминаваш през всичко и ставаш аз.
	— Защо си толкова сигурен?
	— Съседната стая е пълна с кости. Нашите кости — натърти той с едва забележима, но не весела усмивка.
	— А по последния има и доста развалено месо. Усещаш ли миризмата в стаята? Идва оттам. И мен ме чака такъв край — гладна смърт… Решавай, и не забравяй, че държиш съдбата в свои ръце.
	— Това е кошмар — промърморих аз. — Сигурно още сънувам.
	— Буден си — възрази той и ми връчи пистолета. — Стреляй, докато не ми се е изчерпало търпението!
	— Дай да поразсъждаваме трезво. Като те убия, какво ще се промени? Нищо! Двама са по-добре, отколкото един.
	— Де да беше така! Разбери, че всеки ход е написан в сценария и единственият ни шанс е да го нарушиш.
	— А ако скоча отново?
	— Ще имаш прекрасната възможност да се полюбуваш на провала си.
	— Да, но този път няма да преградя вратата на каютата.
	— Все тая, пробвал съм вече.
	— Имаш предвид… всичко? Ямата, Мелия?
	— Да, и ямата, и Мелия — всичко. Отново и отново. Пак ще свършиш тук. Каргът е извадил своя коз и ние трябва или да го победим, или да се спасяваме.
	— А ако той точно това цели?
	— Не. Той разчита на обикновените човешки реакции. Хората искат да живеят, разбираш ли? Борят се до последно.
	— А ако на кораба не използвам аварийната капсула на трупа?
	— Ще изгориш.
	— А ако останем с Мелия на брега?
	— Ще загинеш там. Не знам колко ще продължи живота ти, но резултатът е един и същ.
	— А като те застрелям веригата ще се разкъса ли?
	— Не знам, но поне ще опитаме да внесем нов, неочакван фактор в сценария. Нещо като пето асо в покера.
	Спорихме още известно време, след това се разходихме из помещенията. Всичко беше покрито с прах и ръжда. Станцията беше остаряла… Накрая ми показа стаята с костите. Зловонието ме убеди.
	— Дай пистолета — казах аз. Той мълчаливо ми го подаде.
	— Обърни се.
	Докато се обръщаше, подхвърли:
	— Утешава ме фактът, че съществува малка вероятност…
	Изстрелът прекъсна думите му и тялото му се олюля като кукла на конци. Успях да видя само малката дупчица от куршума в задната част на черепа му, когато слънцето ме ослепи.
	Като че ли се реех във въздуха на височината на птичи полет. Видях себе си в Бъфало, на борда на потъващия галеон, на безжизнения бряг на умиращия свят. Подготвях клопка за карга, но той също тъчеше паяжина, изплетена от множество хитри капанчета.
	Колко глупаво ми изглеждаше сега всичко това! Как са могли аналитиците от Пекс-Центъра да не осъзнаят безполезността на собствените си усилия, след като са имали за пример първите чистачи на времето?
	Появи се още една мисъл, много по-дълбока, но преди да се оформи мигът на озарение се стопи и аз, както преди, стоях над убития, а от дулото на пистолета се виеше струйка дим. И изведнъж изплува ново осъзнаване: Чистката на Времето, провеждана от Пекс-Центъра, е обречена на провал заедно с всички програми, привеждани в изпълнение както от експериментаторите на Новата Ера, така и от изпълнителите на Третата.
	Делото на целия ми живот се оказа фарс, а аз — безсмислено подскачаща марионетка. И все пак се намери сила, която да ме отстрани от пътя — сила, превъзхождаща Пекс-Центъра. Натикаха ме в глуха линия, извадиха ме от играта, напъхаха ме в затворен цикъл и ме заточиха завинаги.
	Но в сценария имаше мъничка пролука, която бяха пропуснали.
	Второто ми „аз“ умря и неговото умствено поле се сля с моето и за някаква частица от секундата коефициентът ми на полезно действие нарасна поне до 300 единици.
	Докато се мотаех в неразборията на сдвоеното си съзнание, стените се размиха и аз се оказах в приемната стая на базовата станция на Пекс-Центъра.


>	37.

	Светлината студено се отразяваше в белите стени, бръмчаха ролките за фокусиране на полето, остра миризма на озон и горещ метал изпълваше помещението. Всичко изглеждаше нормално, все едно че се бях върнал вкъщи. Единствено не на място бяха групата въоръжени мъже, облечени в сивата униформа на службата по безопасност в Пекс-Центъра. Бяха направили кръг, в центъра на който стоях аз, и всеки държеше карабина, насочена към главата ми. Лицето ми беше оранжево от излъчвателя на амортизиращото поле. Разбрах намека, пуснах пистолета и вдигнах ръце. В кръга влезе мъж, претърси ме, но освен кал — резултат от археологическите ми разкопки — не намери нищо.
	Капитанът направи някакъв знак и охраната ме изведе от сектора. Тръгнахме по коридора, минахме покрай два реда бронирани врати, после по сив коридор, застлан с мек килим, водещ точно до масивното бюро на Главния Координатор на Пекс-Центъра.
	Той беше висок широкоплещест мъж с остри черти, приели в момента сурово изражение. И преди ми се е случвало да разговарям с него, но не в толкова официална обстановка. Знаех, че думите му са толкова остри, колкото и ума. Той ме погледна през бюрото. На лицето му нямаше усмивка, но не беше и намръщено.
	— Вие сте се отклонили от дадените ви инструкции — каза той. В гласа му нямаше гняв, обвинение, дори любопитство.
	— Прав сте, не бях… — тъкмо щях да продължа обяснението си, но той ме прекъсна.
	— Задачата ви бе да приложите санкции към изпълнение на ДВК-ЗЕД-97, а така също и да заловите невредимо действащото устройство — карг — серия ЕЧ ИД 453.
	Този път замълчах.
	— Не ви се удаде да заловите карга, нещо повече, разрушили сте мозъка му. И не сте направили нищо, за да обезвредите изпълнителя.
	Казваше самата истина. Нямаше смисъл да отричам.
	— В пределите на нашия психоцентър, доколкото знам, не съществуват основания за подобни действия, следователно мотивите трябва да се търсят извън контекста на политиката на Пекс-Центъра.
	— Доста спорно предположение — опитах се и аз да взема думата. — Обстоятелствата…
	— Също така е ясно — неумолимо продължи той, — че хипотезата за предполагаемо ръководство от страна на предидущите темпорални държави за вашата подривна дейност не би издържала никаква критика.
	Повече не се и опитах да го прекъсвам. Това не беше разговор, а обвинение.
	— Следователно, вие представлявате сила, обективно отсъстваща от Петата Ера.
	— Правите от мухата слон — не успях да се сдържа. — Измисляте си по-късна свръхдържава за мотив на обвинението. А ако просто съм провалил мисията? Объркал съм…
	— Свалете си маската от Старата Ера, агент Рейвъл. Имам конкретно доказателство. Станционното оборудване е регистрирало случайно проявена от вас интелектуална сила. Когато сте изпаднали в кризисен момент вас са ви записали под трети психометричен разряд. Нито един човешки мозък от известните ни епохи не е достигал това ниво. Казвам ви това, само за да престанете да отричате.
	— Не бях прав — съгласих се аз!
	Той ме погледна с интерес, май най-накрая бях успял да привлека вниманието му.
	— Вие предполагате, че не съм от Петата Ера, а от Шестата.
	— И на какво се основава това ваше твърдение? — попита той, без да се учудва.
	— Защото вие сте от Петата Ера и сте проникнали в Пекс-Центъра. Трябваше да се досетя по-рано.
	Около трийсет минути той ме гледа с леден поглед, след което каза:
	— А вие сте проникнали в нашата инфилтрация.
	Погледнах крадешком двете въоръжени момчета. Те стояха спокойни, очевидно бяха част от групата.
	— До този момент — продължи Координаторът — операцията протичаше съвършено гладко, с изключение на срива, предизвикан от вашата намеса. Впрочем, не успяхте да ни причините кой знае каква вреда.
	— Засега.
	Той повдигна вежди.
	— Вие сте осъзнали положението си още щом сте се озовали в изолация, или по-точно — на изтръгнатата станция?
	— Тогава ми се мярна някакво подозрение. Действията на Джард ме изумиха, не бяха в негов стил. Сега разбирам, че е следвал вашите указания и ми е поставил капан. Преместил е станцията в нулево времева вакуола, използвайки неизвестна на Пекс-Центъра техника, като предварително ме примами навън. За да се върна, трябваше да използвам аварийната капсула. Да се върна и да не мога да се махна. Просто и ефективно — до известна степен.
	— Е, вече сте в ръцете ни. Така че операцията би могла да се нарече успешна.
	Поклатих глава и се усмихнах лениво, но никой не обърна внимание на усмивката ми.
	— Когато проследих направлението на веригата, разбрах, че има вмешателство от страна Пекс-Центъра. Но в такъв случай това си беше истински саботаж.
	— Добре че не сте се придвижили във вашите съмнения с още една крачка. В противен случай щяхте да разрушите многомилионен труд.
	— Труд, хвърлен на вятъра — уточних аз.
	— Не се ли лъжете, агент Рейвъл? Това, че представлявате Шестата Ера не означава, че ни превъзхождате. В историята са известни и периоди на упадък, не сте ли съгласен?
	Той произнесе това с желязна увереност, но в гласа му долових лека сянка на съмнение. Сега разбрах защо Координаторът бе започнал този разговор — опитваше се да разбере намеренията ми, да определи колко силен е противникът му.
	— Не и в дадения случай — възразих аз. — И въобще вашето твърдение е спорно.
	— Все едно, нали сте в ръцете ни — заключи той просто.
	— Размърдайте малко сивите си клетчици. Разработвайки операцията, вие сте предполагали безполезността на Пекс-Центъра. Оттук не следва ли, че по-късната ера също е способна да види вашите грешки?
	— Ние не грешим.
	— Ако беше така, нямаше да съм тук.
	— Невероятно! — възкликна Координаторът. — Цели седемнайсет хилядолетия продължи периода на разпад и всеки опит да забавим хода на разрушенията само го ускоряваше. Още при първата намеса в естествения поток на времето човекът пося семената на бъдещия хаос. Извършвайки пробив в ентропийния канал, той пусна силите на темпоралната прогресия да се разсеят в безкрайния спектър на угасващите матрици. Животът е продукт на времето. Когато плътността на темпоралния поток падне под критичната точка, животът свършва. Ние се стремим да предотвратим трагичния край на човечеството — само това и нищо повече! Нямаме право на провал!
	— Не може да възродите никога несъществувало минало, както и да съхраните бъдеще, което няма да настъпи.
	— Не се и опитваме. Усилията ни са съсредоточени в създаването на програма за преустройство на темпоралната тъкан по пътя на присаждане на диви филизи към главния времеви ствол. Ние сме аполитични, не пропагандираме никаква идеология. Доволни сме, че успяхме да съхраним жизнеспособността на континуума.
	— Както и самите вас.
	Той ме погледна някак разсеяно.
	— Да сте взимали някога решение, което да изключва вас и вашата програма от реалността? — попитах аз.
	— Защо?
	— Защото самите вие се явявате част от последствията на това вмешателство във времето, което толкова усърдно се стремите да отстраните. Не се съмнявам, че бихте изтърпели мисълта за какво и да е темпорално присаждане, което би отсякло от дървото собствения ви клон.
	— Защо? Какъв е смисълът от подобно самоубийство? А и как бихме реализирали идеите си, ако не съществуваме?
	— Добър въпрос — съгласих се аз.
	— А ето и още един — продължи той с тон на победител в спора. — От какво се ръководи вашата ера, стремейки се да разруши сърцевината на реалността, от която зависи всяко мислимо бъдеще?
	Прииска ми се да въздъхна от отегчение, но се въздържах.
	— Първите чистачи на времето здраво се захванали да поправят грешките от миналото. А на тези, които дошли след тях, се наложило да разчистват след чистачите. Пекс-Центърът се опитал да върне всичко в първоначалното му състояние, както е било до намесата. А вие използвате Пекс-Центъра да манипулирате не миналото, а бъдещето.
	— Всякакви действия в бъдещето са невъзможни — каза рязко той.
	— Хмм… Но за вас Петата Ера не е бъдеще, нали? Тя представлява граница за вас. Би трябвало да сте по-съобразителни. Ако си пъхате носа в миналото, какво пречи на бъдещето да се меси във вашите работи?
	— Опитвате се да ме убедите, че всеки опит да се поправят щетите и да се спре процеса на разпадане е обречен?
	— Колкото и да се опитва, човек не може да управлява съдбата. Всеки диктатор, опитал да окове народа си във вериги, е разбрал тази истина на собствения си гръб. Човекът не търпи окови. Отнемете му свободата на волята и от него няма да остане нищо.
	— Това е пораженческа доктрина. Много е опасна и аз съм готов да се боря с нея с всички средства. А сега ми кажете кой ви е изпратил тук, кой ръководи операцията, къде е оперативната ви база? Всичко!
	— Нямам такова намерение.
	Той едва забележимо помръдна и във въздуха се чу свистене. След това заговори с твърд, нетърпящ възражения тон.
	— Вие се чувствате в пълна безопасност, агент Рейвъл, и уверен в себе си, тъй като представлявате по-късна ера, чието могъщество многократно превъзхожда всяка развита държава. Но сега се намирате в ахроническия анклав на нулевите темпорални измерения, откъснат от всякакво външно влияние. Вие сте напълно изолиран. Всяко оръжие за самоубийство, което притежавате, е безполезно, както и всяко приспособление за темпорален скок. Но дори и да се самоубиете, цялата информация от вашия мозък ще бъде извлечена и записана чак до ниво подсъзнание.
	— Доста внимателно сте обмислили всичко, но не докрай. Действително сте защитени отвън, но не и отвътре.
	Координаторът се намръщи, явно забележката ми не му хареса, изправи се и направи знак на охраната. Знаех, че ще последва заповед да ме убият и преди да даде командата натиснах спусъка на мислеблока, който дремеше до този момент под слой дълбока хипноза. Той така и застина — с отворена уста и омраза в очите.


>	38.

	В сумрака лицата на двамата охранители и Координатора, застинали неподвижно, изглеждаха неестествено бледи и напрегнати. Минах между тях и излязох в коридора. Единственият звук, който чувах, беше отмереното и всепроникващо тиктакане, подобно на отмерващ такта метроном.
	Огледах всички стаи и изследвах всеки сантиметър от темпостанцията. Сътрудниците, които срещах, приличаха на обитателите в омагьосания замък на спящата красавица. Нетърпеливо разлиствах папки и записи — никъде нямаше и най-малка следа за плана на операцията, никакъв намек, който да показва от кога са проникнали в програмата на Пекс-Центъра. Явно агентите на Петата Ера добре се бяха потрудили. Но аз вече завърших първата фаза от мисията си — изведох фактора случайност, създаващ аномалии в многостепенните темпокарти на епохата.
	От целия персонал на станцията, състоящ се от сто и двайсет човека, само четирима бяха от Петата Ера. Факт, който биеше на очи — в състояние на покой тях ги обкръжаваше отчетлива аура, показваща ненормално висок темпорален потенциал. Обработих секторите на тяхната постоянна памет и поправих в годографа произхода им. Все някой щеше да обърне внимание, да се почеше по тила и за пореден път да провери апаратурата, когато опитите им да ги върнат в Пекс-Центъра претърпят провал. И четиримата ще се озоват в затворена верига и задълго ще излязат от строя.
	Сега трябваше да обърна внимание и на документацията. Възползвах се от намиращия се наблизо скенер и редактирах записите така, че инспекторите от Пекс-Центъра да не могат да направят каквито и да било нежелани догадки.
	Тъкмо приключвах обработката на документите, когато чух стъпки до вратата.


>	39.

	Нахлуването не ме учуди, въпреки че да се придвижваш в нулево време без защитно вихрово поле, беше невъзможно. Но аз очаквах посетителя — поне ситуацията го предполагаше.
	Непознатият беше висок, добре сложен и съвършено плешив. Беше облечен в елегантен костюм с пурпурночервена украса във вид на розово-лилави змиорки сред червени водорасли. Хвърли бегъл поглед на помещението, за част от секундата запечата цялата картина и ми кимна като на случаен познат от клуба.
	— Добре сте се наредили — усмихна се той. Говореше без забележим акцент, но изговаряше думите внимателно, сякаш бе свикнал да говори бързо и се боеше да не сбърка. Гласът му бе мелодичен.
	— Бих искал да е по-добре. Доста много нерационални придвижвания. Дори на моменти се съмнявах кой на кого поставя капани.
	— Не бъдете толкова скромен. Ние се убедихме, че блестящо се справихте със задачата, при това тя бе доста сложна.
	— Благодаря, но кои сте „ние“?
	— До този момент — продължи той, без да си направи труда да ми отговори — одобрявахме вашите действия, но по-нататъшното изпълнение на мисията може да предизвика вероятностен вихър от осма степен. Предполагам, че отчитате този факт?
	— Може би — отвърнах неопределено. — А вие кой сте? Как попаднахте тук? Нали знаете, че този анклав е изолиран?
	— Мисля, че трябва да си имаме пълно доверие. Знам кой сте, знам и мисията ви. Присъствието ми тук е достатъчно свидетелство за това. Аз съм представител на по-късна епоха и следователно нашето мнение е много по-тежко, отколкото инструкциите, които вие сте получили.
	Аз изхъмках.
	— И така… На сцената се появява Седмата Ера, с намерението да остане там завинаги. Няма да ви говоря за нашето предимство — не само техническо — защото това би означавало да доказвам очевидното.
	— А защо сте толкова сигурни, че след време няма да се появи още някоя група от „комитета по бдителността“ със същите намерения?
	— Работата е там, че повече няма да има никакви Чистки на Времето. Нашата намеса е окончателна. Усилията на Седмата Ера са насочени към възстановяване стабилността на темпоралната структура.
	Кимнах уморено.
	— Ясно. Вие изправяте природата, като отново прикрепвате кълновете на нереализираната история към главния времеви ствол. А да ви е минавала мисълта, че точно такава е била и благородната мисия на първите чистачи на времето?
	— Аз живея в епоха, която вече е започнала да жъне плодовете от темпоралното напрежение. Ние притежаваме такава жизнеспособност, която предишните епохи само смътно са усещали, и то в момент на екзалтация. Ние…
	— Залъгвате себе си, увеличавайки сложността на намесата. Правите проблема още по-сложен.
	— Нашите изчисления доказват обратното. Сега…
	— Замълчете и помислете малко. Съзнанието на човека се развива, достига определена точка и извършва скок на съвсем друго ниво. А какво ще стане, ако за неговото поддържане е необходима матрица от вероятностни фактори? Не разбирате ли, че за вашата цел използвате частици от далечното бъдеще?
	Той се поколеба, но само за миг.
	— Това е нелогично. Отсъствието на каквото и да било вмешателство от страна на по-късна ера е най-доброто доказателство за нашата правота.
	— Добре, да допуснем, че по-късната ера все пак се намеси. Как, според вас, ще изглеждат нейните представители?
	— Във всеки случай не и като агент, който изтрива методично записите на Третата и Четвъртата Ера.
	— Много сте прав.
	— Тогава… — започна той, но изведнъж се запъна. Догадката, която се появи в съзнанието му, никак не му хареса. — Вие? Нима вие?!
	И преди да успея да потвърдя или отрека, беше изчезнал.


>	40.




>	41.




	Стоях на ветровит склон сред храсти, вкопчили оголените си корени в каменистата почва. Човекът в черно замря на трийсетина крачки от мен. Под краката ми се затъркаляха камъчета, той рязко се обърна и очите му се разшириха.
	— Не — възкликна той, опитвайки се надвика вятъра. Наведе се, сграбчи най-древното оръжие на човека и го запрати към мен. Камъкът забави полета си и падна пред краката ми.
	— Не си усложнявайте положението — извиках аз.
	Той изкрещя нещо нечленоразделно и изчезна. Аз го последвах през мрака.
	Горещина и ослепителна светлина ме заслепиха и живо ми напомниха за Брега на Динозаврите. Под краката ми леко поскърцваше ситния като прах пясък. Човекът в черно стоеше пред мен и се целеше с малко плоско оръжие. Зад него, извършвайки сложни каратистки движения с ръцете, бяха застанали двама мъже с тъмни бради и мръсни наметала от груба вълна. Той стреля. През светлината от розови и зелени цветове, които проблясваха около мен, съзрях ужаса в очите му. И отново изчезна.
	Дълбока нощ, замръзнало поле, мъждукаща светлинка, идваща от прозорчето на малка колиба. Той се бе свил до ниската ограда в сянката като изплашено животно.
	— Няма смисъл да бягате — казах аз, — краят е неизбежен.
	Той изкрещя и изчезна.
	Небето ревеше под ураганния вятър. Тризъбците на мълниите пробиваха извиващите се като парцали черни облаци.
	Той плуваше пред мен, запазвайки само част от материалната си обвивка — призрак от далечното бъдеще. Бледото му лице бе изкривено в агонизираща гримаса.
	— Ще се погубите! — закрещях аз през грохота и воя на вятъра.
	Пак изчезна, но този път го последвах.
	Стояхме на най-високото място на мост без перила, огъващ се от вятъра над пропаст от хиляда метра. Познах града на Петата Ера.
	— Какво искате от мен? — извика той и оголи зъбите си като хищник.
	— Върнете се… И им предайте… нека да научат.
	— Бяхме толкова близо! — изстена той. — Мислехме, че сме удържали голямата победа над Пустотата.
	— Тя няма да настъпи скоро. А пред вас има още живот, както и преди…
	— Освен бъдеще. Намираме се в затворен цикъл, нали? Източихме енергията от хиляди ентропийни линии, за да вдъхнем живот в трупа на нашата реалност. Но след нас няма нищо, само пустота!
	— Всеки има своя роля, която историята му е приготвила. Вие изиграхте своята и ще продължавате да я играете. Не е необходимо нещо да се променя.
	— А вие… Кой сте вие?
	— Знаете отговора — казах аз.
	Лицето му побеля като лист хартия, на който е изписана думата „смърт“. Но умът му остана все така остър. Ненапразно бяха минали трийсет хилядолетия генетичен подбор. Той потисна паниката и се овладя.
	— Колко… колко дълго? — едвам изхриптя мъжът.
	— Биосферата изчезна през сто и десет хиляди четиристотин деветдесет и трета година от Крайната Ера.
	— Вие… вие… сте машини… — произнесе с мъка той. — Колко сте?
	— Специално мен ме издърпаха от земния годограф четиристотин милиона години след Крайната Ера. Моето съществувание обхваща период, който вие бихте сметнали за немислим.
	— Но защо? Ако само не… — както лъч от прожектор осветява тъмната вода, така и надеждата огря лицето му.
	— Разпадането на вероятностната матрица все още е обратимо. Нашите усилия са насочени към най-разумното решение.
	— И вие, машините, продължавате да действате след милион години от измирането на човечеството… Защо?
	— Мечтата на човека надживя неговата раса. Ние се стремим да възродим живота.
	— Отново? Защо?
	— Отчетите показват, че човекът го желае.
	Той се изсмя саркастично.
	— Много добре, робот! Тази мисъл ме утешава и аз се връщам в миналото спокоен. Ще подкрепим вашите отчаяни усилия.
	Този път му позволих да си отиде. Постоях още известно време на моста, наслаждавайки се на телесната си обвивка, дълбоко вдишвайки въздуха на тази далечна епоха.
	След това се върнах в точката на своето сътворение.


>	42.

	Свръхинтелектът, частица от който бях и аз, ме посрещна. Споменът за материалното ми състояние все още беше жив. Импулсите на мисълта придобиха форма на звучен глас в просторна зала.
	— Експериментът завърши успешно — констатира той. — Главният времеви ствол е изчистен от боклука. Човекът се намира отново в Първата Ера. Всичко останало е изтрито. Сега той държи бъдещето в ръцете си.
	Разбрах, че мисията ни е приключила. Ние победихме. Изместихме основния ентропиен поток в миналото, където основните природни закони бяха станали невъзможни. Световното господство на Третата Ера, Мозъкът на Пекс-Центъра, Звездната империя на Петата Ера, Космическото Влияние на Шестата Ера — всичко изчезна в задънените разклонения, както беше станало с неандерталците и гигантските гущери. Остана само жизнеспособния клон на човека от Старата Ера — човекът от двайсетото столетие.
	— И все пак, не бъркаме ли? — попитах аз. — Как можем да сме сигурни в действията си, след като са били предприемани и преди нас?
	— Разликата е, че ние ще се самоунищожим след като постигнем целта.
	— Защото сме машини? Но и каргите са машини.
	— Те са прекалено близо до своя създател и имат много общи черти с хората. Те са се вкопчили в живота, с който ги е дарил човекът. Но ти и аз сме висши машини — продукт на стотици хилядолетия еволюция, не притежаваме човешки чувства.
	Неочаквано ме обзе желание да говоря, да обсъдя предчувствието си, което ме накара да пропусна първоначалната си цел — мъжът в черно — и да се съсредоточа върху карга; дуела ми със свръхкарга, в който безпомощната Мелия послужи като примамка и подлъга човекоподобна машина в капан.
	Всичко приключи, потъна в миналото, стана история. Впрочем не. Пекс-Центърът, каргите, Брегът на Динозаврите завинаги са изтрити от историята. А надгробните речи са за хората, само те се нуждаят от съчувствие.
	— Ти си истински приятел, шефе — казах аз. — За мен е чест да работя под твое ръководство.
	В отговор усетих смътен импулс, който, сравнен с човешките чувства, наподобяваше учудване.
	— Ти много добре изпълни задачата и смени много личности. Изигра ролята на човек толкова истински. Това е почти невъзможно за една машина.
	— Човекът е странно и ограничено същество — казах аз. — Обемът на неговите знания е нищожен. Но животът ми се стори толкова пълен и завършен, че ние, съвършените и превъзхождащите ги във всичко, не можем да го разберем.
	Последва мълчание. На прощаване той каза:
	— Ти изпълни задачата и заслужаваш награда. Не е нещо особено, затова пък…
	Аз се разтворих в затихващите импулси… Пустота…


>	43.

	В пустотата се мярна трепкаща светлина. Тя растеше, ставаше все по-ярка и накрая се превърна в светещо кълбо. Светлината на фенера осветяваше тъмните храсти и скамейките в парка.
	Аз стоях на алеята, олюлявайки се от лекия световъртеж след скока. Покрай мен мина човек, бързо прекоси осветения участък и се скри в тъмнината. Беше висок слаб мъж, облечен в черни панталони и риза, без вратовръзка. Познах го — това бях аз. Отново се намирах в Бъфало, щата Ню Йорк, август 1936 година.
	Моят двойник прекрачи от пътечката в тъмната сянка. И тогава си спомних — след няколко секунди ще набера кода, ще се върна на Брега на Динозаврите и ще изчезна в безкрайната брънка на времето или никъде, но това вече е философски въпрос, зависещ от отношението ни към несъществуващите страници на историята.
	А вкъщи, пред запалената камина, ме чака Лайза. От храстите се чу приглушено „бум“ от взривяващ се въздух. Той си отиде. Може би си струваше да го поободря в последните минути, да му кажа, че не всичко е загубено и че ние ще им покажем къде зимуват раците. Не, нямаше смисъл да си играем сега със структурата на нереализираното бъдеще и да се поддаваме на сантиментални чувства. Обърнах се и с бърза крачка се отправих към къщи.
	Намирах се вече в моя квартал, когато видях човекът в черно. Размахвайки бастун, той уверено пресече улицата, сякаш бързаше за дългоочаквана любовна среща. Аз се скрих в сенките и го проследих до моя дом. Той отвори портичката, мина по пътечката, изкачи се по стъпалата, натисна звънеца и замря в очакване. След миг на вратата се появи Лайза. Аз почти знаех какво ще й каже: „Мис Кели, случи се нещо, беше нещастен случай. Вашият съпруг… не, не, нищо сериозно. Но ако се съгласите да ме придружите… Аз съм с кола, ето там…“
	Тя ще изтича по стъпалата и ще се втурне към колата, далеч от Бъфало, от 1936 година, от този свят… Така действа Окончателната власт — обработва ви съзнанието. След това ще й даде ново име — Мелия Гейл — и ще я изпрати в пустинята на среща с мъж на име Рейвъл.
	Аз бързо минах по пътечката и шумно се изкачих по стълбите. Той се обърна и пъхна ръка под сакото си. Дадох му възможност да извади оръжието си, след това с един удар избих пистолета му. Той излетя и падна в ливадата. Мъжът в черно се хвана за ръката, подпря се на парапета и изстена.
	— Изчезни оттук — тихо казах аз. — И не забравяй да си вземеш пистолета, когато си тръгваш. Не искам съседското куче да го донесе вкъщи. Ще тръгнат приказки.
	Той пропълзя край мен, прескочи стъпалата и изчезна в нощта. В следващия миг нещо блесна и потъна в съзнанието ми. Обхвана ме странното чувство на човек, забравил нещо много важно. В паметта ми се промъкнаха разпилени образи и странни сцени — тъмен склон на хълм, метална постройка, гигантски ревящи машини, бряг с динозаври. После всичко изчезна.
	Потърках челото си, но нищо не си спомних. Сигурно ми се е сторило. А нима толкова важно, по-важно отколкото да се наслаждаваш на такава нощ?
	Вратата се отвори и на прага се появи Лайза.


>	44.

	Събудих се през нощта и долових мислите на великата машина, съзерцаваща края на дългата драма на своето съществувание. Известно време потъгувахме — аз и тя — както тъгува човек, изгубил нещо неизмеримо прекрасно.
	Настъпи часът да изпълня последната воля на свръхинтелекта, преди той да се разтвори в зародишния квант енергия, където се бе родил. Но в последния момент — последния човешки жест към бъдещето, което ще дойде, и миналото, което вече няма да го има — в безпределната пустота, аз изпратих нашия последен импулс:
C>
	СБОГОМ!!!
C$
