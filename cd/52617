>	Пролог
>	Как потънах в сън

	Добрите момчета отиват на небето, а лошите — където си поискат. Стара мъдрост, по която се водят много хора, а в моя случай и богове. Кой не иска да е облечен стилно, да има голям назъбен меч, заплашителен шлем и безброй роби, които толкова да ги е страх от теб, че когато щракнеш с пръсти, са готови да се хвърлят от висока скала в морето, само и само да не рискуват гнева ти?
	Поне на мен това ми се виждаше изкусителна опция. Предполагам обаче, че преди да ви разкажа за себе си, ще трябва да се върна в началото, когато нямало Нищо. По някое време от нищото се появил баща ми, могъщият бог Зеро, който създал слънцето, луната и звездите, земята и морето, растенията и животните, а накрая, очевидно в пристъп на умопомрачение, и човека. След това си дело татко се уморил, а после, след има-няма десет века, зверски му доскучало. Хората имали неприятния навик да умират, докато се завъртиш около тях, затова той си създал другарка, богинята Рехея, моята майка. Двамата с Рехея имали общо седем деца, първото от които съм аз, Танар. Всеки от нас владеел някаква стихия, като моята е огънят, поради което и свещеното ми животно е драконът. Яко, нали?
	Отглеждането ни траело няколкостотин години — боговете растем бавно! — а след него Зерос и Рехея били толкова изморени, че напуснали нашето ниво на съществувание и отишли някъде по-нависоко, където явно могат да ходят само върховните богове, тъй като аз бях обречен да си стоя на Лекдария, света, създаден от баща ми. Сам с противното си семейство, трима братя и три сестри, кой от кой по-досадни и натрапливи. Хайфо например е бог на земята, трудолюбив, добродушен и толкова глупав, че ти се приисква да се самоубиеш, докато го слушаш, а един безсмъртен трябва много да се е напатил, за да стигне дотам. Вианна е богиня на водата и както може би се досещате, аз я мразя. Сестра ни Виелла е повелителка на леда и живее на север. Веднъж ѝ отидох на гости и щях да стана на шушулка. Неприятна история. Трина е господарка на въздуха и може би затова главата ѝ е напълно празна, защото вероятно в нея има само въздух или поне така изглежда, когато опитвам да говоря с нея. Дреймо е бог на металите, повелител на оръжията и много изкусен боец. Още от малък той обичаше да ме тормози и да ми оспорва първенството, полагащо ми се по линия на това, че съм първороден син на Зерос и Рехея. Леймар пък е бог, покровител на духа, нещо, което ми се струва напълно безсмислено и вероятно — несъществуващо. От него започнаха големите ми проблеми.
	Виждате ли, преди да се възвисят на нивото, което е отвъд дори върховете на планината Орикс, която населяваме, Зерос и Рехея завещаха на всеки от нас по една държава с човеци, които да покровителстваме, но пропуснаха да съобщят, че аз трябва да царувам в отсъствието на баща си. Смятах, че това се подразбира, но другите богове не го приеха добре. Казано накратко, Дреймо и Вианна ме изхвърлиха от Орикс и ме запратиха да живея в храма си, издигнат от обитателите на държавата Ксерекс, която трябваше да закрилям. Аз не исках много да се занимавам със закрила, но се почувствах силно оскърбен и затова реших да си отмъстя жестоко. Огънят има една особеност, а именно че поглъща. Широко разпространена заблуда е, че водата може да го победи. Всъщност, ако е достатъчно горещ, огънят просто я изпарява, а докато се разширява, става все по-силен. Затова аз вдъхнах гняв в сърцата на ксерексите, които започнаха да се плодят, множат и да завладяват всички останали народи на Лекдария. Червените знамена с моя лик покриваха половината континент, когато Леймар слезе, за да ми вдъхне, както се изрази той, вразумление. Той каза, че не съм се държал пристойно за един бог, че не съм уважавал братята и сестрите си — братята и сестрите ми, които отхвърлиха моето законно право да ги управлявам, представете си! — и че съм тормозил както техните народи, така и своя собствен, на който, видите ли, не съм позволявал да развива дивотии като наука и изкуство, в името на това да завладява всички земи около себе си. Нейсе, скарахме се и започнахме да си крещим. Всъщност, аз започнах да му крещя, а той ме гледаше благо, но заръчах на моите жреци да напишат друго в свещената ми книга, като се явих на техния върховен предводител и мой най-личен слуга Ахназар. Но… да не се отплесвам. Накрая изпуснах нервите си, извадих назъбения си меч и наръгах Леймар. Оказа се, че това е груба грешка, тъй като когато изтеглих меча си, кръвта на овчедушния ми брат ме заля като горещо олио и изкриви прекрасните ми някога черти, докато не заприличах на суроватка в лицето. Оттогава нося шлем с метален череп на лицето. Повярвайте, това изглежда по-добре от реалната ми физиономия днес. Язък ми за хубостта отпреди това.
	И не, не съм суетен. Как ви хрумна?
	Така или иначе, моите братя и сестри вместо да приемат смирено наказанието, което въздадох на Леймар, се изпълниха с безсмислено ожесточение срещу моята личност и ми погодиха друг номер. Останалите петима богове се събраха и изрекоха Пророчество! Това е най-подлото нещо, което боговете могат да направят: да опитат да насочат бъдещето в желана от тях посока. Разбира се, аз изрекох друго Пророчество, но съгласете се, че пет на един не е добро съотношение. След това боговете създадоха безсмъртна магьосница, Шалиен, Щерката на боговете, като плюха в един казан. Според мен това е лош начин да се появиш на бял свят, но Шалиен се оказа изненадващо ефективен противник и започна да обединява народите на Лекдария срещу мен за последна битка. Аз, естествено, бях възмутен от това и насъсках ксерексите да завладеят света. Почти всички земи паднаха под властта ми, ала накрая Шалиен укрепи обединението срещу мен в крепостта на Дреймо и там, благословена от него и Вианна, ме наръга с копие в гърдите.
	И да, знам, сега ще се подигравате, че съм бил победен от момиче. Но това не е вярно! Не водната магия на Шалиен угаси пламъците ми, карайки ме да се давя във вода, избликнала от дробовете ми. Не копието, изковано от Дреймо, промуши гръдта и спря дъха ми. Това стори Пророчеството на моите вероломни братя и сестри.
	Ако бях смъртен, този сблъсък щеше да означава, че съм умрял, ала аз само се проснах възнак и потънах във вековен сън, а моят най-верен слуга Ахназар ме измъкна от бойното поле и ме скри на тайно място, където ще се въздигна в последните времена, за да покоря света и да стана единствен негов бог веднъж и завинаги!
	Или поне такъв беше планът. Реалността, както става винаги, протече по друг начин.


>	Глава първа
>	Грубото събуждане

	Преди да продължа с трагичната си история, трябва да уточня някои неща. Първо, както може би сте разбрали, аз съм бог, и второ, въпреки това приличам на човек. Но как така, сигурно се питате вие. Един бог не трябва ли да изглежда някак по-иначе?
	Е, ако ме видите, вероятно няма да ме объркате с човек, освен ако сам не го пожелая. Боговете обаче сме деца на Зерос, а той създаде хората по свой образ и подобие, така че е нормално да има прилика. Разбира се, има и някои разлики. Боговете като цяло са съвършени, освен ако някой от нас не опръска друг с гадна златиста кръв — нарича се Икор. Освен това не стареем — никой от нас не вижда голяма полза от това, поради което не можем и да умрем. Вярно е, че понякога може да приемаме и други образи — аз например мога да се явявам на поклонниците си като пламък, както правя и сега, дори насън, а докато бях буден, можех и да се превръщам в дракон. Това е ценно умение, макар Шалиен да неутрализира и него, докато яздеше пегас — нещо като летящ кон, което, разбира се, е много по-слабо от дракон, но разбрах със закъснение, че е доста по-бързо и повратливо.
	Така или иначе, малко преди да ме събудят, бях изпаднал в дълбок сън. Молитвите на богомолците спряха да ме безпокоят и мислех, че ако не друго, ще успея да си почина, макар че като цяло, когато си със забито копие в гърдите, винаги се чувстваш смъртно уморен.
	Тогава някой издърпа копието ми.
	— Ааааааа! — изкрещях аз и опитах да се изправя, плувнал в божествена пот. Като цяло най-неприятният начин да те събудят е като ти измъкнат копието от гърдите.
	В моя случай това бе дори по-неприятно, тъй като знаех, че само един човек има силите да го направи — Шалиен, която го бе и поставила на първо време там.
	— Събуди се, Танар! — каза магьосницата с дразнещо спокойствие. — Няма време.
	— Вещица — изграчих аз, докато се оглеждах наоколо. — Направи грешка, като ме извади от унеса ми. Сега ще умреш бавно.
	Намирах се в нещо като гробница, украсена с мои изображения — човекоподобни и като дракон. На стенописите разгромявах враговете си, но имаше и един огромен, в който показваха как Шалиен забива копието си в гърдите ми. Потръпнах, като си спомних битката. Първоначално бях нападнал Трекерес, столицата на ниганите, които почитаха бога Дреймо, като дракон, но Шалиен прелетя с пегаса си и намушка крилете ми. Ръмжащ от гняв, се преобразих в човешкия си вид с големия меч и призовах магьосницата на дуел. Тя спокойно слезе от коня си, отби меча ми около десетина пъти с копието си и накрая, докато се чудех какво да направя, ме намушка в гърдите. Разбира се, причина за непохватността ми бяха водните магии, които ме заливаха със синя енергия, оставяща ме дезориентиран и объркан.
	Като цяло обаче, нямам оправдание. Бях бог, победен от някаква вещица, изхранена от противните ми братя и сестри. Лично да бяха дошли да ме гърбят, нямаше да е толкова обидно, но те смятаха, че с това щели да нарушат някакъв баланс в природата. Те обичат да вярват в подобни глупости.
	— Слабо вероятно — каза Шалиен, докато спокойно почисти копието си с един парцал. — Много внимателно съм проучвала боговете, Танар, а теб най-внимателно от всички. Ще мине известно време, докато възвърнеш силите си, а дори когато го направиш, ще ти е трудно да изпълниш заканата си.
	— Този път няма да те пази Пророчеството, вещице — изръмжах аз, като най-после я погледнах. Изглеждаше, както я помнех: красива, стройна, с дълга сребриста коса и самоуверено изражение на лицето, което ме влудяваше. Беше облечена в морскосиня рокля, която много ѝ отиваше, но това нямаше значение.
	— Но аз не възнамерявам да се бия с теб, Танар — отвърна Шалиен, след като изчисти острието. — Вече го направих, победих те, за мен това е затворена страница.
	— Ще ти откъсна главата — отговорих аз.
	— Ако позволите, господарю Танар — намеси се някакъв друг човек. Повдигнах вежда, когато го видях. Беше много висок рицар, облечен от глава до пети в стоманени доспехи. Не виждах очите зад забралото му, но за сметка на това забелязвах огромния меч, който носи на гръб.
	— Нима си довела бияч, Шалиен? — попитах аз. — Това ли е финалът на последните времена? Звучи някак много разочароващо.
	— Как можеш да говориш толкова много? — попита Шалиен. — Сякаш някой ти плаща всеки път, когато си отвориш устата!
	Задавих се от възмущение, но преди да отговоря, двуметровият продължи да дудне:
	— Трябва да ви измъкнем от тук, господарю Танар. Намирате се в смъртна опасност.
	— Аз не мога да умра бе, идиот — сопнах се аз. — Нали затова съм бог. Б-О-Г. Боговете не умират. Никога. Дори когато вещици ги намушкват с копие в гърдите.
	— И все пак, да спиш постоянно си е почти като да си умрял — намеси се Шалиен, — освен ако някой луд не те заколи така, че да съществуваш в постоянна агония, както стана с Леймар. И до ден-днешен той се мъчи горе, на планината Орикс, а само молитвите на неговия народ, нераните, успокояват болката му.
	— О, не се опитвай да ме накараш да съжалявам Леймар. Самият той хубавичко ме подреди с гнусната си кръв.
	— Шалиен, ако позволиш — намеси се двуметровият рицар — съзнавам, че имате стар конфликт, но не бива да се задържаме. Животът ви може да не е в опасност буквално, господарю Танар, но на света има съдба, по-ужасна и от смъртта, както знам аз от личен опит. Двамата с Шалиен опитваме да ви спасим от нея.
	— Че защо Шалиен се опитва да ме спаси? — изсмях се късо и грозно аз. — Та тя ме ненавижда. Ако очаквам спасение от някого, това ще е Ахназар.
	— Ахназар ще те изненада неприятно, Танар — отвърна Шалиен, — но Паладиус е прав, изгубихме страшно много време в приказки.
	— Ти се казваш Паладиус? — повдигнах вежда към рицаря аз. — Не ми казвай, че е защото си паладин.
	— Създаден съм като такъв, господарю Танар — отвърна Паладиус.
	— Създаден? — намръщих се аз. — Чакай малко. Ти не си човек.
	Внезапно очите ми се ококориха, когато установих, че съществото в бронята ми е съвършено непознато като вид.
	— Нито бог. Какъв си ти, по дяволите?
	Пауза. Дяволи, питате се вие, това не е ли израз от нашия свят? Но ние, боговете, също се страхуваме от дяволи. Когато бяхме малки, Зерос и Рефея разказваха, че дяволите ще ни отвлекат, ако не слушаме. Разбира се, никой от нас никога не видя дявол, но се твърди, че те живеят в ниските селения на реалността и отвличат непослушните деца, били те и божествени.
	— Много дълго ще е, за да ви го обясня, господарю Танар — каза Паладиус почтително. — Ще трябва да тръгваме.
	— Никъде няма да ходя — повиших глас аз. — Искам да се видя с Ахназар!
	— Много неразумно — поклати глава Шалиен.
	В този момент стената на гробницата ми избухна като ударена със светкавица и рухна на парчета камънак, като разкри къде се намирах. Навън бе нощ, а светлината на луната и звездите осветяваше пясъците на огромна пустиня. На Лекдария имаше само едно такова място.
	— Сухата Пустош! — развиках се аз. — Не мога да повярвам, че Ахназар ме е скрил в Сухата Пустош! Та това е накрай света!
	— И аз реагирах по същия начин, когато разбрах — сви рамене Шалиен, — но, за съжаление, улисани в сладки приказки, успяхме да се насадим на пачи яйца.
	Около гробницата се бе събрала заплашителна дружина, която оформяше полукръг около нас. Разпознах закачулените силуети на собствените си жреци, както и някои по-неприятни същества, които бяха довлекли със себе си — лъвове с кози рога и змийски опашки, които се наричаха химери, многоглави змии, известни като хидри, и дори еднооки великани — циклопи, които нетърпеливо премляскваха. Най-отзад стоеше черен рицар, който ми бе напълно непознат, ала когато погледът ми се спря на него, усетих същите ледени тръпки, които ме побиха, когато се съсредоточих върху Паладиус.
	Тези рицари не бяха тукашни. Ще рече — не от този свят. Трудно ми бе да го обясня. Когато пораснах, разбрах, че звездите не са малки точици, които татко е създал, за да броя, когато ми е скучно. Всяка от тях бе огромно кълбо горяща газ — а около тях имаше безброй светове, повечето от които — мъртви. Според Зерос някои от тях бяха живи… ала пространствата, разделящи ни от тях бяха такива, че никога човек или бог не можеше да ги прекоси.
	Докато гледах тези рицари, подозирах, че баща ми е грешал в преценката си.
	— Чуйте ме, поклонници мои — скрих неудобството си аз, като се обърнах към жреците си. След това осъзнах, че ако съм седнал, ефектът леко се губи, затова се изправих.
	Грешка. Проклетото копие на малоумната Шалиен наистина ме бе отслабило. Залитнах напред и щях да падна, ако магьосницата не препречи пътя ми с копието си. Аз се хванах за него, а после се обърках.
	— Защо ми помагаш? — попитах аз.
	— Млъкни и не разсъждавай — отговори Шалиен.
	— Ние вече не сме твои поклонници, Танар — отвърна един от жреците, — слабоумни боже, победен от жена. Ние имаме нови покровители, много по-могъщи и силни. Дошли сме, за да те отведем при тях, тъй както в миналото принасяхме децата си в твоя жертва.
	— Бях забравила за човешките жертвоприношения — каза отвратено Шалиен. — Проклета да е съдбата, принудила ме да ти помагам!
	Аз обаче бях твърде ядосан, за да ѝ обърна внимание.
	— Как така не ми се кланяте! — избухнах аз и погледнах към жреца. Божественият ми ум веднага разбра доста неща за него, макар той да бе роден… колко време беше минало от битката ми с Шалиен? 999 години? Да го вземат дяволите!
	— Шахаз — процедих аз името на жреца, след като овладях нервите си, — знам кой си и виждам душата ти. Поклони се на твоя бог, ако не искаш тя да прекара вечността във вечни мъчения, които ще последват смъртта, с която възнамерявам да те даря!
	— Ти нямаш силите да убиеш никого, Танар — поклати глава Шахаз. — Пленете го и ликвидирайте останалите.
	Другите жреци вдигнаха ръце и започнаха да напяват заклинания, а от дланите им изригнаха въжета от червеникава огнена енергия, които се понесоха към мен. Знаех това заклинание. Разбира се, че го знаех. Та нали аз им го бях показал навремето?
	Шалиен обаче щракна с пръсти и въжетата се разпаднаха. Чудовищата тръгнаха към мен, като пръскаха лиги и слюнки, докато ръмжат, но Паладиус застана зад мен и вдигна меча си.
	— Много си се надценил, Шахаз! — присмя се Шалиен. — Бягай и може и да отървеш живота си.
	— Не мисля — процедих аз и пожелах тялото ми да се промени. Все още бях много слаб от раната в гърдите ми, това беше вярно, но имах сили за това. Промених ръста и формата си и скоро над Шалиен и Паладиус огромен червен дракон разпери криле.
	— Умрете! — изревах аз и избълвах струя пламък по жреците и техните чудовища. Огънят ги подхвана като сухи съчки и те запищяха отчаяно, секунди, преди да станат на пепел.
	— Грациозен, както винаги — каза Шалиен.
	В този момент обаче черният рицар пристъпи напред и вдигна ръка към мен. От процепите на доспехите по нея излетя непознат за мен снаряд, който с фучене и пламъци полетя към мен, блъсна ме в гърдите, заби ме в другата стена на гробницата, която съборих, и ме върна обратно в човекоподобна форма. Пред себе си чух изненаданият вик на Шалиен, която вдигна защитна магия от синя светлина, за да се предпази от падащите камъни. Когато димът прах се разсея, аз вече можех да си поема въздух, затова се изправих и изпъшках:
	— Какво беше това?
	— Протонно торпедо — отвърна Паладиус, който някак си бе останал незасегнат от падналите камъни и тръгна към черния рицар. С всяка негова крачка тялото му се уголемяваше, а бронята някак се разшири, докато не разбрах, че това изобщо не е броня.
	Той целият бе от сребрист метал, а скритите му досега очи заблестяха в мрачна синя светлина.
	— Значи си тук, предателю — каза с глух глас черният рицар и в следващия момент се възправи пред Паладиус, станал невъзможно огромен, с червени очи, които блестяха по металното му лице.
	— Ти си единственият от нас, който е предател, Рикошец! — каза Паладиус. — Затова и служиш на безумец като Тираниус.
	— Той е законният властелин на вселената, а ти си никой, жалко нищожество — отвърна Рикошец и запрати второ торпедо по противника си.
	Паладиус го посече с меча си във въздуха, а от очите му изригнаха два стълба светлинна енергия, които блъснаха противника му назад. Рикошец понечи да изтегли меча си, когато втори залп синя енергия, този път позната ми, бе изстреляна от дланите на Шалиен.
	— Назад, чуждоземецо — каза властно тя, макар да долових в гласа ѝ страх, който не бях долавял никога, дори когато за пръв ме срещна като младо момиче, дръзнало да се изправи срещу огромен дракон.
	— Правите голяма грешка, като заставате срещу господаря ми — отвърна натрапникът от черен метал. — Ще платите за това с живота си. А ти…
	Рикошец ме погледна с червените си очи.
	— Съществуваш назаем. Скоро Тираниус ще пирува с душата ти.
	След тези думи от нозете на черния рицар лумнаха пламъци и той се изстреля нагоре във въздуха, по-бърз от която и да било птица. След броени секунди се скри от погледа ми.
	Аз успях да се изправя, меко казано, разтърсен от преживяното. По някакъв начин това бе по-лошо дори от копието на Шалиен. Знаех, че тя успя заради Пророчеството.
	А сега нямах представа дори с какво си имам работа.


>	Глава втора
>	Разказ от друг свят

	— Мисля, че ми дължите известно обяснение — рекох, като се отърсих от шока. Червеникавата бронзова броня, която носех, издрънча, косато тръгнах към магьосницата и непознатия рицар, а червеният ми плащ се развя от пустинния вятър, който навя без предупреждение.
	— Нямаме време за това — каза Шалиен. — Твоето творение Ахназар се е обърнало срещу теб, Танар. Сега неговите уроди няма да намерят покой, докато не те намерят, а с тях, както видя, има и по-лоши неща от тях.
	— Това отваря минимум два сериозни въпроса — отвърнах. — Защо Ахназар се е обърнал срещу мен и какви са въпросните по-лоши неща? Подозирам, че визираш големия черен рицар.
	— Предлагам да обсъдим това, след като стратегически отстъпим от гробницата — намеси се Паладиус. — Ако Рикошец е дошъл на този свят, шансът с него да са и останалите роботи от бандата му не е никак малък.
	— Какво е робот? — попитах аз. — Никога не съм чувал за подобно създание!
	— Дълго ми е да обясня, но казано накратко, зъл метален великан — отвърна Паладиус. — А сега настоявам да се махнем от тази гробница!
	— Добре, но когато намерим спокойно място, ще проведем дълъг и сериозен разговор — заканих се аз.
	— Ние да тръгнем първо — пресече ме Шалиен. — Разговорите с теб са живото доказателство на пословицата, че след като кажем и свършим всичко, обикновено сме казали много повече, отколкото сме свършили.
	— Твоят хаплив език някой ден ще ти донесе големи беди, Шалиен — заканих се аз.
	— Свикнала съм с това — каза тя.
	След тези думи и още малко сумтене от моя страна, тримата тръгнахме на път. Намирахме се в Сухата Пустош, южната земя, покровителствана от моята сестра Трина, богинята на въздуха. Това бе място, отделено с вода от основния земен масив на Лекдария и населявано от недружелюбни хора с удивителна воля за живот и висок толеранс към гадини. Сухата Пустош бе една от земите, които не желаех да завладявам, а когато опитах да го направя, народът ми се изтегли само няколко години след победата. В Сухата Пустош живот вирееше само по бреговете, но това не бе живот, с който би искал да си имаш работа. Змии и паяци, по-отровни от всички други животни на Лекдария, пъплеха из сухата растителност на това прокълнато от боговете място, а аз се чудех какво си е мислил Зерос, докато е създавал всичката тази гад. Бях и озадачен, защо Ахназар ме е зазидал тук, в тази прокълната земя, подвластна на сестра ми. Звучеше, сякаш е искал да се отърве от мен, което никак не ми харесваше и да, щеше да се наложи сериозно да си поговоря с Шалиен.
	Пътят през пустинята бе неприятен и постен откъм гледки. Пясъци, пясъци и още пясъци се простираха накъдето поглед стига. За смъртен времето през деня щеше да е непоносимо горещо, но аз все пак бях бог и то не ми влияеше толкова много. Шалиен бе произнесла магия, с която се разхлаждаше, и дори не се потеше, а що се отнася до Паладиус, той ходеше като навит на пружина, без да се уморява изобщо. Няколко пъти предложих да спрем, за да си поприказваме, ала Шалиен твърдеше, че все още сме твърде близо до гробницата. Така вървяхме три дни и три нощи, след което Шалиен вдигна ръка в знак, че има да каже нещо.
	— Усети ли се, че трябва да се поклониш пред законния владетел на Лекдария? — попитах аз надменно.
	— Ще се направя, че не съм чула това. Имаме проблем с облеклото ти.
	— Че какво ми е на облеклото? — попитах аз. — Бронята е разкошна, изкована от най-великите майстори на ксерексите в моя чест.
	— И всеки, който я види, ще разпознае, че си Танар, злият бог-дракон от древността или поне негов много запален почитател.
	— Доброто и злото са въпрос на гледна точка, Шалиен, но да, аз съм доста разпознаваем образ.
	— Това е проблем. Не можем да обявим присъствието ти на света като с тромпет, а дори в затънтено селище като Рабушатва ще те разпознаят с такива дрехи. Не можеш ли да промениш вида си на нещо не толкова набиващо се на очи?
	— Но защо ми е да се крия? Аз съм безсмъртен бог, повелител на огъня и законен господар на целия свят.
	Шалиен ме погледна измъчено.
	— Ако позволите, лейди — намеси се Паладиус. — Господарю Танар, това, че сте бог всъщност е част от проблема. Именно това ви прави толкова интересен на Рикошец, черния рицар, който ви повали в гробницата.
	— Не ми трий носа за това — оплаках се. — Току-що се бях събудил от сън и освен това бях тежко ранен.
	Погледнах надолу в гърдите си. Бях затворил раната си, но за целта трябваше да използвам огън. Да затваряш раните си с огън бе меко казано неприятно.
	— Сигурен съм, че сте страховит противник в битка, господарю — каза Паладиус, — но Рикошец и неговите приятели са се специализирали в това да намират плячка като вас.
	— На света няма никой като мен — отвърнах надменно.
	— На света, може би. Във вселената обаче… — не довърши Паладиус.
	— Добре. Стига толкова — спрях да вървя аз. — Време е да ми кажете какво, по дяволите, става тук! Защо трябва да вървя с вещицата, която ме набучи на шиш, и с някакъв железен чичо из пустинята? Защо трябва да се крия? Кой иска да ме убие? Ахназар ли е направил тези железни хора? Каква тогава е твоята роля във всичко това?
	— Това са много въпроси — каза Шалиен.
	— Но на част от тях ще трябва да дадем отговори — въздъхна Паладиус. — Добре тогава, Шалиен. И без това, когато влезем в Рабушатва, няма да имаме много време за приказки. По-добре ще е да му обясним какво се случва сега.
	Щракнах с пръсти и около нас се появи павилион от червен плат и трон, на който седнах величествено.
	— Не прави това, глупак — изсъска Шалиен.
	— Не ми заповядвай какво да правя — сопнах се аз. — Освен това не виждам каква вреда има в това да поседна малко.
	— Магията ти може да бъде доловена, Танар. Току-що насочи Ахназар към местонахождението ти. Богове, толкова си глупав, не мога да повярвам, че разиграва целия свят сума ти векове.
	— Ще те превърна в крава, Шалиен — заплаших аз.
	— Може да се пробваш — вирна предизвикателно брадичка тя.
	— Мисля, че изпускаме основното в този разговор — бързо се намеси Паладиус. — Господарю Танар, преди да разберете каква е същността на заплахата, трябва да разберете кой съм и откъде идвам.
	— Ами казвай тогава, не знам какво чакаш — казах аз.
	— Преди много векове, нейде из всемира, далеч от пространството, където се намира светът на Лекдария, от нищото припукала Желязната душа. Там, откъдето идвам, някога имаше спор за това, дали тя се е появила от само` себе си, или някой я е вдъхнал в безбрежния космос на съзиданието, но важното е, че около Желязната душа се натрупала маса, а по-късно масата се превърнала в планета, на която се появил животът. Ала той никак не приличал на това, което съществува у вас, господарю Танар. На моя свят всичко е изградено от метал, както живото, така и неживото, а най-висшето творение сме ние, автоматоните, надарени от Желязната душа с разум, та да я почитаме. Ние излизаме готови от вулкана на Огненото сърце, като всеки от нас има мисия, която трябва да изпълни през своя живот, който е тъй дълъг, че на Лекдария биха ни приели за близки с вас, боговете. Аз например съм създаден да бъда паладин, рицар-защитник на Желязната душа на планетата Металия и пръв служител на нейния наместник сред автоматоните, великия крал Албус Рекс.
	Паладиус замлъкна и погледът му се зарея в далечината.
	— Предполагам, че видът, който зае по време на битката с онзи черен рицар, е истинският. Той също стана огромен. Всички ли във вашия свят са толкова колосални? — попитах аз, докато се опитвах да осмисля това, че някъде другаде има друг свят, освен Лекдария. Това ми създаваше двойно повече работа, тъй като сега имах да завладявам две планети вместо една.
	— Не всички, ала най-великите автоматони са големи, а и като цяло Металия е по-огромна от Лекдария — каза Паладиус. — Дълги векове нашият народ живя в мир, като изгради цивилизация, способна да прекосява невъобразимите пространства между планетите във всемира. За жалост, ние бяхме предадени от свой, при това от най-високо ниво. Нашият крал Албус Рекс се изпълни с горчилка от това, че автоматоните почитат най-много Желязната душа, а не него, и векове наред крои план, с който да промени това.
	— На кого ли ми напомня! — промърмори Шалиен. Изкуших се да отговоря, но разказът на Паладиус ме бе увлякъл.
	— Накрая Албус Рекс успя в плана си и погълна Желязната душа, дала живот на цяла Металия, в себе си. Така той стана още по-огромен и промени името си на Тираниус, а после събра автоматоните на Металия и каза, че оттук нататък те ще се наричат роботи, тъй като са роби, длъжни да се подчиняват на своя крал-тиран. Някои от нас се възпротивиха, като сред тях бях и аз, първият рицар на Металия. За нещастие, силите бяха на страната на Тираниус. Погълнал Желязната душа, той нареди на Огненото сърце да започне да повръща армии от дронове, бездушни машини, които имат тела като нашите, ала не и собствена воля, която да ги задвижва, а ние бяхме принудени да се скрием в недрата на собствения си свят, неспособни да видим слънчевите лъчи, огряващи бляскавата му повърхност.
	— Безспорно, драматична история — казах аз. — Не виждам обаче с какво ме засяга тя, макар този Тираниус да звучи като потенциално интересен противник.
	— Нямаш си представа — каза глухо Шалиен, а аз се изненадах да чуя скръбта в гласа ѝ.
	— За жалост, без Желязната душа, планетата ни започна да умира. Ръжда покри всичко, повечето автоматони от едно време или бяха загинали, или станаха роботи, верни на владетеля, или бяха от новото поколение, неспособни да разсъждават сами. Тираниус имаше нужда от още енергия и затова изтръгна Металия от орбитата ѝ — мястото, което обитава сред звездите, и я пусна да се носи из безбрежния космос в търсене на други светове, на които намира живот и ресурси.
	Паладиус вдигна глава и сините му очи, които обикновено оставаха скрити в рицарския му облик, заблестяха със синя светлина.
	— Лекдария не е първият свят, привлякъл вниманието на нашия повелител. През вековете Тираниус откри много причудливи форми на живот на всевъзможни планети. Газообразни творения, живеещи в огромните пръстени на далечен свят, чийто бог бе неясно сияние. Живи кристали, хранещи се от солта на лилаво море, покриващо повърхността на огромна планета. Най-бистрият от тях бе техният бог, създал ги, за да славят името му. И много други. Тираниус ги унищожи всичките, погълна боговете им и изби населението им, оставяйки след себе си само пустош и разруха. Колкото повече богове налапваше в себе си, толкова повече се увеличаваше гладът му. Сега обаче той смята, че най-после ще успее да утоли жаждата си задълго, тъй като никога не сме засичали земя, по-жива, по-богата на енергия от вашата Лекдария, с нейните разнородни народи и магии.
	— Значи този богоядец се е насочил към Лекдария? — попитах аз. — Нека позная. Братята и сестрите ми са се сетили, че аз съм най-могъщ измежду тях и искат да се бия с него, след което ще опростят греховете ми.
	— Глупав и дързък, както винаги! — изплющя гласът на Шалиен толкова силно, че аз едва не подскочих от трона си.
	— Какво? — попитах виновно, преди да се усетя, че това не е никак божествено.
	— Твоите братя и сестри се вдигнаха в небесата, за да посрещнат тази заплаха, ала никой от тях не се върна. Единствените, които са останали, сте ти и Леймар, който заради теб лежи във вечна агония на ложето си в планината Орикс!
	Лицето на вещицата бе побеляло от гняв.
	— Спри да мислиш, че всичко е за теб или заради теб! Целият свят ще погине, ако лудият железен крал стигне до нас!
	— A той ще стигне — продължи Паладиус. — Фактът, че боговете на Орикс са се вдигнали срещу него, означава, че Металия вече е навлязла в звездната система на вашето слънце. Всъщност, тя се появи като нова звезда в небето, предвестник на гибелта. Пространствата на космоса са невъобразими, ала въпреки това, със скоростта, с която лети, Металия ще надвисне над Лекдария след около шест месеца. Когато това стане, животът на вашия свят такъв, какъвто го познавате, ще приключи завинаги.
	Примигнах няколко пъти. Едва сега започвах да разбирам какво всъщност става.
	— Моите братя и сестри — промълвих аз, — с които се борих толкова години, вече са мъртви?
	— Не изпадай в слабоумие, Танар — скара ми се Шалиен. — Боговете не могат да умират.
	— Но могат да бъдат погълнати в акумулатора на Тираниус — неговата зала, в която той смуче сили и отпуска малко от тях на Металия, за да може стоманеният свят да продължи вечния си поход в небесата — каза Паладиус.
	— И какво очаквате да направя? — погледнах аз към Шалиен и Паладиус. — Ако този крал тиран е толкова силен, колкото казвате, какъв шанс бих имал аз?
	Внезапно ме заля вълна на ужас, каквато не бях изпитвал никога.
	— Та аз не успях да победя дори теб — заявих на вещицата, толкова изплашен, че дори не ме беше срам да си го призная. — Какъв шанс бих имал срещу такъв противник?
	— Ти си последният бог — каза безмилостно Шалиен — и поне веднъж ще трябва да постъпиш така, както е редно. Ти трябва да се изправиш срещу Тираниус и да го победиш!


>	Глава трета
>	Разкази от нашия свят

	Облегнах се назад на трона си.
	— Не съм вярвал, че ще доживея времената, в които няма да се зарадвам, че точно ти ме молиш за помощ — успях да кажа накрая, възвърнал самообладанието си.
	— Ти никога няма да ме разбереш — повиши глас Шалиен и се обърна към Паладиус. — Казах ти, той е себичен, горделив, страхлив и жесток. Няма шанс да успее там, където другите са се провалили.
	— Но трябва — отвърна Паладиус. — Ако Тираниус погълне и него, цялата магия на Лекдария ще му принадлежи. Ако това се случи, може би във вселената няма да има сила, която да го спре.
	— Защо не опитаме да се помолим на мама и татко? — внезапно предложих аз. — Нали Зерос е създател на нашия свят? Той не може ли да помогне?
	— Опитахме — поклати глава Шалиен, — но в отговор получаваме само пророчески видения, че ти трябва да бъдеш пробуден.
	— Може би този Зерос се безпокои да не бъде покорен от Тираниус — каза мрачно Паладиус.
	— Тогава най-малкото може да опитаме да се свържем с Ахназар — казах аз. — Знам, че ти и моят върховен жрец не се обичате много, Шалиен, ала той има могъща магия. Все пак го направих да прилича на теб.
	— Полял си смъртно дете с кръвта си, знам — каза Шалиен. — От всичките ти деяния това може би е най-глупавото. Ахназар е усойница, която само изчака да паднеш, за да те предаде.
	— Как така? — попитах аз, макар да бях измъчван от подобни опасения, още щом заварих гробницата си в Сухата Пустош.
	— След като те повалих в Трекерес, ксерексите отстъпиха в диво безредие, а Ахназар отмъкна тялото ти — каза Шалиен. — Бях твърде омаломощена, за да му се противопоставя, когато той връхлетя и те отнесе надалеч. Минаха столетия, докато разбера, че те е скрил в Сухата Пустош, никой не подозираше това, а най-малко пък местните. Може би Трина е знаела, но в такъв случай или не е искала да смущаваме покоя ти, или се е досещала, че един ден ще си ни нужен, и е смятала, че нейното владение е безопасно място. Така или иначе, Ахназар нямаше желание да завладява света и това бе достатъчно на останалите владетели, за да го оставят на мира. Той обаче се обяви за крал-жрец на Ксерекс, а след няколко поколения и за бог, като измени култа към теб така, че да почитат него.
	— Нагъл червей! — избухнах аз и скочих от трона си. — Тозчас ще отида в столицата и ще го унищожа!
	— Няма да правиш нищо такова — поклати глава Шалиен. — През последните няколко години Ахназар се е съюзил с пратениците на Тираниус, избирайки господар, много по-могъщ от теб.
	— Какво?! — попитах аз, тъй като не знаех какво друго да кажа.
	— Усетил, че приближава вкусна плячка, нашият владетел изпрати свои разузнавачи на Лекдария, Танар — каза Паладиус, като забелязах, че вече пропуска почетното „господарю“. — Това са Рикошец и неговата банда убийци, група роботи, които бих се радвал никога повече да не срещам. На Металия те избиха много от приятелите ми, влизайки в ролята на асасини, изпълняващи волята на краля тиран. Сега са се съюзили с Ахназар и подготвят нова война на Ксерекс с останалите народи.
	— Нима Ахназар смята, че ще успее там, където самият аз съм се провалил? — попитах невярващо.
	— Ти си ниска летва за прескачане — не се сдържа Шалиен.
	Паладиус я погледна предупредително и сините му очи засияха. Тя сведе лице и изненадан видях, че бузите ѝ поаленяват.
	— Ахназар е само лицето на новото завоевание, новият бог на ксерексите, който те почитат. В действителност, Рикошец и бандитите му са тези, които тласкат Лекдария към война, тъй като са проникнали във всички владения на този свят. При цялото ми уважение към магиите на Лекдария, Танар, но те не могат да се мерят с технологията на най-силните роботи и автоматони от Металия, сред които са Рикошец и другарите му.
	— Предполагам, че ти ще трябва да ни защитиш от тях? — предположих аз.
	— Трудно — отвърна Паладиус. — На Металия аз бях най-силният войн след самия крал, разбира се, но за да успея да предупредя вашия свят за ставащото, прекосих невероятни космически пространства, които силно редуцираха енергията ми. В действителност, аз бях напълно угаснал и рухнах на повърхността на Лекдария като падаща звезда, но за щастие първа ме намери Шалиен, която вдъхна искрица живот в корубата ми и ми позволи да ѝ разкажа историята си. Ако бях намерен първо от Ахназар или Рикошец, пристигнал с бандата си тук на огромен кораб, създаден, за да пресича междузвездните разстояния, едва ли щях да бъда жив и светът ви щеше да бъде обречен.
	— Чакай малко! — казах аз и се обърнах към Шалиен. — Искаш да кажеш, че Паладиус е единственият източник на тази история и ти си му повярвала напълно?
	— Каква полза бих имал да ви излъжа? — внезапно и неочаквано за мен избухна Паладиус.
	— Появата и историята му съвпадаха напълно с пророчествата, които получихме след битката в Трекерес — каза мрачно Шалиен, — че боговете ще замлъкнат. Че звездата на гибелта ще изгрее над земята, за да доведе свършека на света. Освен това вече ние знаехме, че Ахназар се готви за война и на негова страна има нови играчи, богове или великани, които не са ни известни.
	— И какво трябва да направя аз сега? — попитах.
	— Ще трябва да поведеш народите на Лекдария срещу собствения си народ, да сразиш армиите му и да се изправиш срещу Тираниус, когато неговият метален свят приближи нашия — отвърна Шалиен.
	— Звучи толкова лесно. А вие какво ще правите? — попитах аз. — Ще ми се радвате отстрани?
	— Аз ще се погрижа за Ахназар — каза Шалиен и в гласа ѝ се прокраднаха стоманени нотки. — Трябваше да го направя отдавна, но дори аз не съм допускала, че той ще предаде родния си свят.
	— Рикошец може да не му е оставил избор — каза Паладиус. — Така или иначе, той пък е моя грижа, както и гавазите, които е докарал от Металия. Те имат да си плащат за много грехове, извършени срещу мен и другите автоматони. Основната задача, обаче…
	Автоматонът се обърна към мен и сините му очи отново проблеснаха:
	— Пада върху теб, Танар. Ти трябва да откриеш истинските си сили и да спасиш света, който толкова искаш да владееш, стига да можеш.
	— Значи да не чувствам напрежение — отвърнах аз. — Хубаво тогава. Откъде почваме?
	— Ами първо трябва да се върнем към основната континентална маса на Лекдария — каза Шалиен. — Приближаваме бреговете на Сухата Пустош и наблизо има пристанище. Затова и исках да промениш външния си вид. Рикошец вече знае, че идваш за господаря му. Няма нужда с гръм и трясък да обявяваме къде точно се намираш, а, съгласи се, червен плащ с череп на лицето е доста лесно описание.
	— Хубаво — намусих се аз. — Какво ще кажеш за това?
	Изправих се от трона и махнах с ръка, за да го накарам да изчезне със заслона, а в същото време промених вида си на рицар в червеникави доспехи, не много по-различен от вида на Паладиус, ако не броим цвета на бронята.
	— Не съм доволна — сложи ръце на кръста Шалиен. — Защо трябва лицето ти да е покрито?
	— Забрави ли? — казах и вдигнах забралото на шлема си, като разкрих съсипаната си от Икора на Леймар физиономия — братчето ми добре ме подреди.
	— Не смей да го обвиняваш — не се впечатли особено Шалиен, — но да, спусни забралото си. Мислех, че можеш да прикриваш уродливия си лик с илюзия.
	— Не мога — отвърнах с горчивина. — Каквато и форма да приема, оставам белязан. А някога бях най-красив измежду боговете.
	— И най-силен, и най-умен, знам — каза Шалиен и покри сребърната си коса със забрадка. — Хайде сега да тръгваме. Време и без това нямаме, а и когато вървим, по-малко говорим. Разговорите с теб ме изтощават, Танар.
	И така тримата продължихме към пристанището.

	* * *

	Да, знам какво си мислят много от вас. Но нали си бог, Танар, защо просто не пожелаеш ти и спътниците ти да се озовете, където искаш?
	Е, първо на първо, аз не исках да ходя никъде със спътниците си, но все пак чувствах, че още имам нужда от тях. Второ, бях изгубил умението си да се телепортирам и да бъда където си искам, както се полага на един бог. Да, знам, много е нечестно, но това е положението. Изгубих тази сила още когато вероломните ми братя и сестри ме изпъдиха от Орикс.
	Затова ни отне три дни, докато стигнем до пристанището, два от които Шалиен изкара в сън. Макар да бе безсмъртна магьосница и да имаше издръжливостта на планински трол, тя все пак не бе божествена като мен, нито някакъв механизъм като Паладиус, който върви, докато има сила. Ние стояхме да я пазим и да гледаме как спи.
	— Рискувал си много, само за да дойдеш и да ни предупредиш — казах аз на Паладиус в една от нощите.
	— Вярно е, но все някога трябва да се тури край на този нечестив поход, който Тираниус е започнал — каза автоматонът, — иначе той може да погълне цялата вселена. Освен това, ако успееш да го победиш, може би нашият свят също ще има шанса за свобода.
	— Значи затова е било всичко — казах подигравателно аз, — както си и знаех. Искаш да свърша мръсната ти работа, като убия вашият крал на роботите. Защо ли не съм изненадан? Никой на тази вселена не прави нищо от алтруизъм. Всички гледат собствения си интерес.
	Паладиус ме загледа и сините му очи заблестяха.
	— Взаимопомощта е различна от това да гледаш собствения си интерес, Танар — каза той, — но предполагам, че на теб още ти е рано да го разбереш.
	— Какво имаш предвид? — свих устни аз зад шлема си.
	— Мога да разчета характера ти. Ние не сме толкова различни — хора, богове и автоматони. Имаме едни и същи слабости, сходни характери. Виждал съм и други като теб, в родния ми свят.
	— Предполагам ще кажеш, че приличам на твоя Тираниус — рекох аз.
	Паладиус се изсмя.
	— На Тираниус? Ти? Не си го и мечтай. Познавах паладий, подобен на теб, който смяташе, че е специален и всичко му се полага на тепсия.
	— Аз съм най-могъщият измежду всички богове на Лекдария — изръмжах аз.
	— Така ли? А защо си бил победен от плюнката на останалите? — Паладиус поклати глава. — Не, скъпи приятелю, ти просто не си пораснал, но, за съжаление, за грешката ти плащат други. От това, което ми разказа Шалиен, ти нито си по-добър, нито си по-лош от останалите богове, просто гледаш на тях отвисоко, без да се усещаш, колко ги огорчаваш с нахалството си.
	— Мери си приказките… — потърсих думата в ума си аз — роботе.
	Сините очи на Паладиус заблестяха още по-силно.
	— Ако още веднъж ме наречеш така, ще разкрася лицето ти още повече — каза автоматонът и по гласа му разбрах, че това не е празна заплаха. — Разликата между теб и Тираниус, Танар, е, че той наистина е специален, а ти — не. Не виждам как можеш да го спреш…, но си единствената ни надежда и нямам друг избор, освен да ти се доверя. Поне така казва Шалиен.
	— Шалиен? — не повярвах аз. — Не е възможно Шалиен да има каквито и да било надежди, свързани с мен. Тя ме ненавижда.
	— Не без основания — отвърна Паладиус. — И все пак тъкмо тя ми рече да ти се доверя, а аз възнамерявам да я послушам, тъй като, за разлика от теб, тя заслужава доверие.
	Потърсих да намеря отговор на това, но не можах.
	— Какво стана с робота, който приличал на мен? — успях да попитам накрая аз. — Предполагам, си го убил.
	— Още не — поклати глава Паладиус. — Той стана убиец, любимият палач на краля. Всъщност той е тук, на този свят и е дошъл за теб.
	— Не ми казвай… — зяпнах аз.
	— О, да! — каза Паладиус. — Някога той се наричаше Рицарон, ала днес има друго име, което повече пасва на истинската му същност.
	Сините учи на Паладиус угаснаха и той отново заприлича на човешки рицар.
	— Рикошец.


>	Глава четвърта
>	Рабушатва

	Рабушатва бе водещото пристанище на Сухата Пустош, страната, покровителствана от моята велика сестра Трина. Това, за жалост, означаваше твърде малко. На мен градът ми се стори шумен, миризлив и пълен с неприятни хора, но аз никога не съм харесвал кюмаилите, народа, който почиташе богинята на въздуха. За цялата си история те не бяха постигнали нищо запомнящо се, освен направата на няколко отровно сладки деликатеса, които бяха станали популярни и в Ксерекс, като в първото столетие от вноса си предизвикаха епидемия от затлъстяване сред младежите.
	Кюмаилите гледаха любопитно към Шалиен, мен и Паладиус, но двама бронирани рицари обезкуражаваха възможните разговори, дори в град, където рядко се срещат. Това не бе лошо, тъй като с лекота забелязах, че по сокаците на пристанището е пълно с джебчии, които обаче ни избягваха отдалеко, щом забележеха, че пристигаме. Шалиен прие ролята на богата благородничка от народа на ниганите, почитащи Дреймо, а след това ме подложи на върховно унижение, когато ме представи за нейна охрана. Слаба утеха бе, че даде същата роля и на Паладиус, като освен това измисли, че сме братя от някакъв орден, който не показва лицата си. Това означаваше, че в странноприемницата, където бяхме настанени, тя си запази цял апартамент, а аз бях натикан в една стаичка с автоматона.
	— Какви препятствия може да очакваме по пътя си от Ахназар? — попита ме Паладиус вечерта, след като Шалиен успя да запази места за отплаване на кораб, който, за жалост, тръгваше чак след три дни, което означаваше, че аз щях да ги прекарам в задушевни разговори с ходещата тенекия.
	— Нищо впечатляващо — отвърнах аз, излегнат на кревата си. — Ти вече видя някои от съществата, които изпепелих с драконовия си дъх. Ахназар няма кой знае колко по-смъртоносни чудовища.
	— Това е добре — отвърна доволен Паладиус, — тъй като Рикошец има много опасни приятели.
	— Не спираш да ме плашиш с тях. Каза, че идва с някаква банда. За какво става въпрос?
	— Рикошец имаше пажове, които обучи за свои помощници, след като се преквалифицира от рицар на палач. Всеки от тях има различна специалност. Един стреля отдалече, друг плува в морето, трети може да проникне навсякъде. Всичките са изключително неприятни противници, но никой — колкото господаря им.
	— На мен Рикошец не ми се видя толкова опасен. Когато го почнахте двамата с Шалиен, той веднага избяга.
	— Рикошец не е оцелял векове наред от храброст. Трима на един е лошо съотношение на силите. Сигурен съм, че не е очаквал да се изправиш след попадението на протонното му торпедо, което бе способно да взриви дори звездолет.
	— Какво е звездолет?
	— Кораб, който лети в космоса.
	— Рикошец на такъв ли е долетял до Лекдария?
	— Да.
	— Но ти не?
	— Аз не, аз прелетях със собствени сили.
	— Това не е ли опасно?
	— Опасно е, но няма как кораб да се измъкне от Металия, без Тираниус да забележи. Ние живеем в робство.
	— Да, каза ми. Затова сте роботи.
	— Само онези, които са приели да се покоряват на тиранина, са роботи. Аз и моите спътници сме автоматони.
	— Радвам се за вас.
	— Ти си арогантен и неприятен събеседник, Танар — каза ми Паладиус и сините му очи проблеснаха.
	— А ти си отегчителен — отвърнах. — Мисля да заспя.
	— Но нали си бог? Каква нужда имаш от сън?
	— Никаква, просто ми е скучно да си говоря с теб — отвърнах и заспах.
	Сънят обаче не е особено примамлив, след като си бил потънал в него за 999 години. Събудих се рано на следващата сутрин и първото нещо, което видях, бе Паладиус, който стоеше неподвижен като закачалка до вратата.
	— Защо не легна, идиот? — попитах аз.
	— Стоях на пост — отвърна автоматонът, — освен това креватът щеше да се счупи под тежестта ми.
	— О! — отвърнах. — Не изглеждаш толкова дебел.
	— Металът, от който съм направен, тежи — отвърна Паладиус и внезапно сините му очи заблещукаха игриво. — Още е рано и навън няма много хора. Искаш ли да потренираме с мечове в задния двор на странноприемницата?
	— Защо не? — скочих аз и се усмихнах зад шлема. — Така ще имаш честта да си кръстосал оръжие с безсмъртен бог.
	Двамата слязохме по стълбите на странноприемницата, минахме покрай момчето, което чистеше преди отварянето ѝ рано сутрин и излязохме в задния двор, където изтеглихме оръжията си. Реших да нападна, без да се церемоня особено много, и погребах противника си под тежките удари на острието си, като из целия двор полетяха искри. За жалост, осъзнах твърде късно, че Паладиус има непробиваема защита, която бързо премина в нападение и ме направи на бъз, като за минута бях докоснат около десет пъти. Това бе третата поредна битка, която губех след конфликта с Шалиен и протонното торпедо на Рикошец, а загубите не бяха нещо, с което исках да свиквам.
	— Очевидно не съм във форма след дългата си дрямка — изръмжах, след като Паладиус се смили над мен и отстъпи назад.
	— Не е това — отвърна автоматонът. — Ти някога обучавал ли си се?
	— Да се обучавам? — попитах неразбиращо. — Аз?
	— Ами да, разбира се! — отвърна паладинът. — Нали се сещаш, на бойни умения.
	— Но аз съм бог. Какво има да се обучавам?
	— Аз също съм създаден с готови техники за боя в съзнанието си, но ги адаптирам към информацията, която научавам в тренировки с други бойци като мен. Така ставам по-силен.
	— Ясно защо не съм тренирал тогава — поклатих глава аз. — На Лекдария няма бойци със сила като моята. Мога да покося цели армии, без да бъда засегнат. Никога не съм срещал равностоен съперник.
	— Никога? — попита невярващо Паладиус. — Ами Шалиен?
	— Шалиен, ти и Рикошец сте единствените, които имат силата да не рухнат, когато кръстосат меч с мен. Както и Дреймо.
	Направих гримаса.
	— Всъщност, сега като се замисля, моят брат обичаше да тренира. Мислех, че просто се заяжда с мен, като ме вика на двубои. Не съм смятал, че това е нещо, с което можеш да придобиеш допълнителна сила.
	— По-скоро придобиваш знания как да я използваш — каза Паладиус. — Аз мога да ти покажа някои номера.
	— Ще мина и без тях, благодаря.
	— Значи предпочиташ да губиш?
	— Предпочитам да не се обучавам от ходещи тенекии.
	— Това ли ще кажеш на Рикошец, когато го срещнеш следващия път?
	Въздъхнах.
	— Следващия път ще бъда много по-силен, отколкото веднага след събуждането си, Паладиус. Ще стана на дракон и ще превърна стария ти приятел в сгурия. Престани да се притесняваш.
	— А какво ще стане, ако не успееш да го превърнеш в сгурия? — не спря да ме притиска с въпросите си Паладиус. — Ще се възмутиш, че те побеждава, и ще си тръгнеш?
	Започнах да скърцам със зъби, за да прикрия раздразнението си.
	— Добре тогава, Паладиус! — казах примирено. — Кажи какво искаш да тренираме.
	Зад престореното си отегчение успях да прикрия някои свои тревоги, повдигнати от Паладиус. Действително бе възможно този Рикошец да постигне подобно надмощие над мен, каквото и събратът му автоматон, но с далеч по-враждебни намерения. Не знаех дали механичните му оръжия имат силата да ме наранят наистина, но нямах желание да проверявам, ако мога да го избегна, затова прекарах следващия час, следвайки инструкциите на Паладиус за това, каква стойка да заема, какви удари да нанасям и как да избягвам нападението на противника. Като бог усвоявах всичко за минути и във втория си спаринг с автоматона успях да опра острието на меча си в гърдите му.
	— Впечатляващо! — каза Паладиус. — Съжалявам само, че не се сетих да потренираме в пустинята, там щях да имам възможност да ти покажа и как да избягваш атаките на оръжията ми.
	— А какъв е проблемът да ме научиш и тук? — попитах. — Аз схващам бързо.
	— Да, но докато научиш как да се справяш с атаките ми, ще взривим половината град.
	— И?
	— Не е редно да го правим.
	— Шалиен ли ти го каза?
	— Ти си зъл бог, Танар.
	— Непрекъснато ми го казват, а не виждам защо.
	— Наиграхте ли се вече? — попита Шалиен, която излезе в задния двор. — Събудихте половината град с дрънченето си.
	— Паладиус ми показа някои похвати в битките, които са по-интересни от това просто да удариш противника си и той да умре — заявих аз.
	— Ти си го направил непобедим! — обърна се Шалиен към автоматона.
	— Така би имал по-голям шанс срещу моя господар — каза Паладиус.
	— Но Танар също е мрачен владетел като Тираниус! Искам да е силен, но не прекалено силен, ако по-късно трябва да се оправям с него! — ядоса се вещицата.
	— Ако не е достатъчно силен, няма да има по-късно, Шалиен — рече Паладиус. — Съжалявам. Правя това, което е необходимо, за да оцелее светът ви.
	Аз ѝ се изплезих, което естествено бе абсолютно безполезно, тъй като не се видя от шлема ми. Имах чувството, че вещицата някак го усети, тъй като се обърна и се прибра сковано в странноприемницата. Ние я последвахме, без да сме сигурни какво точно трябва да правим и тъкмо тогава през вратата ѝ влязоха стражи, които обкръжиха един от благородниците на кюмаилите, мъж в копринени дрехи, чийто тюрбан бе украсен със сапфир.
	— Лейди Шалиен! — извика той с умолителен глас, а вещицата побеля от това, че са я разпознали.
	— Раджа Камали, не смятам, че сега е моментът… — отвори уста Шалиен.
	— Но вие трябва да помогнете, милейди! — извика раджата. — Синът ми е болен! Много болен! Само вие можете да му помогнете! Детето ми е обсебено! Обсебено от джин!


>	Глава пета
>	Джинът

	— Значи е пиян — казах аз. — На мен това ми се вижда като недостатъчен повод, за да викате Шалиен на помощ. Чувал съм, че киселото мляко помага, ако сте препили, независимо дали с джин или с някакъв друг алкохол.
	— Ти — извърна Шалиен към мен разкривеното си от гняв лице — млъкни!
	После отново се обърна към раджата.
	— Ще дойда веднага, заедно с рицарите си, един от които е твърде устат, за жалост.
	— Заради джина? — попитах аз невярващо.
	— Имаме предвид злия дух, благородни рицарю — обясни раджата леко смутен. — В Сухата Пустош ние не пием алкохол, тъй като е много топло и води до обезводняване.
	— Зъл дух? — попитах аз Шалиен, когато тръгнахме подир раджата.
	— Дявол — каза мрачно тя.
	— Скъпа ми Шалиен, дяволи не съществуват — присмях се аз.
	— Ще ми се поне един път да беше прав, но не би.
	— Уверявам те, че това бяха само разкази, с които мама и татко ни плашеха като малки.
	— Откъде може да си сигурен? — намеси се Паладиус. — Другите неща, които видяхме, когато се срещнахме? Те също са много странни, но са истински. Каква е разликата?
	— Това е, че те са истински — казах аз. — Виждал съм ги и мога да потвърдя съществуването им. Дяволите…
	— Значи нищо, което не си виждал, не е истинско, така ли? — попита Паладиус.
	— Спри да извърташ думите ми, за да ме правиш на глупак! — сопнах се аз.
	— Ти и сам се справяш много добре — отвърна ми мнимият рицар.
	— Дяволите се появиха за пръв път след посичането на Леймар — каза Шалиен. — Нераните се оплакаха от странни явления, които се случват по домовете им. Тогава нямахме време да обърнем достатъчно внимание, тъй като ксерексите опитваха да завладеят света, сам знаеш защо.
	— Само си търсех правата… — отворих уста аз, но тя продължи.
	— След битката в Трекерес дяволите започнаха да се появяват по-често.
	— Значи ти си виновна — казах победоносно.
	— Но сега, когато и останалите богове ги няма — поклати глава магьосницата, — нещата започват да излизат извън контрол.
	— Какво точно представляват тези дяволи? — попитах аз.
	— Ще видиш — отвърна Шалиен.
	Раджата и семейството му живееха в пищно обзаведен дворец, но едното от крилата му бе на практика изолирано от останалите с въоръжена стража и тежки резета, спускащи се през една от вътрешните порти. Раджа Камали я отвори, а после каза на останалите стражи да останат настрана и поведе Шалиен и нас през серия от коридори. Веднага ме лъхна аромат като от сяра и развалено мляко, отблъскваща кисела смрад, каквато не бях долавял досега. Трябва да имате предвид, че като бог на мрака, аз можех да излъчвам аура на ужас около себе си, която, казват, плашела много враговете ми. Винаги съм се чудел какво е усещането, докато не навлязох в коридорите на този дворец. Косъмчетата по тила ми се изправиха и разбрах защо Зерос и Рефея толкова са ни предупреждавали за дяволите.
	Синът на раджата бе затворен в огромна спалня, вързан с вериги върху пухен креват и още щом го видях, разбрах, че е сериозно болен. Той бе пълно момче, но сега кожата му бе пребледняла, подпухнала и нацепена от коричките на грозни рани, все едно някой е драл пухкавото му тяло. Очите му бяха пожълтели, а от устата му течеше лига. Още щом ни видя, той отвори уста и заля баща си и нас с порой от сквернословия.
	— Очарователно — направи гримаса Шалиен, след което се обърна към раджата. — Как се стигна дотук?
	— Вината е моя, безсмъртна магьоснице! — сведе очи раджа Камали. — Опитах да огранича сина си в консумацията на баклава и локум, тъй като фигурата му започваше да напомня повече тази на търговец, отколкото на аристократ.
	— Диетата наистина е болезнено преживяване — кимна Шалиен, — но трудно може да доведе до обсебване от демон. Какво стана после?
	— Мога само да гадая — каза раджата и потръпна след една особено вулгарна псувня, която синът му изрече, — но се носеше слух, че в града витае джин, който изпълнява желания, но после заробва душата на жертвите си. Първоначално смятах, че това е някакво суеверие, и не обърнах внимание, достатъчно грижи си имаме с корабите ксерекси, които Ахназар изпраща да пиратстват по бреговете ни, ала явно съм грешал. Предполагам, че джинът е дошъл при моя син и му е предложил услугите си…
	— И синът е разменил душата си за сладки изделия — изсмях се аз. — Това е твърде нелепо, за да е истина!
	Раджата ме погледна, видимо наранен от подигравката ми, а Шалиен се обърна към мен с потъмнял поглед.
	— Спести си коментарите, ако не искаш да ти се случи нещо — и жезълът в ръката ѝ отново се превърна в копие.
	— Не ме заплашвай — изръмжах аз.
	— Тук сме, за да помогнем, а не за да се бием — намеси се Паладиус и сложи ръка на рамото ми.
	— Махни си ръката от мен! — срязах го и той ме послуша.
	— Така или иначе, от теб не се иска нищо — каза Шалиен. — Само не пречи. Аз ще се оправя с това.
	Магьосницата приближи кревата с обсебеното момче и попита спокойно:
	— Кой си ти и как се казваш?
	— Аз съм Банали, син на Камали и престолонаследник на трона в Рабушатва — каза момчето.
	— Не мисля така — каза Шалиен. — Нужна ли е цялата шарада, джине? Кажи ми кой си всъщност.
	Внезапно устните на момчето се оголиха около потъмнелите му венци и то отвори уста. От гърлото му се чу клокочене и струя черна повърня полетя към магьосницата. Шалиен наклони копието си и то заблестя, като отклони снаряда в краката ми.
	— Това е отвратително — обявих аз.
	— И какво ще спечелиш, ако ти кажа кой съм? — попита джинът подигравателно. Потръпнах от гласа му, твърде дълбок и гърлен, за да принадлежи на малко момче, пълен с такава мерзост, че ми се догади. — Аз имам четирийсет превъплъщения. Никога няма да можеш да изкараш всички от него.
	Шалиен се изправи и се обърна към раджата.
	— Ти — нареди тя на Камали — излез. Аз ще се оправя с джина.
	— Но… — отвори уста раджата.
	— Веднага!
	Владетелят на града погледна за последно към сина си, а после хукна да бяга. Шалиен се обърна към нас.
	— Когато прогонвам джина от тялото на детето, неговите превъплъщения ще излизат под формата на истински чудовища в стаята. Паладиус, от теб ще искам да ги избиеш.
	— Ами аз? — попитах.
	— Ти просто не прави нищо! — скастри ме Шалиен и отново се обърна към момчето.
	— Името ти, демоне.
	— То не е от значение.
	Магьосницата докосна с копието си тялото на момчето и подпухналата му кожа зацвърча, все едно я пържат. То отвори уста да изпищи и от нея изпълзя колосална стоножка с човешко лице, която се оплези на магьосницата и скочи към нея. Мечът на Паладиус изсвистя и проблесна като мълния, а изчадието се разпадна в облак дим.
	— Още трийсет и девет, Шалиен — каза джинът от тялото на Банали. — Той няма да оцелее толкова дълго.
	Шалиен отново опря копието си, този път в челото на момчето. Крясъкът му беше още по-силен, а този път устата му изплю същество, подобно на огромен молец, което засъска заканително, преди Паладиус да го унищожи със сините лъчи, изстрелвани от очите му.
	— Трийсет и осем — подигра се демонът, — а дебеличкият Банали вече е на края на силите си. Скъпо ще му излезе локума, магьоснице.
	— Какво става там? — дотича обратно Камали.
	— Ти! — обърна се Шалиен към мен. — Изведи го!
	Отпратих раджата без особено съчувствие.
	— Трябвало е да пазите сина си по-внимателно от вредни навици и нямаше да се стигне дотук — рекох и затръшнах вратата под носа му, като я заключих с мисълта си. След това се върнах към представлението. Демонът наистина беше отвратителен, но на мен това ми се виждаше безсмислено, банално зло. Да употребиш такава сила просто за да тормозиш някакво дебело дете, ми се виждаше огромен разход на време и усилия. Аз лично подобно прасенце не бих приел и за жертвоприношение, винаги изисквах от жреците си да подбират най-хубавите деца.
	В това време магьосницата бе изкарала още две превъплъщения от Банали, на огромна човешка глава с пипала на октопод и човка на сепия, както и на гигантски глист с присмехулно лице на клоун. Паладиус уби и двете, но виждах, че Банали е към края на силите си, а по моя сметка оставаха още трийсет и шест превъплъщения, които да бъдат извадени от тялото на детето. Не виждах как можем да постигнем това.
	Джинът се заливаше от смях.
	— Ти го убиваш, магьоснице. Такова мъчение дори аз нямаше да мога да измисля. Давай все така. Раджата ще е очарован, когато научи, че си умъртвила сина му.
	Шалиен отстъпи назад с лице, побеляло от гняв.
	— Гад! — извика тя. — Мръсна твар!
	Демонът завъртя очите на Банали така, че те загледаха с бялото на орбитите си, а после започна да прави неприлични жестове с езика му.
	— Така няма да стане — каза тя и се обърна към мен. — Танар!
	— Аз! — отвърнах подигравателно. — Какво стана, скъпа моя, пак ли опря до помощта ми?
	— Ти си бог! — каза тя. — Заповядай на джина да напусне тялото на това дете!
	— Виж ти, виж ти — измърках аз. — Сети се сега, че съм бог, и е редно да ми се молиш. Но защо ми е да спасявам дебелачето? Нито го познавам, нито държа да се запознавам.
	Паладиус вдигна меча си към мен.
	— Това е невинно същество, което изпитва огромно страдание заради присъствието на субдименционален паразит.
	— Ти знаеш за дяволите? — сепна се Шалиен.
	— Не ги наричаме така, но съм забелязал, че колонии от подобни етерни организми започват да виреят, след като Тираниус погълне божеството на някой свят. За щастие организмите на Металия рядко се влияят от тях, освен ако…
	— Не са били неутрални във войната с краля ви — обади се джинът. — Ние знаем за вас, организмите на кибернетиката. Кралят пази своите роботи, а вие, автономните паладини, сте непокварими. Дроновете нямат души, но онези от старите деца на Желязната душа, които не са застанали на ничия страна, когато се опълчи на Тираниус…
	— Повечето полудяха — довърши Паладиус — и трябваше да ги убием. Жестока и отвратителна смърт, която никое живо същество не заслужава. Ти, Танар, може би имаш силите да спасиш това човешко дете. Защо не се опиташ да помогнеш?
	— Защото нямам полза от това — отвърнах аз. — Трябва да разберете, аз не съм длъжен за нищо на никого! Аз съм първородният син на Зерос и Рефея и аз трябва да владея света! Всички вие, дяволи, роботи, магьосници, хора, други богове, само ми се пречкате!
	Омразата заклокочи в гласа ми, избуяла наново след хилядолетния сън.
	— Правите всичко възможно, за да отнемете законното ми право на власт, прогонихте ме от Орикс, осакатихте ме, ранихте ме, откраднахте собствения ми народ, а сега довличате и някакви железни великани в него! — избухнах аз. — И след всичко това имате наглостта да искате помощта ми! Няма да помогна! Нека умре това дете! Какво ми пука за него? Какво ми пука за всички ви!
	— Добра реч, паднали боже — обади се джинът. — Гордеем се с теб.
	— МЛЪКВАЙ! — изфучах аз към Банали и демонът послушно затвори уста.
	— Ти си същият себичен изрод, който опита да опожари Лекдария заради амбицията си — прошепна Шалиен. — Загубите не са те научили на нищо. Ти не си по-добър от джина в тялото на Банали или от железния тиран от Звездата на гибелта. Ти си чудовище, Танар!
	— И това трябваше да ме накара да се почувствам виновен? — попитах подигравателно аз. — Моля те!
	— Нищо ли не може да те склони да помогнеш на това дете? — попита Паладиус.
	— Не! — отвърнах рязко аз, но после се замислих — Може би. Може и да има начин да помогна.
	Усмихнах се хитро зад шлема.
	— Изборът е твой, Шалиен. Помниш ли когато ти се явих за пръв път, когато бе малко момиче, къпещо се в извора на Вианна?
	Шалиен вдигна очи.
	— Помниш ли какво поисках от теб? — продължих аз. — Преди да залееш драконовото ми лице с водите на прокълнатата ми сестра?
	Устните на Шалиен започнаха да треперят.
	— Преди последната ни битка в Трекерес, помниш ли какво поисках за последен път? Това, което съм искал винаги!
	— Не — пророни тя.
	— Е, цената ми остава същата — казах аз. — Моли се, Шалиен. Помоли ми се. Вече няма други богове, към които да се обърнеш. Останах само аз. Помоли ми се и ми се поклони. Тогава мога и да се заема с този джин.
	— Не! — повиши глас тя.
	— Хайде де, Шалиен — продължих аз. — Нали те е грижа за това момченце? Какво толкова? Само една молитва и то ще е спасено. Само една молитва и ще помогна. Толкова ли е трудно?
	— Наистина не виждам каква вреда би донесло това — намеси се Паладиус.
	— Ти не знаеш нищо — отрони Шалиен, а от очите ѝ се стекоха сълзи. — Танар е чудовищен бог, чиито олтари бяха почервенели от кръвта на жертвоприношенията.
	Във войната с него аз изгубих много близки, мои скъпи хора, на които държах. Всички, които бяха мои спътници. Останах сама, без истински приятели, за вече почти хиляда години. Бих му простила…
	Това ме изненада.
	— Но ако той го поиска, ако той потърси разкаянието и изкуплението. Да му се моля…
	Гласът ѝ се повиши до крясък.
	— НИКОГА!
	— Тогава момчето умира — отсякох аз.
	— Може би съм преценил грешно, когато сметнах, че ти си по-малкото зло спрямо Тираниус, Танар — каза Паладиус и сините му очи заблестяха. — Може би трябва първо да се справя с теб. Кой знае, може пък Шалиен да намери начин да открадна силата ти и с нея да победя Краля Тиран.
	Светлината в очите на автоматона потъмня, докато те не засияха във виолетово.
	— Спрете! — внезапно изхлипа Шалиен. Сълзите падаха свободно от очите ѝ, а раменете ѝ се тресяха. Тя посочи безмълвно към Банали, чието лице бе изкривено от демоничната усмивка на джина.
	— Той така иска — каза вълшебницата, — да се сбием и избием още сега.
	После ме погледна и с глас, който прозвуча като на жена, осъдена на смърт, пророни:
	— Моля се на теб, Танар, Боже Дракон на Ксерекс, изцери това момче от нечистата сила, която го измъчва.
	Усетих да ме изпълва чувство на истински триумф.
	— Ще изпълня молитвата ти — казах самодоволно и се обърнах към Банали.
	— Трябва да научиш името му и да го прогониш, като го назовеш — обясни ми Шалиен.
	— Ясно — рекох аз и приближих обсебеното дете. — Името ти, демоне.
	— Танар? — изплези се Банали. Зашлевих му шамар, толкова силен, че още едно превъплъщение излетя от устата му — муха с бабешка глава, която се пръсна в стената.
	— Танар! — извика Шалиен. — Внимателно!
	— Името ти, демоне! — казах бавно аз. — Истинското ти име.
	Лицето на Банали се изкриви от болка и тялото му цялото започна да се тресе.
	— Неее… — изсъска съществото, обитаващо тялото на момчето.
	— КАК СЕ КАЗВАШ, ДЖИНЕ! — извиках аз с глас, който отекна като камбанен звън в двореца.
	Банали отвори уста и от гърлото му излезе звук, напомнящ проклятие:
	— БАФАМАС…
	Тръпки на ужас и погнуса ме побиха, като чух това име, макар да ми бе непознато.
	— В ТАКЪВ СЛУЧАИ — продължих аз с гръмотевичния си глас — ВЪРВИ ОБРАТНО В АДА, ОТ КОЙТО СИ ИЗПЪЛЗЯЛ, БАФАМАС! ПРОГОНВАМ ТЕ ОТ ТОВА МОМЧЕ!
	Банали отвори уста и от нея излезе нечовешки писък, а после нещо като черен облак се отцеди от него и потъна в пода, а после, видях аз с взор, който покриваше далеч повече от това, на което можеха да станат свидетели смъртните, потъна още по-надолу, и по-надолу, и по-надолу, докато накрая не изчезна напълно от нашия свят.
	Внезапно усетих, че цялата сила ме е напуснала, и залитнах напред, падайки на колене. С премрежен поглед видях как дебелото момче, вече със здравословен цвят на кожата и с изцерени рани, ме гледа с безкрайна обич в очите и промълвява:
	— Благодаря…
	А след това паднах по очи и изгубих съзнание.


>	Глава шеста
>	Сънувам пияници

	Честно казано, изобщо не очаквах, че прогонването на демона ще ме изтощи толкова. Мисля, че имаше нещо общо с името му — то някак си отекна в душата ми и ме накара да изгубя съзнание. Почувствах се омърсен от това, че го чух.
	Ще ми се да можех да кажа, че след като съм изпаднал в несвяст, поне съм успял да си отпочина. За жалост, вместо това засънувах, а в съня си видях човека, който най-много ме дразнеше от пробуждането ми насам, въпреки че изобщо не го бях виждал.
	Ахназар, върховният жрец и самозван бог на ксерексите, седеше на трон от червеникаво злато, отпуснат на облегалката и с бокал вино в ръка. Ахназар обичаше да пие от млад, но докато обитавах храма на Ксерекс, някак си ограничаваше тази своя страст. Сега виждах, че по време на моето отсъствие не се е спирал и годините не му се бяха отразили добре, макар на теория да бе безсмъртен. Кожата му бе подпухнала и увиснала по жестокото лице, очите му бяха кървясали, а целият му вид излъчваше едно усещане за неподдържаност: от мазните дълги коси, които падаха по раменете му, до кожената яка на червеникавото му наметало и тиковете, които караха пръстите на свободната му ръка да потръпват.
	До Ахназар седеше огромен черен великан от стомана, в чийто лик разпознах Рикошец, черния рицар, който ме бе посрещнал при пробуждането ми. Червените очи блестяха от металното му лице заканително, а фигурата му почти достигаше купола на огромния храм, който някога бе мой, но сега, по барелефите и надписите на стените, разбрах, че е посветен на самия Ахназар.
	— Трябваше да го плениш, докато е още сънен, Рикошец — раздразнено каза някогашният ми жрец и отново отпи от виното си.
	— Вината е на твоя блюдолизец Шахаз — отвърна огромният робот. — Казах ти, че не бива да му се доверяваш. Той бе туткав и слабоумен и помъкна камара ненужни чудовища с нас. Танар ги унищожи за секунди.
	— Значи все още има остатъци от прежната си сила — направи гримаса Ахназар. — Това обяснява слуховете, които дочух, че е прогонил джин от Сухата Пустош.
	— И откъде ги чу, Ахназар? — попита заядливо Рикошец. — Предупреждавал съм те много пъти, че дружбата ти с паразитите е опасна за здравето.
	— Те са инструмент като всеки друг и изискват много малко в замяна — сви рамене Ахназар. — За сметка на това дават много.
	И след тези думи, просто така, очите му лумнаха в пламъци, за които инстинктивно усетих, че нямат общо с огъня, на който съм покровител аз.
	— Душата си е твоя — сви огромните си рамене Рикошец. — Така или иначе, на твое място не бих се безпокоил за Танар повече.
	— Какво си направил? — стрелна го с поглед Ахназар. — Аз самият също взех мерки той да не успее да стигне основната континентална маса на Лекдария.
	— Уважавам старанието ти, жрецо — каза Рикошец. — Нека го кажем така, ако твоите… мерки не стигнат за това Танар да бъде доставен навреме за моя господар, съм изпратил някого, който няма навика да се проваля.
	Жрецът загледа внимателно огромния робот, а после пребледня и изпи виното в бокала си на екс. Когато свали чашата, ръката му трепереше.
	— Не може да си пуснал него в нашия свят…
	— Опасявам се, че се наложи — отвърна Рикошец и червените му очи заблестяха по-силно. — Моят господар не е особено търпелив и винаги, когато чака експресна пратка, се доверява на въпросния някой.
	— Каква част от крайбрежието ще бъде унищожена? — попита късо Ахназар.
	— Не мога да знам, жрецо — отвърна подигравателно Рикошец. — Зависи от настроението на моя приятел.
	Ахназар се изправи треперещ и надигна една бъклица с вино към бокала си. Ръцете му трепереха толкова, че разля голяма част от течността по пода и трона.
	Когато обаче отпи от чашата, треперенето му се успокои.
	— В такъв случай — каза той, след като се съвзе, — наздраве за твоя приятел!
	А после се събудих.

	* * *

	Когато се събудих, раджата вдигна пир в моя чест, задето съм изцерил сина му. Той много искаше да узнае кой съм, но Шалиен го излъга, като ме представи за неин чирак, представете си, който обучавала на магия. Макар да нямах нужда да се храня, аз обичах да го правя, особено когато имаше приготвени вкусни неща, като на въпросното пиршество, още повече че като бог нищо от това не ми се лепеше.
	И не, не съм суетен. Защо непрекъснато ме питате?
	Най-изненадваща за мен бе реакцията на малкия Банали, който ми бе много благодарен и дори се спусна да ме прегръща, което страшно ме сконфузи. Последния път, когато ме бяха прегръщали, бях горе-долу с размерите на пълничкото момче, минус хоризонталната неуравновесеност, и бях в обятията на майка си Рефея. Оттогава насам бях получавал или страхопочитание, или омраза насреща си. Благодарността на малкото момче ме обърка.
	— Мога ли да видя лицето ти? — помоли той, като ме загледа в шлема.
	— Не — отвърнах аз и изпитах известно раздразнение, защото това означаваше, че няма да мога да се храня открито. — Претърпях злополука. Вече… не мога да показвам лика си.
	Това ме изпълни с тъга.
	— Жалко — каза Банали.
	— Мога да ти покажа какъв съм бил някога — отвърнах импулсивно и докоснах с ръка челото му, като му изпратих образа си като дете, червенокосо момче със смугла кожа, златисти очи и дяволита усмивка. Това бе един от хубавите ми спомени, когато бях откраднал меча играчка на Дреймо и той не се сети за това цели 50 години. Както споменах, децата на боговете растяхме бавно.
	— Ще ми се да съм можел да те познавам тогава — каза Банали, а после отиде да яде.
	Толкова за признателността на смъртните.
	Аз си взех храна в една чинийка като крадец и казах, че искам да се оттегля в покоите, които раджата ми бе заделил, а сетне щракнах с пръсти към Шалиен и Паладиус да ме последват. Поне едно добро нещо бе произлязло от цялата история с демона, а именно че вълшебницата ми се бе помолила. Възприемах това като личен триумф.
	Когато се затворихме в стаята ми, аз свалих шлема си, от което Шалиен изохка, а после започнах да опитвам от различните деликатеси, подготвени от раджата. Повечето бяха люти и много вкусни.
	— За да те гледаме как се храниш ли ни извика, о, велики Танар — попита Шалиен подигравателно. Явно бе забравила как ми се бе молила допреди малко.
	— Сънувах сън, докато бях в несвяст — отвърнах аз.
	— Радвам се, че този път не спа десет века, това щеше сериозно да ни забави.
	— Сънувах Ахназар — прекъснах забележките ѝ аз. — Не знаех, че е станал алкохолик.
	— Той винаги е обичал да си пийва, Танар, а в твое отсъствие няма кой да го ограничава. Нямах представа, че те е грижа за здравето му.
	— Това е обида за жречеството на Ксерекс.
	— Ти си го обучил, ти носиш отговорността за него.
	— Както и да е — смених темата аз, — Ахназар не бе сам. С него бе и Рикошец, макар да нямам представа как е могъл да прелети до Ксерекс толкова бързо.
	— Когато се налага, ние можем да прелитаме дори от свят на свят — каза Паладиус, — макар да предпочитаме употребата на кораби. В сравнение с това, разстоянието от тук до твоята страна не е толкова голямо.
	— Но ти вече не можеш да летиш?
	— След последния полет, не. Нямам гориво, с което да го направя. Аз изобщо не би трябвало да функционирам, ако не бе магията на Шалиен — обясни автоматонът.
	— Мога да ти дам от моята магия и да прелетим заедно, аз ще се превърна в дракон — казах аз. — Така ще спестим доста време.
	— Твърдо не — намеси се Шалиен. — Ако се превърнеш в дракон, всички ще разберат, че злият бог Танар се е върнал да помогне на своя жрец. Няма да те посрещнат добре.
	— Докога смяташ да криеш пробуждането ми, вещице? — попитах аз.
	— Докато се наложи. Ще трябва да ми се довериш за това. Имам план как да убедя хората, че си на наша страна, но той няма да ти хареса.
	— Аз не съм на ваша страна.
	— Планът ми включва и това — каза Шалиен. — Както и да е, откъде този порив да летиш?
	— Рикошец обеща на Ахназар, че няма нужда да се безпокои за нас, че е изпратил свой приятел, който да се погрижи за мен — отвърнах. — Паладиус, имаш ли представа за кого говори?
	Сините очи на мнимия рицар заблестяха.
	— О, да, имам. Но ако ми позволиш да перифразирам Рикошец, не трябва да се безпокоиш за него. Имам стари сметки за уреждане с въпросния, стига да е този, за когото си мисля. Когато той се появи, ще го оставите на мен.
	— И предполагам, че няма да можеш да ни кажеш нещо повече за него? — казах аз.
	— Опасявам се, че не, Танар. Може и да бъркам, а в такъв случай ще си се притеснявал излишно.
	— Този толкова ли е опасен? — не се сдържах аз.
	— Нямаш си представа колко! — потъмня светлината в очите на автоматона.
	— Малко безразсъдно ми се струва да не ни казваш нищо — подсмръкна Шалиен.
	— При цялото ми уважение, магьоснице, но вече те познавам твърде добре — отвърна Паладиус. — Ти ще искаш да изпиташ силите си срещу него и това няма да свърши добре за теб. Много добри автоматони направиха същата грешка и сега от тях не е останало нищо, освен старо желязо.
	— Защо ли имам чувството, че пазиш въпросния противник за себе си, Паладиус? — попита Шалиен.
	— Никога не съм твърдял, че съм перфектен — отвърна рицарят, — но искам да ме чуете внимателно. Не се занимавайте с този враг. Когато той се появи, ще ви кажа точно какво да правите и ще изпълнявате внимателно указанията ми.
	— Не си ли позволяваш твърде много? — повиших глас аз.
	— Понякога ме дразниш, Танар, но не искам да се разпаднеш на безволеви кълба божествена енергия, която господарят ми да получи наготово — отвърна Паладиус. — Поне този път ме послушай, а после прави, каквото знаеш.
	Погледите ни се срещнаха и накрая, макар и с нежелание, кимнах.
	— Хубаво тогава, ще го оставим на теб — изправих се аз. — Кога може да очакваме този твой приятел?
	— След като отплаваме — отвърна Паладиус.
	— Което е утре сутрин — каза Шалиен. — Да се подготвяме!

	* * *

	Отплавахме на тумбест търговски кораб, който щеше да пренесе килими и подправки до Ханвар, страната на омразната ми Вианна. Шалиен вече не можеше да скрие присъствието си, което раджата бе разкрил по зашеметяващ начин на целия град, когато ни извика за помощ на сина си — оказа се, че той бил чул за пристигането на магьосницата, още преди тя да ме намери, и бил пуснал съгледвачи, които да поискат помощта ѝ срещу джина Бафамас. Аз и Паладиус останахме сравнително анонимни, макар че мълвата за братята рицари с голяма сила се носеше из пристанището. Поне беше някакво прикритие.
	Нямах и представа, че то няма да издържи още дълго.


>	Глава седма
>	Пипалис

	Проблемите с нашето пътуване започнаха още първата вечер, след като излязохме в открито море и сетивата на морящите, в общи линии не много сложни хора, които лесно се изкушаваха, бяха атакувани от омайна песен, идваща от мистериозен, появил се от нищото остров.
	— Сирени — казах аз на Шалиен, докато екипажът на кораба загърби задълженията си и понечи да насочи нашия съд към острова, пред който имаше назъбени скали, които щяха да го направят на трески. Най-лошото бе, че въпреки божествеността ми, моите сетива също бяха притъпени от атаката на сирените и изпитвах не особено логичния порив да се метна зад борда и да заплувам към съществата с нежни гласове, макар да знаех, че те всъщност са чудовища.
	— Чух ги — каза Шалиен и изрече заклинание, при което в умовете ни се чу нещо като тътен, който заглуши песента на създанията.
	— Искаме да слушаме песента на сирените! — извика капитанът на кораба, дебел мъж, чиито очи бяха пълни с копнеж по омайните гласове.
	— Не може — отсече вещицата. — Сирените не са такива, каквито си ги представяте. Не бива да се вслушвате в тях.
	— Пусни ни да слушаме песента на морето! — развикаха се и останалите моряци.
	Тогава Паладиус приближи перилата на кораба, втренчи синия си поглед към далечния остров и изстреля два пронизващи лъча към него, които го взривиха на части. Сирените отново завиха, ала този път песента им не бе омайна. Крясъците им накараха моряците да настръхнат.
	— От друга страна, — каза капитанът, — може би сте права, милейди Шалиен.
	— Подозирах, че ще решиш нещо подобно — отвърна присмехулно магьосницата, а аз приближих Паладиус.
	— Как го правиш? — попитах аз. — Какво има в погледа ти? Аз умея да изстрелвам мълнии и пламъци, но нищо толкова разрушително.
	— Нарича се лазер — отвърна автоматонът. — Представлява много концентриран лъч светлина, но не мога да ти обясня, как да го направиш. Аз просто съм построен с такова вградено оръжие.
	Изсумтях недоволно.
	— Този, другият, Рикошец — попитах аз — той има ли същия лазер?
	— Има, но не е същият — отвърна Паладиус.
	— Каква е разликата? — попитах аз.
	— Неговият е червен.
	Почувствах се глупаво.
	Нощта след песента на сирените мина спокойно и аз дори реших да подремна, тъй като нощем нямаше как да тренираме с Паладиус, без да разбудим останалите. На следващия ден обаче Шалиен ме извади от унеса ми:
	— Ставай, имаме проблем!
	— Каква изненада — отвърнах подигравателно аз, но бързо забелязах, че платната на кораба се извиват, като от силен вятър.
	— Не ми казвай, че има ураган — направих гримаса иззад шлема си. — Тръгна ли да си играя с времето, после ще трябва да минат месеци, докато го оправя, така че да не изпаднем в нов ледников период.
	— Не е ураган — каза Паладиус, който гледаше нагоре. — Някаква огромна птица кръжи във въздуха. Мога да опитам да я поваля с лазерните си очи, но тогава може да се стовари върху кораба и да го направи на трески.
	— Птица Рок — изправих се аз нетърпеливо и потрих ръце. — Това ще е интересно.
	Шалиен твърде късно улови погледа ми.
	— Не се превръщай в…
	Но аз вече се превъплътих в образа на дракон и полетях с триумфален рев към гигантския орел, който кръжеше над кораба. Птицата ме посрещна с оглушителен писък и влезе в битка с мен, но от самото начало бе ясно, че няма особени шансове. Люспите ми бяха далеч по-твърди от нейната перушина, имах четири крака срещу само два за нея, а освен това бълвах и огън. Когато приключих с птицата Рок, внимателно отърсих трупа от перушината, опърлих го с пламъците и завлякох сочното тяло на палубата, като го поставих бавно и внимателно, така че да не съборя кораба, а след това отново приех формата на рицар с червеникава броня.
	— Ето — казах аз, много доволен от себе си. — Печено пиле!
	— Кой си ти? — гледаше ме обаче капитанът, пребледнял от ужас.
	— Мой племенник, който обича излишно да се фука с магията си — каза Шалиен, като ме гледаше кръвнишки. — Ще трябва да си поговорим с него.
	— Но според легендата в дракон се е превръщал… — започна един от моряците.
	— Танар, богът на ксерексите, така е — отвърна Шалиен. — Но като знаете коя съм, смятате ли, че бих пътувала доброволно с него?
	Моряците закимаха, а аз се подсмихнах зад шлема. Неслучайно хитрушата ми бе създала толкова главоболия навремето. Наистина бе съобразителна.
	— Е, — каза накрая капитанът — предполагам, че печеното пиле не е толкова зле.
	И така всички ядохме птица Рок през следващите дни, чието месо, трябва да ви кажа, не е никак лошо. През това бреме още няколко пъти бяхме нападнати от различни морски същества, за които се досетих, че са призовани от Ахназар. Сред тях имаше келпи, което е нещо като свирепи морски коне, няколко гигантски змиорки, които моряците напълно погрешно сметнаха за влечуги, както и една огромна скарида. Моите драконови изпълнения, съчетани с лазерния поглед на Паладиус и с магията на Шалиен обаче, опазиха кораба цял и невредим, макар капитанът да се тресеше от ужас. Бедният човечец никога не бе подозирал колко много чудовища има в морето и не можеше да разбере защо всички те нападат неговия кораб, макар да се досещаше, че причината е в нас, прекрасните му пътници.
	На втората седмица от пътуването ни обаче морето сякаш напълно се опразни. Не само, че не ни нападаха никакви чудовища, но и във водата нямаше никаква риба. Птицата Рок бе изядена, което означаваше, че моряците разчитат на своите запаси осолена храна, което ги направи кисели и сърдити. Аз бях озадачен от това, че в морето няма живот, а и не бе в стила на Ахназар да се отказва толкова лесно.
	— Смятам, че причината е в приятеля, за когото е споменал Рикошец в съня ти — каза Паладиус, когато го направих на въпрос.
	— Мисля, че е време да ни кажеш за какво става дума, приятелю — отвърна Шалиен и аз се намерих в конфузната ситуация да съм съгласен с магьосницата.
	— Добре тогава — кимна Паладиус. — Не исках да ви плаша, но пък е по-добре да сте подготвени. Като върховен палач на Тираниус, роботът Рикошец има цяла банда убийци около себе си, пасмина, която върши мръсната му работа. Най-брутален и могъщ измежду тях е Пипалис.
	— Който предполагам, че има пипала — направих гримаса аз. — Страшно изобретателни сте в имената си на Металия, не ще и дума.
	— Ние сме конструирани с предварителна идея с какво ще се занимаваме — отвърна Паладиус. — Оттам и имената ни. Нима това е толкова трудно за разбиране?
	— Карай нататък — отговорих. — Значи този робот има пипала и плува, така ли? Защо това трябва да ме плаши толкова? В нашите морета също има кракени, това е нещо като огромен калмар, даже съм изненадан, че Ахназар не ни пусна такъв на пътя. А и защо вие имате морски робот? Нали повърхността на Металия е от метал?
	— Живакът е течен метал, а на Металия има морета от него — отвърна Паладиус. — Пипалис живееше в дълбините на най-голямото от тях и макар в началото да бе създаден, за да изследва дъното му, скоро започна да напада пътуващите по повърхността му кораби, докато Рикошец не го привлече на своя страна с обещанията да убива, колкото си иска. Оттогава насам го използва за някои от най-мръсните си мисии. Помниш ли историята за живите кристали, която ти разказах? Пипалис срази техния бог, като го изтръгна от пиедестала му с пипалата си, изби народа му, а после го отведе пред ненаситния Тираниус да бъде изяден.
	— Отвратително — казах аз. — Колко точно е голямо това нещо?
	— На моя свят има кораби, пред които този е като обикновена лодка — каза Паладиус, — но Пипалис бе достатъчно огромен и силен, за да ги потопи на дъното на живачното море. Това нещо е богоубиец…
	Той снижи глас.
	— … Танар! Искам да стоиш настрана от него.
	— Но ако се превърна в дракон…
	— Ще бъдеш оплетен в пипалата му — довърши Паладиус. — Не, твоята задача ще е да пазиш кораба. Предполагам ще имаш свръхестествената сила за някаква защита на плавателния ни съд?
	— Естествено — отвърнах, — но тогава кой ще пази мен?
	— Шалиен — каза Паладиус, — ти ще следиш някое от пипалата да не се убие около спътника ни.
	Магьосницата сби устни, но кимна:
	— Много добре.
	— Не е добре — отвърнах аз, — нямам ѝ доверие.
	— Ако исках да ти се случи нещо, лично щях да се погрижа — каза отвратено магьосницата.
	В този момент морякът, който наблюдаваше морето пред нас, нададе истеричен писък и посочи нещо вляво на борд. Тримата се обърнахме настрани и аз се стъписах от това, което видях. От морето се издигна пипало с дебелината на бойна кула, направено от сияен блестящ метал, което завършваше с остриета, дълги като копия.
	— Сега! — обърна се към мен Паладиус. — Стабилизирай кораба и го опази от нападението!
	Водата около нас буквално закипя, а от нея изскочиха още метални пипала, които се наклониха към нас като рогата на огромни охлюви и ни загледаха с дулата, опасвани от остриетата на края им. Аз съсредоточих цялата си сила в това, корабът да не бъде преобърнат от появилите се огромни вълни, но скоро пред мен изскочи ново предизвикателство, тъй като водата под нас отстъпи пред някаква белезникава и слузеста субстанция, която хем изглеждаше течна, хем имаше очертания, които я оформяха като гигантска медуза, изпод чийто абажур блестяха злокобни изкуствени светлини. Да опазя кораба в равновесие върху нея си бе цяло предизвикателство, но скоро срещнах още едно препятствие, тъй като пипалата на чудовището изстреляха мощни лазерни лъчи, които щяха буквално да ни изпарят. Блокирах ги с магията си, като размахвах меча си в тяхна посока и ги отхвърлях обратно към морето или небето, но се чувствах, все едно някакъв колосален великан ме е настъпил и върти пета върху мен. Капки пот избиха по челото ми под шлема, което бе само физическото проявление на огромния натиск, на който бе подложена божествената ми същност. По-малки пипала, напомнящи водни змии, се изстреляха като камшици от водата към мен, но Шалиен застана на пътя им и удари с дръжката на копието си по палубата, а те паднаха като посечени. Лицето ѝ обаче бе изопнато от усилието и аз се зачудих още колко време може да издържи, докато медузестото изчадие под нас започна да изстрелва още и още метални въжета. Вероятно не по-дълго от мен, а аз вече бях паднал на едно коляно, смазан от тежестта на лазерните изстрели, на които ме подлагаше съществото от живачното море.
	— ПИПАЛИС! — изрева Паладиус и направи най-дръзкото и безумно нещо, което бях виждал през вековния си живот. Дори Дреймо не бе толкова смел. Рицарят скочи зад борда и докато падаше, прие истинския си вид, увеличавайки се до ръста на десетметров исполин с блестящи сини очи, който заби придобилия си също толкова колосални размери меч в слузестото тяло на медузата.
	От морето под нас се разнесе подигравателен кикот, а невъзможно дълбок глас отговори:
	— Паладиус… Колко дълго време чаках този миг!
	В този момент слузестата повърхност пред Паладиус се втечни напълно и той пропадна във вътрешността на чудовището, което в същото време ожесточи атаките си срещу нас. Металните въжета плющяха като бичове около Шалиен, която трябваше да скача и да се извива с вълшебното си копие, за да им попречи да стигнат до мен. Аз от своя страна вече се бях проснал по гръб, притиснат сякаш от цялата тежест на света, но продължавах да размахвам меча в посоките, от които идваха огромните лазерни лъчи и ги привличах като гръмоотвод, макар да имах чувството, че ще се разпадна под ударите им, че ще загубя собствената си същност и ще се превърна в безмозъчен енергиен остатък, който дори няма да се услади на Тираниус, владетеля, изпратил това непобедимо изчадие срещу мен. За контраатака не можех и да си помисля, а виждах, че е въпрос на време и Шалиен да падне. Магьосницата бе цялата плувнала в пот, а железните въжета профучаваха все по-близо до нея, вече стремящи се не просто да я заобиколят, за да ме докопат, но да я хванат и разкъсат.
	Атаката спря така рязко, както и започна. Внезапно светът под нас потръпна, пипалата се изпружиха нагоре и застинаха като стълбове, а по-малките метални въжета се плеснаха лениво на палубата, като водорасли, останали на плажа сред прилива. Огромното същество под нас започна да потъва, а от морето се подаде една огромна желязна ръка, която се смали, когато хвана перилата на кораба и издърпа Паладиус на борда.
	— Паладиус — изхриптя Шалиен задъхана, — какво стана…
	— После — отвърна автоматонът и приближи до мен. Аз си стоях по гръб, останал напълно без сили.
	— Добре ли си? — попита той.
	— Аз… ъъъх — успях само да отвърна, задъхан. Както може би се досещате, като бог в действителност нямах особено голяма нужда от въздух, ала по такъв начин изразявах изключителната умора от напрежението, на което бях подложен. Дори в битките си с другите богове, когато бях изхвърлен от Орикс, не бях усещал такъв пагубен натиск върху себе си.
	— Ъъъх — изпъшках отново в опит да кажа нещо по-смислено.
	— Не се мъчи да говориш — каза Паладиус. — Справи се добре в тази битка. Не бях допускал, че някой може да поеме толкова много огнева мощ. Шалиен, поздравления и за теб. Не бях виждал някой да се бие с такава бързина, дори специално конструираните за това скоростници на Металия.
	— А ти? — чух като в просъница гласа ѝ аз. — Как се справи с Пипалис?
	— Бях предугадил плана му, че ще опита да ме смачка и удави в силиконовото си тяло — отвърна той, като употреби прилагателно, което не познавах, — но аз разчитах на това и потънах навътре, като си проправих път с лазерния си поглед и стигнах до главния му процесор, това е нещо като мозъка на кибернетичните същества. Остана ми само да забия меча си във въпросния процесор и да изплувам от туловището му, за да не потъна с него.
	— Сигурен съм, че е било много по-трудно, отколкото го казваш. Длъжници сме ти — каза Шалиен и погледна изпитателно пукнатините по бронята му, от които пукаха искри.
	Аз исках да кажа нещо, но не можех. Макар изстрелите да бяха престанали, усещах натиска на лазерите му, все едно разкъсват тялото ми. Разбрах ужасната идея зад думите на Паладиус — за това как губя разсъдъка си и ставам безтелесен дух, лишен от спомени и идентичност. Усетих как ме залива ужас и започнах да треперя.
	— Ъх — успях само да простена в опита си да извикам за помощ.
	Шалиен ме погледна рязко.
	— Нещо не е наред! — каза бързо тя.
	— Пипалис е мъртъв — рече ми Паладиус. — Вече не може да те нарани.
	— Ах… — отвърнах и усетих, че ми причернява. Обхвана ме паника, тъй като бях сигурен, че това няма да е като изпадането ми в несвяст след като произнесох името на Бафамас или дори след като Шалиен ме удари с копието си. Чувствах тотален разпад на личността си, подир който нямаше да съществувам наистина, щях да бъда най-смътно усещане, без спомени и бъдеще, пленено във вечно настояще.
	— Не, Танар! — извика Шалиен и очите ѝ се разшириха. Явно разбираше какво става.
	— Танар, трябва да останеш с нас. Не заспивай. Съсредоточи се.
	Очертанията ми се замъглиха и приех обичайната си фигура на воина в архаична червена броня с шлем, оформен като череп. Той обаче се изхлузи от главата ми и разкри обезобразените ми черти. Отворих уста, но от нея потече само струйка Икор.
	— Помоли му се, Шалиен — каза Паладиус. — Това може да го закрепи. Помоли му се веднага.
	Видях, че магьосницата свива устни, но след това кръстосва ръце пред себе си и изрича:
	— Моля те, Танар, боже-дракон, първородни сине на Зерос и Рефея, не ни напускай. Моля те, остани с нас. Моля те, имаме нужда от закрилата ти.
	Молитвата ѝ сякаш ме събра наново, стабилизира мислите, усещанията и чувствата ми. Отново се почувствах себе си. Протегнах немощно ръка към шлема-череп, но Шалиен хвана ръката ми.
	— Стига.
	След това свали шала, който носеше на раменете си, и го уви около лицето ми.
	— Дишай. Усети слънцето на твоя свят върху теб.
	— Ъъх — започвах да се притеснявам, че лазерите на Пипалис са отнели възможността ми да комуникирам нормално. Нима щях да прекарам остатъка от вечността в нечленоразделно мучене?
	— Значи това наистина е Танар! — извика капитанът, макар на лицето му по-скоро да бе изписано объркване. Все пак ние бяхме защитили кораба му, а, съсредоточен върху нас, Пипалис не бе избил нито един от хората му.
	Изграчих нещо в отговор, което трябваше да е заповед да ми се поклонят, но просто нямах сили.
	— Аз ще оправя това — каза ми Шалиен, макар да видях, че и тя трепери от умора. Магьосницата се обърна към екипажа кюмаили и започна да им говори нещо, а аз опитах да се изправя.
	— Полека — каза ми Паладиус и ми помогна с желязната си ръка. — Какво стана?
	— Аз… щях да се разпадна от тази атака — успях да кажа накрая. — Чувствах, че от мен няма да остане нищо… истинско. Ще продължа да съществувам… но без да го осъзнавам.
	— Така Пипалис порази кристалния бог — каза Паладиус тъжно.
	Опитах да се изсмея, но вместо това изплюх още малко Икор.
	— Той… ме разби — можах само да кажа.
	— Справи се добре срещу него — поклати глава Паладиус. — Той бе станал много по-силен, отколкото го помнех. Не вярвах, че някой може да има такава артилерия, вградена в себе си, а още по-малко, че друг би могъл да удържи на обстрела ѝ.
	— Аз… — не знаех какво да кажа. Все още бях объркан и паникьосан, както не се бях чувствал никога досега. Внезапно си спомних един момент от божественото ми детство, когато бях решил, че от сенките, хвърляни от вечния огън на планината Орикс, ме гледа с проблясващи очи един от дяволите. Толкова се бях уплашил, че отидох при майка си Рефея разплакан, с молба за помощ.
	— Аз — не знаех какво говоря. — Мисля, че имам нужда от прегръдка.
	Сините очи на Паладиус заблестяха с особен блясък, бащински поглед, който с божествения си инстинкт усетих, че е давал на много свои другари на странния метален свят, от който идваше.
	— Добре, Танар — каза изненадващо нежно той. — Нека бъде прегръдка.
	Отпуснах се в металните му ръце и отново се почувствах малък, а след това заспах, но без страх, че ще изгубя себе си.


>	Глава осма
>	Акостираме

	Сънувах себе си, като дете. Още бях цял и невредим, макар и много по-малък. Тогава все още не исках да съм цар на боговете, макар да имах желание да командвам братята и сестрите си. Вианна и особено Дреймо не бяха очаровани от това. Специално с Дреймо имах множество проблеми. Този следобед например бях опитал да открадна чука, който използваше за работата си на ковач, и той го прие ненужно зле. Развика се толкова силно, че се парализирах, а после изтръгна чука от ръката ми и ме фрасна толкова силно, че от носа ми потече Икор. Отидох да се оплача на баща ни, Зерос, но той не пожела да вземе позиция и упрекна и двама ни, като обвини мен, че искам неща, които не притежавам, а него, че винаги реагира с насилие. Затова и сега стоях кисел пред огнището и си мечтаех да има кой да се застъпи за мен. Можех да отида и при мама, разбира се, но тя само щеше да ни запрегръща и да каже, че трябва да се сдобрим. А аз исках някого, който да покровителства мен и само мен.
	Огънят в камината на боговете изпука и аз инстинктивно погледнах към пламъците. От огъня бяха изхвърчали искри и застинаха за миг във въздуха, като очите на дявол, които се вторачиха в душата ми. Помня, че някога това много ме уплаши и ме накара все пак да изтичам при майка си, която по-късно ме отведе до огъня и ми каза, че в него няма нищо друго, освен пламъците, за голяма радост на Дреймо и Вианна, които се смяха за моя сметка.
	Но сега, когато видях огнените очи, просто се събудих.

	* * *

	Отворих очи и се озовах загледан в тавана на корабната каюта, в която Шалиен ни бе настанила двамата с Паладиус. През малкото ѝ прозорче навлизаше светлината на луната и по това разбрах, че навън е нощ.
	Автоматонът, както можете да предположите, стоеше изправен и аз първоначално предположих, че отново е застанал на пост, но после забелязах, че до него е опряно копието на Шалиен, което свети с лека светлина, а той нито се обръща към мен, нито ме поздравява.
	Изправих се полека-лека, макар все още да чувствах умора от обстрела на Пипалис, а след това приближих колебливо спътника си.
	— Паладиус? — повиках го тихо.
	Сините очи на автоматона проблеснаха за миг и после той каза със странен глас:
	— В момента Паладиус се презарежда. Моля, обадете се по-късно!
	Примигнах. После се загледах внимателно в Паладиус и видях, че от копието на Шалиен излиза мека светлина, която затваря пукнатините, оставени по бронята му от Пипалис. Явно все пак и този железен рицар спеше понякога, макар и рядко.
	Излязох от каютата, а после се качих горе на палубата. Няколко моряци отстъпиха трескаво от пътя ми, а аз се огледах и видях Шалиен, която стоеше на перилата на кораба. Повя бриз, който разроши червената ми коса, единственото нещо по главата ми, останало невредимо, след като кръвта на Леймар ме бе изпръскала.
	Приближих магьосницата. Измъчваха ме странни чувства. Винаги бях искал тя да ми се поклони и да започне да ми се моли. Бях изпитвал нужда да стана неин господар, но се бях провалил в това с гръм и трясък. Последните дни обаче тя на два пъти се бе обърнала към мен — и ако първия път можех да обясня това с желанието ѝ да спаси детето на раджата, вторият ме обърка, тъй като тя ми се помоли, за да ме спаси. Съзнавах, че вероятно това е, защото има нужда от мен, за да спре Тираниус, новия враг, който се бе появил в живота ѝ, но в същото време чувствах, че тя е изпълнила това, което бях искал от малък: някой да покровителства мен. Не знаех какво да мисля.
	— Ти ме спаси по време на битката с Пипалис — казах аз. — Благодаря.
	Шалиен не отговори, а остана загледана в морето. След това вдигна очи към нощното небе и посочи към една особено ярка звезда, която грееше със странна виолетова светлина.
	— Металия — каза тя.
	Последвах погледа ѝ, като усилих божествения си взор. Видях очертанията на истината, скривана от виолетовата светлина, че към нас приближава метална сфера, а нейде дълбоко в нея има някой, чийто неутолим глад отекваше дори до тук. Потреперах.
	— Ще го спра, Шалиен! — казах аз и добавих: — В крайна сметка не се борих толкова много да завладея този свят, за да го оставя в плен на някакъв, как го казваше Паладиус, робот.
	Шалиен се обърна към мен. Видях по лицето ѝ, че е много уморена и вероятно не е спала, за да остане на пост, докато ние, храбрите ѝ рицари, се възстановяваме. Въпреки това в този момент, осветена от лъчите на звездите, тя ми се видя изумително красива. Изпитах странния порив да помилвам сребърната ѝ коса, падаща около вечно младото лице. Имах чувството, че на допир ще е като коприна.
	— Шалът ти отива повече от шлема — каза тихо тя — вижда се косата ти.
	Обърках се. Защо ми казваше това?
	— В такъв случай ще го задържа — отвърнах, а после ми стана неловко и продължих. — Защо не идеш да поспиш? Струва ми се, че си доста уморена. Аз ще остана на пост.
	— Сигурен ли си, че си в състояние? — попита Шалиен.
	— Да — отвърнах, — аз съм бог, все пак. Ние се възстановяваме бързо.
	— Добре тогава — кимна Шалиен и прочетох в погледа ѝ благодарност. — Лека нощ, Танар.
	— Лека нощ, Шалиен — изпратих я аз с поглед, докато тя слизаше в долната палуба.
	А после се загледах в морето.

	* * *

	На следващия ден се събрахме за нещо като съвещание.
	— Добро утро на всички — каза Шалиен, явно отпочинала. — Добра работа свършихме вчера, особено ти, Паладиус.
	— Танар свърши голямата работа — поклати глава автоматонът. — Той пое върху себе си обстрела на противника, аз само се възползвах от това.
	— Важното е, че го направи, в противен случай сега щях да се рея като облак, без спомен за това кой съм — отвърнах. — Дори не знаех, че един бог може да бъде сполетян от такава съдба. Това е най-близкото нещо до смърт, което можем да изпитаме.
	— Мисля, че и двамата пропускате кой направи подвига на Танар възможен — усмихна се леко Шалиен.
	— Да — кимна Паладиус, — знаех, че имаш мистични сили, но не и че си толкова веща с тях, Шалиен.
	— Аз знаех — изсумтях аз, като си спомних битката ни при Трекерес, — но, както и да е, какво бе станало с теб снощи? Стоеше изправен, но когато те питах нещо, каза някаква безсмислица.
	— Когато трябва да почивам, аз не лягам, а просто се изключвам — отвърна Паладиус — и оставам някои функции, колкото да известя другите, че не съм умрял.
	— Звучи ми странно — отвърнах аз.
	— Това е, защото си спиритическо същество в органичен свят — заля ме с терминология Паладиус, — ако беше от Металия, нямаше да има нужда и да питаш.
	— Е, сигурно — отвърнах аз. — Ако се не лъжа, докато стигнем основния континент на Лекдария ще ни трябват още не повече от два дни. Мисля, че е време да решим какво трябва да правим. Предполагам, че най-просто ще е, ако се промъкнем до храма на Ахназар и го убием.
	— Мислех за това, но няма да се получи — поклати глава Шалиен.
	— Рикошец и неговите Биячи, двама роботи, с които не искаш да се запознаваш, ще го пазят като очите си, Танар — допълни Паладиус. — Дори тримата с Шалиен може да нямаме силите да ги надвием, а и не вярвам този Ахназар просто да ни чака да го убием.
	— Няма — кимнах аз. — Той има много жреци с посредствена магия, които обаче все ще доловят преминаването ни през Ксерекс и ще го предупредят. Освен това той вече ползва услугите на демонични духове.
	— Моля? — разшири очи Шалиен.
	— Не ти ли казах? — отвърнах. — Когато сънувах разговора му с Рикошец, което явно е някакво странно божествено умение, отключило се след пробуждането ми, той знаеше, че съм прогонил джина Бафамас от тялото на момчето Банали и намекна, че има и други такива приятели.
	— Всъщност, не ми каза — отвърна сковано Шалиен. — Това го прави много по-лош и безскрупулен противник, отколкото го мислех. Мисията ни става още по-трудна.
	— А каква всъщност е мисията ни? — попитах аз.
	— Ахназар се готви за нова голяма война със свободните народи на Лекдария — отвърна Шалиен. — Това, което не достигна на Ксерекс предния път, той смята да компенсира с роботи, а както ми казваш сега, и с дяволи.
	— Разбира се, Ахназар е воден за носа от Рикошец — допълни Паладиус. — Докато траят битките, Металия ще надвисне в небето над Лекдария, а Тираниус ще изсмуче всичката магия на вашата планета, освен че ще погълне Танар. После ще вземе и ресурсите ѝ за нашия свят.
	— А това ще унищожи света ни — поклати глава Шалиен. — Затова, преди Тираниус да дойде, трябва да сме решили проблема с Ахназар. Трябва да организираме защита, както по време на войната с теб, Танар, но този път ти ще си от другата страна.
	— И как ще стане това? — попитах аз. — Не вярвам много да ми се зарадват в Трекерес или в Ханвар.
	— Ще трябва да ми се довериш за това, Танар — каза Шалиен. — Аз съм добра приятелка на Елида, царицата на Ханвар, а тя ще ми повярва за теб, още повече че няма да е необходимо да огласяваме кой си със знамена.
	— Моряците ще се разприказват, Шалиен — казах аз.
	— Моряците винаги приказват, Танар — каза тя. — Разказът им за нашето пътуване обаче ще дойде в повече дори на кръчмарската публика.
	— Дори да си права, все някога ще трябва да разкрия кой съм, а ниганите няма да са доволни — отвърнах аз.
	— Нека първо стигнем до там — каза Шалиен. — Основната ни задача засега е да прекосим Ханвар и Шимбе без проблеми. Паладиус, имаш ли представа дали Рикошец или някой от бандитите му, които споменаваш така лаконично, може да ни очаква, както Пипалис?
	— Рикошец няма толкова силен играч, колкото Пипалис, освен, може би, Биячите — отвърна Паладиус.
	— Какво изчерпателно име — отбелязах саркастично аз.
	— Смятам обаче, че той ще ги пази за голямата бойна — не ми обърна внимание Паладиус. — Там, където силата не помага обаче, понякога хитростта е по-ефективна.
	— Чуваш ли, Танар — каза ми присмехулно Шалиен, а после се обърна отново към автоматона. — Можеш ли да ни кажеш нещо повече за хитрите спътници на Рикошец?
	— Трябва да знам нещо повече за страните, които посещаваме, за да мога да си направя изводите — рече Паладиус.
	— Ханвар е страна на моряци и приключенци — намесих се аз. — Горди, надменни и неприятни хора. Шимбе, от друга страна, са земеделци, които се стремят да изкарат максимално много пари от качественото жито, което произвеждат и изнасят за всички вражески страни.
	— Вражески? — не ме разбра Паладиус.
	— Има предвид, които не му се кланят — каза Шалиен. — Свободният свят. Опростено описание на база остаряла информация, но като цяло изненадващо вярно. Ханварците са достойни хора, шимбаните не са лоши, но не може да се разчита на тях, ако не усетят, че са в смъртна опасност.
	— В такъв случай слабото звено е Шимбе — каза Паладиус. — Доколкото познавам Рикошец, той ще изпрати Слухтарий там.
	— Слухтарий — подсмихнах се аз, — не мога… Имената на Металия ме убиват, Паладиус.
	— Не виждам нищо смешно, Танар — отвърна автоматонът. — Слухтарий е майстор шпионин, а когато се налага, и убиец. Щом на Лекдария има цяла една нация, която е меркантилна и разчита на износа на ресурси, той ще е там.
	— До Шимбе обаче има доста път — каза Шалиен. — Има ли някой, който би могъл да ни очаква в Ханвар?
	Паладиус се замисли.
	— Не мисля — отвърна той. — Принципно Рикошец има още един случай, убиец, който нанася удара си отдалеч и без да оставя следи…
	— Пак говориш загадъчно — обвини го Шалиен.
	— … но е много рано той да влезе в играта — довърши автоматонът. — Ханвар трябва да е сравнително безопасно място, освен ако Ахназар не прати още някое от местните чудовища, като птицата Рок.
	— Няма да стане — отвърна Шалиен. — Ханварците имат традиция да отглеждат герои, които избиват чудовищата, преди те да могат да завъдят колония в родината им. Даже Шимбе използват услугите им, ако се наложи. Така като гледам, може би наистина ще можем малко да си отдъхнем в Ханвар, което няма да се отрази зле и на трима ни.
	Двамата с Паладиус кимнахме. Действително битката с Пипалис не ни се бе отразила добре и имахме нужда от повече почивка. В дните, оставащи до пристигането ни на брега на Ханвар, наистина я и получихме, тъй като повече никакви същества не ни нападаха, нито по въздух, нито по вода.
	Така стигнахме до пристанището Сянис, основен търговски град на Ханвар, страната, почитаща омразната ми сестра Вианна.


>	Глава девета
>	Ханварската царица

	И така, най-накрая корабът ни стигна Ханвар. Втората ми най-омразна страна на света след Ниган. Пълна с горди и борбени хора.
	Мразя гордите и борбени хора.
	По време на историята на моите завоевания Ханвар бе втората страна, създавала ми най-големи главоболия, след Ниган. Родина на приключенци и мореплаватели, тя закриляше съседните Шимбе и Нера, като винаги изправяше армии от хоплити — това са тежковъоръжени пехотинци — срещу моите армии ксерекси и на всичко отгоре раждаше велики герои, които убиваха чудовищата, които някога изпращах срещу тъй наречените свободни народи.
	Всичко това означаваше, че в момента Ханвар е перфектната страна за мен, но аз не ѝ се зарадвах, когато слязох на пристанището ѝ, макар Шалиен да ме бе представила отново просто за неин придружител, един от двамата, освен Паладиус. Не ми харесаха хората, които гледаха гордо и с високо вдигната глава, все едно не биха се преклонили пред никого. Не ми допадаше прямотата, с която общуват помежду си, и пълното отсъствие на страхопочитание в маниерите им, дори към велика магьосница от тяхната кауза, каквато бе Шалиен. Стана ми неприятно, когато си помислих, че ще трябва да се боря за доверието им.
	Не се заседяхме много в пристанищния град Сянис, а и аз нямам желание да разправям много за него. Пренощувахме една нощ там, а Шалиен провери какви новини се носят от широкия свят. Ахназар, безсмъртния бог на ксерексите (от това негово описание едва не се задавих), струпваше огромни войски по границите с Ханвар и Ниган и макар все още да не нападаше, бе ясно, че едва ли теренът на ученията му е подбран случайно. Поне така разсъждаваха търговците, които срещнахме, а аз не можех да намеря слабо място в логиката им, колкото и да ми се искаше.
	След като напуснахме Сянис, Шалиен пое курс към столицата на царството, Агапа, където трябвало да се срещнем с царицата Елида. Аз не намирах това за необходимо, но Шалиен настояваше, а от краткото си съюзничество с нея бях научил, че тя обикновено получава това, което иска.
	Пътят до Агапа не бе кратък, но мина скучно и без премеждия, сякаш Ахназар и Рикошец още ближеха рани след загубата на колосалния Пипалис. Моите отсъстващи братя и сестри ми бяха свидетели, че аз самият бих бил покрусен, ако изгубех такъв съюзник.
	Поради това, че земите между градовете в Ханвар бяха сравнително пусти, двамата с Паладиус имахме време отново да поупражняваме бойните си умения. Бях леко потресен, когато при повторното ни кръстосване с мечове, автоматонът отново успя да ме надвие, въпреки бързината, с която бях усвоил хватките от първия му урок. Паладиус обясни, че има нива на трудност, които използва при обучението на по-млади автоматони, и при първата ни тренировка е използвал най-ниското. Не знаех дали да се възмущавам от това, или да се сърдя, че възприемат мен, безсмъртния бог-дракон, като млад автоматон.
	Освен с фехтовката, двамата започнахме и изпитателни битки с по-екзотичните ни сили, като аз си припомних как се мята светкавица по противник от ръката и от очите, как се издухва ураган през устата и колко бързо може да се превърнеш в дракон, атакувайки противника си. За мое нещастие, Паладиус се оказа извънредно държелив на почти всичко, което опитах, като само светкавиците го замайваха малко. От своя страна рицарят автоматон ме обогати с познанието за неговите протонни торпеда, силата на лазерните лъчи от очите му, които така и не успявах да възпроизведа, както и с тежестта на железните си пестници, които успяваха да ме превъртят и проснат във въздуха като палачинка в тигана на майстор готвач от Шимбе.
	На третия ден от пътя ни, Шалиен също благоволи да се включи в изпитанията ни, а аз с неприязън забелязах, че бойните ѝ умения никак не са отслабнали с годините. Тя имаше изключително силна магия, която съчетаваше с акробатичен боен стил, при който използваше копието, подобно на бойна тояга, която не един и два пъти ме халоса по главата. Не без известно задоволство обаче забелязах, че триковете ѝ не минават на рицаря от Металия, който поемаше заклинанията ѝ така, както гъбата попива вода, докато самата тя виждаше зор с лазерните му очи. В разгара на една от схватките, когато тримата се хвърлихме един срещу друг, Паладиус се увлече и посече една малка борова горичка наблизо с лъчите си, след което намалихме интензитета и реализма на тренировъчните си сражения.
	Най-после стигнахме и до столицата Агапа, добре укрепен град, на чиито порти ни очакваха самодоволни стражи.
	— Кои сте вие и по каква работа сте дошли тук? — попита един от тях високомерно.
	— Сляп ли си или глупав, войниче — попита Шалиен, — та не можеш да ме разпознаеш?
	Стражът, който до този момент бе зает с това да вири носа си, забеляза сребърните ѝ коси, падащи около младото лице, и след това осъзна колко здраво е загазил.
	— Много, много съжалявам, почитаема магьоснице — каза той. — Разбира се, веднага заповядайте в нашия скромен град…
	— Няма да се разминеш с това — безмилостно каза Шалиен. — Прати вестоносец до Елида. Нека той ѝ предаде, че очакваме каляска, която да ни отведе до двореца.
	Войникът отдаде чест и изпълни заповедта ѝ, а ние изгубихме един час в това да се правим на важни. Въпреки това аз не осъждах Шалиен за това поведение. Обикновените хорица твърде често забравяха къде живеят и бе хубаво от време на време да се напомня къде им е мястото.
	Каляската дойде след час и тримата се настанихме в нея, макар да съчувствах на четирите коня, които трябваше да теглят Паладиус. Теглото му, трябва да се признае, намаляваше по някакъв чудодеен начин, когато той се движеше в мнимата си фигура на рицар — опита се да ми го обясни с нещо, което нарече молекулярна формула на теглото и обема — ала от изчисленията, които ми представи, усетих как отново губя себе си като под напора на Пипалис и се отказах да го слушам. Въпреки това той си оставаше твърде тежък и затова пратих наум малко божествена сила на четирите кончета, за да не издъхнат от усилието.
	— Добре измислено, Танар — каза Шалиен, докато ме гледаше, а след това усетих как използва магията си, за да укрепи колесницата, на която се возехме. Тя също не бе предвидена да носи автоматони от железни светове.
	Накрая стигнахме до двореца и бяхме посрещнати от царица Елида, стройна русокоса жена на средна възраст, която разпери ръце при вида на Шалиен.
	— Толкова ми липсваше, скъпа приятелко! — каза тя и прегърна вълшебницата. — Много имаме да си приказваме, но преди това, би ли могла да представиш джентълмените, с които пътуваш?
	Шалиен махна с ръка на стражите около владетелката да се отдалечат, а после отговори:
	— Рицарят в сребърна броня е Паладиус. Той идва от друг свят и знае повече за металните приятели на Ахназар. Червенокосият, който носи шала ми на лицето си, всъщност е Танар, богът дракон на Ксерекс.
	Лицето на Елида се изопна, когато ме видя.
	— Бих искала да те посрещна с добре дошъл, ала не мога, убиецо! — изсъска ми тя. — Шалиен ме бе предупредила за това, че възнамерява да те измъкне от ступора ти, а аз още тогава ѝ казах, че е лоша идея. Ахназар ни е предостатъчен.
	— И аз се радвам да ви видя — отговорих, като прикрих раздразнението си от тирадата ѝ с престорено отегчение. Тя обаче вече не ми обръщаше внимание.
	— А вие, благородни рицарю, сте добре дошъл! — усмихна се Елида. — Надявам се наистина да може да ни кажете нещо повече за новите приятели на Ахназар, както и разумен начин да се справим с тях, без да зависим от Танар.
	— Танар е единственият начин да се оправим с тях — отвърна Паладиус. — Той вече доказа качествата си в битка, затова мисля, че трябва да оставим миналото зад гърба ни.
	— Надявам се осъзнавате, че това е трудно за страна като Ханвар, която е страдала много от Ксерекс, както в миналото, когато неин бог бе Танар, така и днес, когато покровител им е ученикът му Ахназар — помръкна усмивката на царицата.
	— Противникът, който идва към вас от звездата на гибелта, е далеч по-опасен, господарке! — рече Паладиус. — Няма да е зле да запомните това.
	— Много отрано започнахме с политиката — каза Шалиен, — още преди да сме си сипали по чаша вино. Моля те, Елида, нека първо влезем в двореца. Ще оценя и ако имаш хубава баня. Моите приятели не са съвсем хора и може би нямат такива проблеми, но аз имам нужда от малко освежаване.
	— То и аз не бих отказал — рекох, понеже обичах да се къпя.
	— Но не съм ти предлагала — отряза ме Елида, а след това се усмихна на Шалиен. — Разбира се, скъпа. Сега ще извикам слугите да ти загреят вода. Приятелите ти ще настаним в стая за гости.
	И тя ни погледна кръвнишки, за да сме наясно, че само заради Шалиен още не е насъскала войниците си срещу нас или по-скоро срещу мен. На мен това ми се стори като празен жест, тъй като дори да го бе сторила, аз можех да ги избия с лекота, дори сред тях да имаше някой чародей с познания за магията. В последните няколко дни обаче започвах да изпадам в неудобна ситуация — под влиянието на Паладиус се възприемах едва ли не като млад автоматон, а него — за мой учител, когото не бива да разочаровам. Това, разбира се, бе абсурдно и аз се борех с него на съзнателно ниво, ала подсъзнанието ме предаваше подло и поради това се въздържах от това да изливам гнева си върху смъртните, които срещахме.
	Въпреки това трябва да кажа, че Елида наистина изпита максимално търпението ми, тъй като ни настани в нещо като детска стая, където не можех да легна, освен ако не пожелаех да се смаля, а възприемах това като унизително. Паладиус нямаше проблеми, тъй като можеше да стои часове наред изправен като истукан, но аз вече започвах сериозно да се дразня на нахалната царица на ханварите.
	Шалиен се къпа дълго и убедително, но накрая в детската стая се появи войник, който ни повика за вечеря. Тръгнахме по петите му, като той ни отведе през поредица от коридори. Докато вървяхме, забелязах, че той нервно се оглежда напред-назад.
	— Да не би да се боите от неприятел? — попита Паладиус, който явно също бе преценил ситуацията на око.
	— Не… може би — отвърна войникът. — Забранено ми е да говоря за това.
	— Че какво толкова може да има за криене? — попитах аз.
	— Царицата ще ме скалпира, ако кажа — отвърна той, а нямах повече време да го разпитвам, тъй като стигнахме до тронната зала. Вътре имаше голяма маса, отрупана с храни, а на нея вече седяха Елида и Шалиен, които си бъбреха на чаша вино.
	— Здравей, рицарю! — каза царицата на Паладиус. — Заповядай, хапни си.
	— Благодаря за поканата, но аз не се храня, владетелко, а и столовете ви едва ли ще ме издържат.
	— Как така не се храниш? — ококори очи Елида.
	— Зареждам се — отвърна Паладиус — с електричество, ала вашата цивилизация все още не го е открила, така че и спиритическата енергия, която наричате магия, ми върши работа.
	— О, така ли? — попита Елида и ме погледна враждебно. — В такъв случай ти нахрани рицаря!
	— Не приемам заповеди от теб, смъртна жено! — отвърнах аз и свъсих вежди.
	— Няма нужда от това — намеси се Шалиен. — Елида, поведението ти не ми помага. Познаваш ме от малка така, както ме познаваха баща ти, а преди него и баба ти. Не бих извикала Танар, ако смятах, че има друг начин. Постарай се да не влизаш в спорове с него.
	— Послушай съвета ѝ, Елида — казах подигравателно. — Да не вземе да ти се случи нещо.
	— А ти от своя страна — погледна ме Шалиен, — ще трябва да имаш предвид, че вековете кръвопролития в твоя чест са ти създали доста врагове, така че го раздавай по-скромно.
	— Пред смъртни? — избухнах. — Никога!
	— Мисля, че трябва да се успокоим — намеси се Паладиус. — Аз се зареждам рядко, владетелко. Наскоро Шалиен стори това с копието си. Нямам нужда от магия в момента и предпочитам да остана прав на пост около масата.
	— Аз обаче ще седна и ще опитам от храната ви — казах, издърпах един стол и се настаних пред една печена пуйка, която се заех да разкъсвам с голи ръце.
	— Яж, дано пукнеш! — процеди царицата на Агапа.
	— Моля? — погледнах я аз.
	— Стига! — извика Шалиен. — Какво не е наред, Елида? Темпераментът ти е добре известен на целия свят, но никога не си се славила като глупава.
	— Ами геополитическата обстановка изопва нервите — отвърна царицата. — Ахназар, ученикът и наследник на Танар, се готви за война, а армиите му нямат чет, дори да не броим слуховете за железни великани, които шпионите ми докладват. И сякаш това не стига, но Шимбе се огъва.
	— Шимбе се огъва? — намръщи се Шалиен. — Как така?
	— Техният владетел казва, че е време да заровим враждите от миналото и да признаем Ахназар за върховен бог. И без това, казва той, другите богове са замлъкнали, твърдение, с което не мога да не се съглася, макар да не вярвам ученикът на Танар да е виновен.
	— Не е — каза тихо Паладиус.
	Елида го изгледа рязко, а после продължи:
	— Не само това, шпионите ми твърдят, че шимбанският княз е под влиянието на мистериозен съветник, гърбав брониран боец с метални змии и птици, които се кланят на волята му.
	— Слухтарий — каза Паладиус.
	— Знаете кой е той? — отново се изненада царицата. — Какво всъщност става тук?
	— Светът свършва, Елида — отвърна Шалиен. — Става дума за нещо много по-голямо от войните с Танар и Ахназар. Звездата на гибелта, която изгря в небето над Лекдария? Това е железен свят, от който идват великаните, забелязани от шпионите ти. Този свят се владее от деспот, който заробва боговете и извлича силите им, за да пресича небесния безкрай. Заради него боговете ни са замлъкнали. Само Танар е останал невредим, защото го поразих в битката при Трекерес преди 999 години. Затова и го съживих. Никой друг не би имал силата да се изправи срещу властелина от звездата на гибелта.
	Елида остана загледана в Шалиен, отвори уста, а после отново я затвори. Най-накрая каза:
	— От всеки друг бих приела тази история за бълнуванията на луд, но от теб… смятам, че са самата истина. Само ми кажи…
	Тя погледна към Паладиус.
	— Този воин? Той също е от железния свят, нали?
	— Точно така, владетелко — отвърна автоматонът. — Векове наред се боря с тиранина, погълнал в себе си Желязната душа, живителната сила, която е създала моя вид. В Танар виждам надежда за първи път през тези векове. Затова е нужно да се обединим…
	В този момент вратата на тронната зала се отвори с трясък и един слуга дойде пребледнял.
	— Ваше величество! Трагедия! Една от прислужниците се е обесила в спалнята си!
	Елида пребледня като платно, а после попита шепнешком:
	— Коя?
	— Мирада, господарке — отвърна слугата и видях, че с мъка сдържа сълзите си. — Тя бе само на четиринайсет…
	Ръцете на Елида започнаха да треперят. Аз не виждах голяма драма в гибелта на някакво смъртно момиче, но предателският инстинкт на млад автоматон отново се събуди в мен и не изразих това си мнение в коментар, за да не взема да разочаровам Паладиус.
	— Какво става тук, Елида? — попита Шалиен. — Всички в двореца сте на нокти. Това не може да е само заради геополитиката.
	— О, Шалиен! — внезапно се разрида Елида. — Направих ужасна грешка.


>	Глава десета
>	Мъртъвци и отражения

	— Имаш предвид, освен очевидното неуважение, което демонстрираш към моя милост? — отвърнах. — Впечатляващо.
	Шалиен ме погледна лошо. Отвърнах на погледа ѝ. Паладиус ме изгледа критично. Сведох глава.
	— Какво е станало, миличка? — попита Шалиен.
	— Знаеш, че никога не преживях смъртта на моя Тимоней — отвърна Елида.
	— Знам — отвърна тихо Шалиен, — той бе велик герой и достоен мъж, царице. Няма нищо срамно в скръбта ти на вдовица.
	— Но аз не можех да се примиря с това, че си отиде, Шалиен — вдигна мокрите си от сълзи очи Елида, а после изсъска към мен. — Убит от ксерекси! В гръб! Със стрела! Както подхожда на страхливци!
	— Мисля, че гневът ти трябва да е насочен към Ахназар — отговорих, — по това време аз спях.
	Елида понечи да отвърне нещо, ала Шалиен я прекъсна:
	— Да не се отклоняваме! Каза, че си направила грешка. Каква по-точно?
	Царицата въздъхна.
	— Шалиен, помниш ли какво те попитах, когато ми донесоха тялото на любимия?
	— Да, а аз ти казах, че е невъзможно! — отвърна магьосницата. — Смъртта е граница, през която е забранено да преминаваме.
	— Но Мирада, момичето, което се самоуби… Тя също имаше магия. Каза ми, че грешиш, че мога да върна любимия си… донякъде.
	— Какво си направила? — пое си рязко дъх Шалиен.
	— Мирада ми предложи да извикаме съпруга ми със спиритическа дъска — продължи уморено Елида — пред огледало. Трябва да ме разбереш, Шалиен. Тимоней ми липсваше много.
	— Не е трябвало да правиш такова нещо — поклати глава Шалиен.
	— Толкова исках да го видя! — каза Елида. — Мирада каза, че е възможно. Че няма да се случи нищо лошо. Извиках го и той се появи от другата страна на огледалото, толкова красив, колкото го помнех. Каза ми, че трябва да му разреша да остане и така ще бъдем заедно. Завинаги.
	— И ти си се съгласила? — попита я Шалиен.
	— Какво можех да сторя? Видът на Тимоней ме заплени. Не знаех какво си докарвам на главата. В началото мъжът ми идваше нощем, лягаше до мен, милваше ме. Денем изчезваше, макар понякога да го виждах с крайчеца на окото си в огледала или повърхности, пълни с отражения, вода, метал… Но после се промени. Стана груб. Поиска ме като жена, въпреки че бе мъртъв. Уплаших се и отказах. Тогава той се дръпна и се измени, почерня, а от главата му изникнаха рога.
	— Субдименционален паразит — каза Паладиус.
	— Какво? — вдигна очи Елида.
	— Дявол — рекох аз.
	Царицата си пое рязко дъх.
	— Не може да е истина.
	— Опасявам се, че може, Елида! — отвърна Шалиен. — Както казах, смъртта е граница, през която не може да преминаваме. Не бива и да опитваме, тъй като така привличаме нежеланото внимание на демонични духове, които се хранят от емоциите ни и от самите нас. Твоят Тимоней никога не се е връщал наистина. Била си измамена от дявол.
	— Тя лъже, скъпа! — долетя непознат глас, а Елида се извърна и изпищя. От излъскания като огледало щит, който висеше на стената, ни гледаше красив мъж с къдрави коса и брада. Той имаше кафяви очи, които трябваше да са топли, ала аз прочетох в тях неизразима злост и потръпнах.
	— Тя иска да ни раздели — каза мъжът. — Завижда на щастието ни, тъй като нейният любим е бил убит преди хилядолетия от оногова, когото е поканила в дома ни.
	— Тимоней… — отвори уста Елида, но Шалиен бе скочила на крака.
	— Млъкни!
	— Но защо, Шалиен? — обърна се към нея Тимоней. — Мигар не казвам истината? Мигар Танар не уби твоя възлюбен Кимарак малко преди битката при Трекерес? Мигар гневът не ти даде сила да надвиеш бога-дракон тогава? Мигар…
	Лицето на Тимоней се изкриви в подигравателна усмивка.
	— Мигар не съживи Танар, за да изпълниш с него празнотата, която смъртта на Кимарак остави в живота ти?
	— МЛЪКНИ! — повиши глас Шалиен, почервеняла от яд и унижение, изгубила самоконтрол. Аз самият бях като замаян. Помнех сър Кимарак, първия рицар на Трекерес, ала не знаех, че двамата с Шалиен са били влюбени. Не разбирах последните думи на демона. Какво искаше да каже той?
	— Присъствието ти тук е нежелано, паразите — намеси се Паладиус и сините му очи заблестяха.
	— А мигар твоето е желано, железни рицарю? — обърна се към него Тимоней. — С какво си ти по-различен от съюзниците на Ахназар? Мигар си дошъл на Лекдария зарад нея, а не зарад твоя свят и твоята власт над него? Мигар не можем да се досетим, кой би овладял Металия, ако кралят тиран и неговите велможи паднат от власт?
	— Достатъчно — повиши глас и Паладиус, а цветът на очите му потъмня до виолетово. Той изстреля лазери към щита, ала енергията отскочи от него без никакъв проблем.
	— А какво да кажем за теб, Танар, смешно малко богче, изхвърлено първо от планината на безсмъртните, а после и от собствената си родина? — насочи погледа си към мен Тимоней. — За какво се пробуди, ако не, за да умреш? Пипалис бе само началото, трябва да знаеш, най-глупавият измежду служителите на железния тиран. Следващите няма да те пожалят.
	— КАК СМЕЕШ ДА МИ ГОВОРИШ ТАКА, ЖАЛЪК ДЕМОНЕ! — изкрещях аз, обладан от ярост. — Мислиш, че си много велик със своите фокуси на медиум? Нека видим кой си всъщност! Разкрий истинския си лик, Тимоней!
	Мъжът направи гримаса и в следващия момент кожата му почерня, а очите — пожълтяха. Къдравата му коса се превърна в рунтава козина, а от нея се надигнаха криви овнешки рога. Устата му се изпълни с жълти и грозни зъби, подобни на изпочупени кости.
	Значи все още имаш от прежната си сила, прошепна демонът в ума ми, макар от устата, която бе отворил, излезе само злокобно блеене. Уверявам те обаче, че няма да можеш да победиш себе си. Никой от вас не може.
	Демонът отстъпи настрана от повърхността на щита и ние се загледахме в собствените си отражения, които обаче не повтаряха движенията ни. Моето копие изскочи от повърхността на щита в тронната зала и веднага се превърна в огромен дракон, покрит с червени люспи, с пламъци, излизащи на огнени езици от устата му, със змийски очи и дъх на сяра, излизащ на талази от него. Никога не се бях виждал отстрани и не можех да повярвам колко злокобен изглеждам. Щях да се възхитя на себе си, ако не бях парализиран от ужас.
	До моето второ „аз“ пристъпи двойникът на Паладиус, който започна да расте застрашително, докато не стигна тавана на тронната зала и не се приведе като маймуна, за да се побере във вътрешността ѝ. Очите му сияеха в ярко виолетово, изпускащи невидими лъчения, които инстинктивно осъзнах, че са смъртоносни за формите на живот от нашия свят.
	Помежду им напред пристъпи близначката на Шалиен, с лице, изкривено от подигравателна усмивка, и копие, от което капеше кръв.
	— Може би аз трябваше да пристъпя напред, за да свърша това, което ти не можа, сестричке — каза отражението, — да убия слабака Танар и да отмъстя за любимия ни. Как можа да го предадеш?
	— Шалиен — отвори уста царицата, но вълшебницата поклати глава, възвърнала самообладание.
	— Трикове — каза тя. — Това са само измамни трикове. Демоне, ти си господар единствено на илюзиите.
	— Дали е така наистина? — отвърна дяволът, появил се отново на повърхността на щита. — Нека проверим. Убийте ги!
	— Не се отбранявайте! — каза бързо Шалиен. — Не отвръщайте на ударите им! Не вярвайте в тях! Това ще ги направи истински.
	Паладиус послушно сведе меча си, а очите му отново блеснаха в синьо.
	— Твоите думи са лъжливи, паразите! — каза той. — Всичко, което правя, е заради моя свят и ако го поведа, ще бъде само заради неговото, а не заради моето добруване.
	На мен не ми бе толкова лесно. Драконът си пое дълбоко въздух и имах чувството, че ще ме изпепели със собствената ми мощ. Но се вкопчих в гордостта си. Щом Шалиен и Паладиус можеха нещо, аз също трябваше да се справя.
	— Махни се от очите ми, отражение — изсъсках аз.
	Драконът изрева и издиша към мен колосална струя пламъци в същия момент, в който фалшивият Паладиус активира лазерните си очи към истинския, а отражението на Шалиен запрати кървавото си копие към вълшебницата.
	Притворих очи и в следващия момент се чу колосален трясък като от счупено огледало, а образите, излезли от щита, се разпаднаха на прах, която изчезна, още преди да падне на пода.
	— Твоята игра приключи, дяволе! — каза Шалиен. — И между другото, не се опитвай да разгадаваш женското сърце. Не ти се отдава.
	Демонът изсъска яростно от повърхността на щита.
	— Вече можеш да си ходиш, паразите! — рече Паладиус. — Нямаш власт над нас.
	— Тук грешиш, роботе! — изсмя се внезапно черното същество и посочи царицата на Ханвар. — Мирада и Елида ме призоваха сами и ми принадлежат по право. Вече взех едната. Сега ще прибера и другата!
	Владетелката на Агапа внезапно полетя към щита, а ръцете на дявола излязоха от него и се вкопчиха в раменете и с мръсните си нокти.
	— Моя, само моя, Елида! — облиза се похотливо дяволът. — Не ми казвай, че съм ти липсвал заради друго. Сега ще прекараме заедно цяла вечност, както ти обещах!
	— Направи нещо! — обърна се към мен Паладиус.
	— Аз? — отвърнах. — Но защо аз?
	— Ти си бог, Танар — извика Шалиен, — дръж се като такъв! Опрости я!
	— Но защо? Тя ме мрази!
	— Танар — каза Паладиус с плътния си металически глас. Направих гримаса. Отново ме караше да се чувствам като млад автоматон.
	— Побързай! — изкрещя Шалиен.
	Тялото на Елида вече бе потънало наполовина в щита.
	— Демоне — извиках аз, — аз съм бог. Моята власт е над твоята. Опрощавам греха на Елида.
	— Но защо? — изкриви лице дяволът. — Защо опрощаваш греха на някого, който е твой враг?
	— Нямам намерение да ти давам обяснения — отвърнах, най-вече защото нямах такива. — Пусни я!
	Демонът пусна Елида и тя падна обратно на пода в истинския свят, разрешена и ужасена.
	— Името ти — вирнах брадичка аз. — Истинското ти име, а не фалшивото.
	— Толкова ли държиш да го чуеш? — озъби се дяволът — хубаво тогава. ВЕСТЕЛБАБ!
	Прокълнатото име отекна като камбана в тронната зала и аз паднах на колене. Икор покапа от носа ми.
	— Вестелбаб — отекна гласът на Шалиен, — махни се от този дом и никога повече не нахлувай в него.
	Изчадието нададе протяжен писък, а после се оттече от щита като мръсна пяна в нищото.
	— Добре ли си? — попита Паладиус, като се приведе към мен.
	Аз се огледах, доста замаян.
	— Справих ли се? — попитах.
	— Доста задоволително, Танар — отвърна Шалиен, а очите ѝ заблестяха странно.
	— Страхотно — отвърнах аз и отново припаднах.
	Ставаше ми навик.


>	Глава единадесета
>	Обещават ми още неприятности

	С моя късмет, пак засънувах. Това ставаше наистина дразнещо. Сънят бе измислен от баща ми за възстановяване и покой, не за пророчески видения. Почти сигурен съм, че те бяха идея на майка ми. Рефея обичаше да помага на останалите, все едно дали те искат помощта ѝ, или не.
	Отново се озовах в храма на Ахназар, който всъщност трябваше да бъде мой. Моят някогашен ученик трепереше от нерви и целият се бе залял с вино. Почти можех да усетя аромата на джибри, който се носеше от него.
	— Моят бог напредва, Рикошец! — извика той пронизително. — Втори дявол е бил прогонен по волята му!
	— Аз те предупредих, че не може да се разчита на субдименционалните паразити — отвърна черният метален гигант и сви огромните си рамене.
	— Колко нахално от твоя страна — изсъска Ахназар. — Гигантската ти медуза не направи нищо повече.
	Желязното лице на Рикошец, напомнящо рицарска маска, бе напълно безизразно за мен, но можех да се закълна, че долавям раздразнение в червените му очи.
	— Пипалис бе могъщ, но глупав слуга, Ахназар. Нека все пак не забравяме какъв резултат имаха твоите нападения с птицата Рок и сирените. Моят робот почти успя.
	— Ключовата дума е почти, Рикошец. Почти не ми върши никаква работа. Почти означава, че учителят ми идва за мен. Театърът с това, че съм бог, минава пред простодушните ксерекси, но реално нямам силите да го спра… или поне не още.
	— Ето какво ще направим, Ахназар — каза Рикошец. — Сега ще се обадим на нашия приятел в Шимбе и ще се успокоиш, че всичко върви по план.
	Черният робот измъкна някакво устройство от процеп в тялото си, който се отвори със съскане, а после натисна копче по него. Устройството хвърли лъч светлина, който оформи образ на нещо като гърбав железен човек, сив като есенно небе и с метални пластини, които хвърчаха с жужащ звук около него.
	— Слухтарий — каза Рикошец.
	Роботът шпионин се занимаваше с някаква писмена работа, като попълваше няколко пергамента с метални пипала, излизащи от гърба му и натопени по върховете в мастило.
	— Здравей, Рикошец — отвърна Слухтарий. — Трябва да ти кажа, че понякога назадничавите технологии на този органичен свят поставят нервните ми рецептори на върховно изпитание. Как вървят нещата при теб?
	— Недобре! — намеси се Ахназар и гаврътна един бокал вино, все едно е детско сокче. — Танар, богът дракон на Ксерекс, сразява нашите съюзници, а вашият Пипалис не направи нищо!
	Слухтарий спря да пише и вдигна грозната си буцеста глава, приличаща на необработено парче желязо, към жреца.
	— Пипалис се е провалил? — попита той и по лицето му заблестяха чифт зеленикави очи.
	— Паладиус го уби, за съжаление — отвърна Рикошец. — Старият глупак се опитал да го смачка със силиконовата си маса и предателят е проникнал до главния му процесор с лазерния си поглед. Умрял е мигновено.
	Слухтарий отново се зае с документите си.
	— Всичко това ми напомня на добрите стари времена, Рикошец. Господарят ни изпраща да свършим някаква работа, аз се справям отлично, а ти успяваш да оплескаш нещата.
	— Ти пък какво толкова си направил? — повиши глас Рикошец.
	— Князът на Шимбе е изпяло под контрола ми — отвърна шпионинът. — Няма да повярваш колко примитивна е икономиката на тази дупка, Рикошец. Няколко елементарни предложения позволиха да направим целия запад зависим от доставките ни на жито. Това е ресурсът, с който органичните се хранят. Казвам, в случай че не си си направил труда да прочетеш брифинга ми.
	— Недей да пъстрееш, Слухтарий — отвърна Рикошец.
	— Дори да вземем цялото жито на света, това няма да спре бога дракон! — извика пискливо Ахназар.
	— Но ще спре армиите му, жрецо! — отвърна Слухтарий. — Те все пак трябва да ядат нещо, но няма да има какво. Само след седмица цялото жито на Шимбе ще замине за Ксерекс.
	— Но за какво ни е, ние си имаме нивя и храна? — възкликна Ахназар.
	Слухтарий вдигна една от хуманоидните си железни ръце и опря челото си в нея, все едно не може да повярва колко тъп е жрецът ми. Трябва да призная, че го разбирах перфектно.
	— Идеята не е ние да имаме хляб, Ахназар — обясни търпеливо роботът. — Идеята е те да нямат. Така ще гладуват и ще бъдат принудени да се предадат пред армиите ти, без изобщо да влизаме във военни действия.
	— О! — каза Ахназар и се замисли, като реши да помогне на процеса с още един бокал вино.
	— Добър план, Слухтарий, но има един малък недостатък — каза Рикошец. — Паладиус идва към теб заедно с местното богче и вещицата, за която ни предупреди Ахназар. Те вече спряха Пипалис, както и някои интересни организми от местната фауна, да не споменавам субдименционалните паразити.
	— Субдименционалните паразити са безтелесни и безобидни, освен ако не си толкова глупав, че да ги допуснеш в себе си — отвърна Слухтарий. — За жалост, глупостта е често срещано явление в този свят. Що се отнася до Паладиус, бъди спокоен. Векове наред чакам срещата си с него и имам точната рецепта, с която да се справя с него.
	— Бъди внимателен, Слухтарий! — предупреди го Рикошец. — Пипалис мислеше същото, а сега останките от него ръждясват на морското дъно. Ако кажеш, ще долетя до Шимбе. Тъкмо и двамата ще се позабавляваме.
	— Категорично не! — каза Слухтарий. — Ти имаш навика да проваляш работата. Остави стария ни познат на мен. Аз не съм Пипалис и няма да те разочаровам.
	— Ами Танар? — вдигна очи Ахназар. — Той е бог, нали се сещаш? Безсмъртно етерно същество, придобило плът и кръв.
	— Имам нещо точно като за бог — присмехулно проблеснаха зелените очи на Ахназар. — Пий си питието и не си натоварвай ума с такива неща, жрецо.
	Ахназар се облегна на трона си и отпи още малко от виното си, след което премлясна.
	— Имам една молба към теб — каза той.
	— Да чуем? — отвърна роботът шпионин.
	— Шалиен е красива жена и бих се зарадвал на компанията ѝ. Хвани я жива, ако ти е възможно.
	— Мисля, че ще може да се уреди — отвърна Слухтарий и избухна в грозен кикот.
	След това се събудих.

	* * *

	Веднага щом се събудих, оцених предимството на това да спасяваш царици. Намирах се на огромно легло в още по-огромна стая, с прозорец, през който влизаха слънчевите лъчи. Бях си в бронята и с шала, но въпреки това оценявах жеста. Прецених, че ако ще спасявам хора, е добре те да са по-имотни, като сина на раджата или царицата, тъй като така те имат възможност да благодарят за оказаната им чест.
	Изправих се и видях, че до леглото има малка масичка, върху която някой е поставил звънец. Издрънчах с него и почти веднага в стаята нахлуха Елида и Шалиен. Царицата на Ханвар изписука като малко момиченце, когато ме видя, и се хвърли на врата ми, за да ме целуне през шала.
	— Благодаря ти, благодаря ти, благодаря ти! — извика Елида. — Взимам си лошите думи назад! Ти ме спаси!
	Почувствах се като матиран в игра на шах. Не знаех какво да правя с такава благодарност. Ксерексите ме почитаха с боязън, винаги свели глави. Единственият от тях, с когото бях общувал истински, бе Ахназар, а той не бе приятен човек.
	Още по-малко знаех как да отвръщам на женското внимание. След като израснахме, боговете се ожениха за богините — и да, знам, че сме братя и сестри, но при нас това не е фатално като при хората — обаче аз не успях да се уредя. Вианна се взе с Дреймо и образуваха семейство изроди. Леймар бе харесан от Трина. Виелла кой знае защо си падна по Хайфо. Бях дълбоко убеден, че съм по-хубав и от тримата си братя. Наистина, поради това имах и малко по-високи изисквания, като например това, жената да ме слуша и да не си отваря устата много-много. Но да ме замениш за Хайфо? Шантава работа.
	Не искам да ме разбирате погрешно. Това не значи, че съм стоял хилядолетия на сухо. Смъртните жени също могат да задоволят мъжките нужди на един бог, още повече че второто поколение безсмъртни по някаква причина нямаме деца. Само Зерос и Рефея. Може би това бе така, за да не напълним Лекдария с безсмъртни. Така или иначе, през хилядолетията аз имах само мимолетни връзки с наложници, които нямаха собствена воля.
	Показната благодарност на царица Елида ме остави объркан.
	— Това е достатъчно, Елида — каза Шалиен малко по-остро, отколкото очаквах. Мислех да ѝ отговоря, когато си спомних думите на Вестел… хайде, няма да му произнасям цялото име. На мнимия Тимоней, че съм убил любимия ѝ. Не знаех какъв човек е бил този сър Кимарак, че да търпи свадлива жена като Шалиен до себе си, но знаех, че хората отдават голямо значение на тези връзки, поради което си замълчах. Може би и това бе плод на обучението ми като млад автоматон, на което ме подлагаше Паладиус. Мисълта ме депресира.
	— Просто изказвах благодарността си, магьоснице — рече царицата извинително. — Вече приемам Танар за законния бог на Ксерекс, а Ахназар за узурпатор. Имате подкрепата на Ханвар за бъдещата война.
	— Много съм благодарна — отвърна студено Шалиен. Видях, че тя гледа царицата със странна неприязън.
	— Къде е Паладиус? — попитах аз, за да сменя темата.
	— Ти си като кученце около него — направи гримаса Шалиен, но в този миг рицарят се появи на прага на стаята.
	— Тук съм, Танар — рече той. — Добре се справи.
	В този момент исках да се надуя от гордост заради думите му, но Шалиен отново отвори устата си и развали момента:
	— Елида, с Танар и Паладиус ще трябва да си поговорим малко насаме. Може ли да ни оставиш за минутка?
	— Разбира се, Шалиен — отвърна Елида смутено, а после излезе от тронната зала.
	— Какво има? — попитах раздразнено аз. — За какво ще ми се караш отново?
	— Да не си посмял да се възползваш от благодарността на царицата, Танар — изплющя гласът на Шалиен. — Всички знаем историите за робините, които са ти водени в храма, а после са умъртвявани, за да не може никой смъртен да докосне тялото на жена, обладана от бога дракон.
	Аз пък бях забравил последната подробност и сега се почувствах странно неудобно, особено предвид погледа на Паладиус, чиито очи заблестяха неодобрително.
	— Аз… — отворих уста — не съм и мислил такова нещо.
	А после се озъбих.
	— Но ти не можеш да ме контролираш какво да правя. Не съм ти слуга, вещице.
	— Само пробвай — каза Шалиен.
	— Защо не? — изръмжах и събрах божествената си сила. Внезапно ми дотегна от презрителното отношение на Шалиен. Може би беше време да ѝ дам един урок.
	— Достатъчно — каза обаче Паладиус с бащинския си глас и аз отпуснах магията си. Със задоволство забелязах, че и Шалиен поглежда надолу.
	— Шалиен — каза автоматонът, — двамата с теб дойдохме, за да обсъдим проблем с Танар, който ни притеснява.
	— Да — кимна вълшебницата — така е.
	А после ме погледна.
	— Танар, защо винаги припадаш, след като се биеш с демони?
	— Не знам — свъсих вежди аз. — Мислех, че е нормално. Винаги, когато изговарям името им, чувствам, че ми причернява. С теб не е ли така?
	— Не — отвърна Шалиен — и това е странното. Ти научаваш лесно имената на демоните и понеже си бог, те са принудени да се подчиняват на волята ти. Аз не мога така и трябва да водя дълги битки, за да убедя някой от тях да разкрие кой е. След това обаче ги отпращам без проблеми, а ти винаги подбелваш очи.
	— Може да е защото съм бог и ние да сме по-уязвими на силата им — сопнах се аз — или пък защото съм срещал само двама от тях.
	— Възможно е — отвърна Шалиен, но не личеше да е много убедена. — Така или иначе, следващия път, когато се изправим срещу такова същество, остави аз да го прогоня, когато то разкрие името си.
	— Не ме е страх от тях — изръмжах, макар че си ме беше доста страх. Имаше нещо сбъркано и гадно в тези създания, което не можех да определя. Както ние, боговете, бяхме висши, те бяха някак… низши. Омърсяваха те със самото си присъствие.
	— Не говорим за страх, а за предпазливост — каза Паладиус. — Не приемай всяка проява на загриженост като съмнение в силите ти, Танар. Ние просто се боим за теб, макар да се гордеем с това, което направи.
	Отново примигнах. Никога не ми бяха казвали, че се гордеят с мен. Родителите ми ме обичаха някога, но не ми бяха казвали, че са горди с мен. Напротив, засипваха с похвали Дреймо, Вианна и дори Леймар. Братята и сестрите ми ме ненавиждаха. А хората се бояха от мен.
	— Е, — казах аз смутен, — благодаря ти, Паладиус, но мисля, че само ти и може би царица Елида се гордеете с мен. Шалиен…
	— Какво има да се гордея с теб — завъртя очи магьосницата. — Направи това, което е редно, при това с хиляда увещания.
	— Шалиен — обърна се Паладиус към нея, — не си честна с него.
	Магьосницата загледа автоматона безпомощно.
	— Хубаво — каза тя, а после се обърна към мен. — Благодаря ти, боже дракон, задето спаси едно невинно човешко същество от дяволско изчадие!
	Реших да кимна благо.
	— Сега обаче ще трябва да тръгваме към Шимбе — каза Шалиен. — Ще ме извиняваш, Паладиус, но нямам доверие на Танар, така че да го оставя около Елида. Освен това трябва и да побързаме, особено като се има предвид, че един от слугите на краля тиран вече шета в земите на Хайфо.
	— Относно това — направих гримаса аз. — Отново имах сън с Ахназар и Рикошец. Видях този Слухтарий. Той знае за нас и изглежда готов да ни посрещне.
	Очите на Паладиус отново заблестяха с ярка синя светлина.
	— Повярвай ми, Танар — каза той. — Аз също нямам търпение да се видя с него.


>	Глава дванадесета
>	Шимбе

	Със сълзи се разделихме с царица Елида от Агапа. Става дума, че тя плачеше, а ние не. Явно се бе привързала към мен, което по някаква причина караше Шалиен да гледа като настръхнала котка.
	Следващите няколко дни продължихме да пътуваме из Ханвар и така, докато не стигнахме границата с Шимбе. От самото начало забелязах, че нещата не са наред, тъй като освен обичайните непохватни граничари от земеделската страна, забелязах и воини с червеникави доспехи — ксерекси. Сред тях имаше и жрец със злостно изражение, което изкривяваше иначе младото му смугло лице.
	— Не си добре дошла в Шимбе, Шалиен — каза жрецът с червена роба, докато гледаше накриво към компанията ни — и не си прави труда да отричаш коя си. Сребърната ти коса е позната надлъж и нашир сред Лекдария, а и магията ти се долавя отдалеч.
	— Нямам намерение да крия коя съм — отвърна студено Шалиен. — По-интересно е как смяташ да ме спреш, заедно с войничетата си.
	— Аз съм Гараз, личен ученик на бога Ахназар, — вирна брадичка жрецът — и не се боя от теб.
	— Значи си глупак — каза му откровено Шалиен.
	— А Ахназар не е никакъв бог — добавих гневно аз, макар магьосницата да ме беше предупредила да не се обаждам и да крия кой съм.
	— Ако позволите — намеси се Паладиус и пристъпи няколко крачки напред, като прие истинския си десетметров ръст.
	— Великан! — извикаха шимбаните и хукнаха да бягат.
	— Невъзможно! — извика Гараз. — Всички железни великани се кланят на нашия бог!
	— Така ли ти каза? — попита Паладиус. — Значи е излъгал. НИКОЙ от нас не се кланя на мнимия ви бог, жрецо. Просто една фракция го използва за своите цели и те не включват вашето добруване.
	— Ще си платите за това! — изкриви лице Гараз. — Нашият приятел Слухтарий ви очаква в столицата Гриман!
	— Сигурен ли си, че трябваше да казваш това? — попита го Шалиен присмехулно.
	Лицето на Гараз побеля от гняв.
	— Ще си платиш за това, вещице! — извика той и събра (мизерната си, трябва да отбележа) сила, когато аз пристъпих напред.
	— Нима не можеш да познаеш истинския си бог, жрецо? — попитах аз.
	— Недей — повиши глас Шалиен, но аз не ѝ обърнах внимание.
	— Може би това ще ти помогне — аз дръпнах шала от лицето си и открих обезобразената си физиономия. Гараз пребледня и се разтрепера, а ксерексите зад него захвърлиха копията си.
	— Танар! — зави жрецът. — Невъзможно!
	— Много е възможно, Гараз — казах аз. — Аз наистина се върнах, а Ахназар не е истински бог.
	Гараз започна да отваря и затваря устата си.
	— Ахназар казва, че ти не си бил истинският бог — каза накрая той. — Че си низвергнат от загубата си срещу Шалиен.
	— Така ли? — отвърнах аз и се превърнах в дракон. Ксерексите запищяха.
	— Приличам ли ти на низвергнат, Гараз? — попитах аз със зверски драконов глас.
	Жрецът се просна по очи на земята.
	— Прости ми, боже дракон! Не ме убивай! Кажи какво искаш от мен и ще го изпълня!
	Отново приех човекоподобния си вид и поставих шала на лицето си. Между другото, не питайте къде отиват дрехите ми, когато се превъплъщавам. Най-лесно е да ви отговоря, че стават част от мен и люспите ми на дракон или пък на пламъците, ако се явя като огнена фигура.
	— Така е по-добре — рекох — ето какво ще направим, Гараз. Аз няма да те убивам, а ти ще се върнеш в Ксерекс и ще предупредиш колкото се може повече хора, че наистина съм се върнал, а Ахназар е мошеник. А ако той те хване, кажи му, че идвам за него. Предстои ни много интересна среща.
	Гараз закима, а после хукна да бяга, следван от войниците си ксерекси.
	— Нужно ли бе да обявяваш на целия свят, че си се върнал? — попита обвинително Шалиен.
	— Той няма да ме предаде — рекох. — Видях душата му. Гараз не е лошо момче, малко прекалено отдаден, но искрено търсещ смисъл в живота си. Долових, че вътрешно той има съмнения в Ахназар. Вероятно го е виждал пиян. Така или иначе, в най-лошия случай Слухтарий ще бъде известен, че идваме, а той така или иначе знае това.
	— Не искам да се разкриваш, преди да съм готова за това, Танар — предупреди Шалиен. — Това може да обърка всичко.
	— Слухтарий няма да го разпространи сред останалите — намеси се Паладиус. — Той винаги обича да върши делата си скришом и споделя минимална информация.
	— Този Слухтарий наистина ли е толкова опасен, колкото казваш, Паладиус? — попита Шалиен.
	— Няма грубата сила на Пипалис — призна автоматонът, — но е много коварен. На Металия той уби много от рицарите ми, които не се бяха подчинили на Рикошец и Тираниус. Рядко имаше по-голяма сила от тях, но лукавството му е ненадминато.
	— Искаш да му отмъстиш, нали? — попитах аз.
	— Да — кимна Паладиус и очите му заблестяха във виолетово, — той е гад и заслужава да бъде терминиран.
	— Някой път трябва да си поговорим за думичките, които използваш, Паладиус, — казах — половината не ти се разбира. Какво например означава „терминирам“?
	— Унищожавам — отвърна Паладиус.
	— Защо не го кажеш така тогава? — възкликнах аз.
	— Може би наистина използвам твърде сложен речник — рече Паладиус. — Ще трябва да те запозная с термините.
	— Но когато имаме повече време — каза Шалиен, — а сега нека продължаваме. И без това трябва да побързаме.

	* * *

	Шимбе се оказа не така поддържано царство, както Ханвар. Действително, покрай нивята имаше войници, както шимбански, така и ксерекски, поради което ние решихме да минем по по-странични пътища из необработени земи — нямаше нужда да влизаме в битка на всеки кръгъл час, а Шалиен бе достатъчно разпознаваема, особено за ксерексите. Дивото обаче се оказа доста опасно или поне щеше да бъде такова, ако пътниците не бяхме ние тримата. Ахназар или отново задействаше чудовищата си, или просто земите не бяха охранявани добре, тъй като няколко пъти срещнахме групи земеродни — грозни шесторъки великани, облечени с кожи и въоръжени с бухалки, влечугоподобни лами, които съскаха с множеството си глави и пускаха дим и огън от устите си, както и един мантикор, лъв с прилепови криле, опашка на скорпион и лице на слабоумен старец. Нито едно от съществата не ни създаде особени проблеми.
	Накрая излязохме на главния път и приближихме столицата Гриман, град с твърде ниски крепостни стени и мързеливи дебели стражи, които обаче бяха придружени от ксерексите. Този път липсваше жрец в червена роба. За сметка на това един страж от шимбанската стража, който носеше шлем, издаващ, че е с по-висок чин, застана на прага и каза почти извинително:
	— Извинявам се, магьоснице Шалиен — рече той, — но присъствието Ви в Гриман не е желано. Така заповяда князът ни.
	— И какво е прихванало Грумо — отвърна спокойно Шалиен.
	— Не е твоя работа — приближи един войник на Ксерекс. — Не си мисли, че се боим от магиите ти, вещице.
	Понечих да се намеся, но Шалиен вдигна ръка.
	— Разговарям с представител на властта в Шимбе, ксерекс — каза тя. — Моля, изчакай.
	Войникът от моя народ настръхна, но забелязах, че има известно количество здрав разум в главата си, поради което отстъпи.
	— Не мога да знам, велика магьоснице — разпери безпомощни ръце стражът. — Не е моя работа да поставям под въпрос заповедите на княза. Мога само да изпълнявам.
	— Нали разбираш, че не можеш да ме спреш да вляза, дори с приятелчетата си от Ксерекс? — попита Шалиен.
	— Не бих опитал да вляза със сила — каза бързо стражът. — Може и да победите стражата и войниците на нашите нови съюзници, но князът има приятел, който не е за подценяване.
	— Много бих искала да се срещна с него — заблестяха очите на Шалиен.
	— Ето какво ще направим — заяви стражът. — Ще пратя вестоносец до владетеля, че сте дошли, и след това ще решим какво да правим.
	— Звучи разумно — каза Шалиен, — но предупреди Грумо, че ще се срещна с него и Слухтарий, все едно дали го искат, или не.
	Стражът кимна отсечено и излая заповед на един от подчинените си. Човекът, който беше нисък и трътлест, заприпка навътре към града. Чакахме два дълги, протяжни часа, докато се върне.
	— Нека заповядат, придружени от ескорт — каза стражът.
	— Щом това кара Грумо да се чувства по-добре — отвърна Шалиен.
	Тримата с Паладиус бяхме ескортирани от дузина войници, половината местни, половината от Ксерекс. Те не се държаха много любезно, но не бяха и прекалено груби. Явно имаха респект към магьосницата.
	Дворецът на Грумо приличаше повече на огромна къща, но вътре бе прохладно и приятно. За разлика от този на Елида, в него нямаше криволичещи коридори и стигнахме тронната зала, която всъщност бе нещо като хол, сравнително бързо. Грумо, дебел мъж с мазна физиономия и черен перчем, падащ по челото, седеше на огромно кресло, а две слугини му вееха с ветрилата си.
	— Защо дойде тук, Шалиен? — попита князът. — Помолих стражата да ти предаде, че не си добре дошла.
	— Трябва да си поговорим сериозно с теб, Грумо — отвърна магьосницата. — Не ми харесва компанията, която държиш около себе си.
	И тя погледна ксерексите.
	— Ти самата не си в много по-изгодна позиция, Шалиен! — отвърна Грумо. — Знаем, че пътуваш с един от железните великани…
	Погледът на княза се премести към Паладиус, а стражите около нас нервно се разшумяха. После очите му се спряха върху мен.
	— Чувам и доста смущаващи слухове за третия ти спътник, маскирания червенокос. Вярно ли е това, Шалиен? Ти луда ли си?
	— Пита ме човекът, който дружи с Ахназар — отвърна вълшебницата.
	— Ахназар никога не ни е нападал, за разлика от спътника ти — не ѝ остана длъжен Грумо. — Моите отношения с ксерексите са чисто икономически.
	— Но Ахназар иска война — намесих се аз.
	— Не съм чул подобно нещо — отвърна ми князът. — Ти си този, който винаги е воювал, Танар!
	Стражите около нас започнаха да отстъпват с възклицания.
	— А как разбрахте кои сме всъщност, владетелю? — намеси се Паладиус. — Споменахте слухове. Споделете откъде сте ги чул. Слухтарий ли ви ги доложи?
	— Разбира се, Паладиус — долетя непознат металически глас и от задната врата в хола влезе гърбавият железен човек, когото бях видял в съня си. Около него се носеха метални организми, които жужаха като ято стършели.
	— Много си нагъл, за да ми се показваш — отвърна Паладиус и очите му заблестяха.
	— Както каза добрият цар Грумо, ние тук просто развиваме икономиката. Тя има нужда от развитие, Паладиус — каза Слухтарий. — Този свят е доста изостанал.
	— Защо тогава не го оставите на мира? — попита автоматонът.
	— Не знам за какво говориш — престори се на глупав Слухтарий.
	— Това същество иска да унищожи света ни — посочи го с пръст Шалиен.
	— Доколкото разбрах, господарят му иска да погълне Танар — каза Грумо. — На мен това не ми звучи като толкова лоша идея.
	— Господарят му вече е погълнал останалите богове! — повиши глас Шалиен. — Не виждаш ли какво става из цяла Лекдария, княже? Само по пътя дотук попаднах на два отделни случая на демонична дейност.
	— Не вярвам в свръхестественото — отвърна князът с равен глас. — Така или иначе, целият този разговор се проточи излишно. Шимбе няма да участва в нова война между Ксерекс и Ниган. Нещо повече, ние ще бъдем лоялни съюзници на Ахназар и ще изпратим теб и спътниците ти на бога жрец.
	Внезапно Грумо се ухили.
	— Ахназар много иска да те опознае отблизо, Шалиен. Страшно ще се зарадва, когато те изпратя като подарък на него.
	— И как смяташ да го направиш, Грумо? — повдигна вежда Шалиен.
	— Ако позволите — отвърна Слухтарий и махна с една от железните си ръце. Един от металните организми се стрелна към вълшебницата и изстреля нещо като игличка, която попадна право във врата ѝ. Шалиен изпъшка и се олюля напред, подхваната от два други метални организма.
	— Невролептик — обясни гърбавият. — Открихме го на друг свят от органични създания. Те не бяха съвсем като вас, хората, но успях да разбера как действа веществото и го настроих така, че да хване и теб. По принцип се дава за умопомрачение, но по някакъв начин тушира и есперските способности или, както ги наричате тук, магия. Опасявам се, че силите ще те напуснат, Шалиен.
	Вълшебницата, която изглеждаше замаяна, опита да вдигне копието си и очевидно да го използва като проводник на магията си, но не се получи нищо.
	Очите ѝ се разшириха.
	— Достатъчно, Слухтарий — изръмжа Паладиус и очите му заблестяха във виолетово. Той скочи напред, но гърбавият робот махна с другата си ръка и още няколко от металните организми се стрелнаха към рицаря, докато той опитваше да се уголеми. Между тях се образуваха искри, които го парализираха във въздуха тъкмо докато нарастваше. Той простена металически в опита си да се освободи, но вместо това организмите образуваха кръг около него и обездвижиха ръцете и краката му.
	— Електромагнитно поле — каза Слухтарий. — Разработвах този капан специално за теб в продължение на много време, Паладиус. Сега ще те доставя функциониращ на Рицарон, за да може да изгладите противоречията помежду си.
	— Не го наричай с това име! — извика Паладиус.
	— Но той си е Рицарон — отвърна Слухтарий. — Надменен и тъп, точно като теб. Господарят Тираниус трябваше да направи мен началник, а не него. Така нямаше да си имаме толкова проблеми с вас, автоматоните.
	— Не забравяш ли нещо? — попитах аз и изтеглих меча си. — Аз съм бог, а не обикновен вълшебник или друг робот. Пусни спътниците ми или ще съжаляваш!
	— Нищо не съм забравил — отвърна Слухтарий и надигна едно от металните пипала, които висяха около тялото му. Накрая му висеше червен кристал, от който усетих да бликат смърт и развала. Кристалът изпусна назъбена светкавица по мен. Когато вдигнах острието на меча си, за да се защитя, тя премина през него и се просмука в тялото ми.
	Болка. Не бях сънувал, че може да има такава болка. Когато Шалиен ме прониза с копието си. Когато имената на демоните отекваха в душата ми. Когато лъчите на Пипалис удряха самата ми същност.
	Нищо не можеше да се сравнява с тази болка. Изтървах меча си и паднах на колене.
	— Този кристал — каза Слухтарий — е откъснат от тялото на друг бог като теб, който мислеше, че може да ни се противопостави, и зареден с точната енергия, за да ти създаде известно неразположение. Господарят Тираниус ми го даде за специални случаи като този.
	Роботът изпрати още една червена светкавица по мен. Изкрещях. Чувах, че Шалиен и Паладиус викат около мен, но не можех да се съсредоточа.
	— Богове, роботи, хора — каза Слухтарий, като ме гледаше с искрящите си зелени очи. — Всички си приличат по едно. Глупост. Постъпихте много недалновидно, като дойдохте тук, на мой терен. Сега ще си платите за това. Хайде, припадай.
	Кристалът запрати още една светкавица по мен. Тялото ми се изпъна и аз паднах по очи, но останах в съзнание.
	— Това упорство само ще направи цялата процедура по-болезнена — продължи Слухтарий спокойно и запрати още една светкавица по мен. Прехапах език и устата ми се изпълни със собствения ми Икор.
	— Танар! — извика Шалиен.
	— Оставѝ го! — изрева Паладиус.
	Слухтарий загледа автоматона изненадан.
	— Нима си се привързал към него? — попита той, а след това се изсмя. — Това е толкова забавно.
	После пусна още една светкавица по мен. Тя ме вдигна във въздуха, завъртя ме и ме просна по гръб.
	— Разбираш ли, Паладиус много обичаше младите рицари автоматони, които обучаваше на Металия. Но когато вдигна бунт срещу господаря Тираниус, аз избих немалка част от тях. Беше забавно, но той го прие лично. Понякога си е такъв.
	И пусна още една светкавица. Тялото ми потръпна по пода и усетих, че ми причернява. Той ме удряше с ехото от болката на кристалния бог, погълнат от Тираниус. Бе успял да го концентрира и превърне в оръжие. И аз не можех да му отговоря с нищо.
	Паладиус се напъна, за да се освободи, но не можа. Извика гневно.
	— Виждате ли колко жалък е вашият бог, ксерекси — попита Слухтарий войниците, докато пускаше още една светкавица по мен. Завих от болка.
	— Това е демонстрация за това, кой държи истинската сила във вашия свят — продължи гърбавият робот. — Не е Танар, нито пък е Ахназар.
	— Не може ли да приключваме по-бързо? — обади се Грумо. — Гладен съм вече.
	Слухтарий извърна глава към него, а после друго от пипалата му се стрелна към врата на княза и се уви около него.
	— Знаеш ли колко ми омръзна и от теб? — попита той и затегна пипалото. Шимбанските стражи се развикаха и се втурнаха към железния гърбушко, но той издаде щракаш звук и металните организми, които не бяха заети с това да държат Шалиен и Паладиус в плен, се стрелнаха към тях и минаха през телата им като остриета. Шимбаните рухнаха на земята, а около телата им се образуваха локви кръв. Пипалото на Слухтарий скърши врата на Грумо като суха съчка. Слугините му захвърлиха ветрилата и се разбягаха с писъци.
	— Така — обърна се към мен Слухтарий. Аз напразно опитвах да се съвзема, отворил уста на пода, — ама ти още ли си буден?
	Нова светкавица мина през тялото ми. Отказах да припадна.
	— Танар — обади се Шалиен. — Моля се на теб, боже дракон на Ксерекс! Да имаш сили! Да се възправиш! Да победиш!
	Изправих се на колене.
	— Трогателно — каза Слухтарий и пусна още една светкавица, която ме блъсна в гърдите и ме събори по гръб — но няма да помогне.
	— Танар — каза Паладиус, — вярвам в теб и се моля да се възправиш и да победиш.
	Опитах да се изправя на лакти. Не можах. Кристалът отново заблестя. Внезапно отнякъде долетя магически снаряд, който избута пипалото с него настрани. Червената светкавица се удари в стените, където пробяга, изхабена.
	— Какво? — сопна се Слухтарий.
	— Ксерекси! — изрева познат глас. — Молете се за своя бог!
	Беше Гараз! Ученикът на Ахназар, когото бях уплашил със силата си, ме бе последвал до двореца на княза!
	— Не може да бъде — каза с досада Слухтарий. — Знаеш, че Ахназар е богът на ксерексите, Гараз.
	— Ахназар е измамник, какъвто си и ти! — извика жрецът. — Видях те как постъпи с княз Грумо! Това чака всички ни!
	Гараз се обърна към войниците си.
	— Молете се за Танар! Молим се, боже дракон на Ксерекс, възправи се и победи!
	— Молим се, боже дракон на ксерексите, възправи се и победи! — внезапно извикаха войниците.
	— Молим се, боже дракон на ксерексите, възправи се и победи! — извика Шалиен.
	— Молим се, боже дракон на ксерексите, възправи се и победи! — каза Паладиус.
	— Достатъчно — каза Слухтарий и разпери всичките си пипала, за да почне да стреля лазери по хората в тронната зала на Шимбе, като в същото време отново насочи назъбената червена светкавица към мен.
	Но аз се бях изправил и когато замахнах с меча си, този път я отбих, като в същото време пожелах лазерите първо да замръзнат във въздуха, а после и да се разпаднат на искри.
	— Невъзможно — разшириха се зелените очи на Слухтарий, който насочи всичките си пипала към мен. — Падни!
	Червената светкавица и лазерите полетяха към мен, но Шалиен, Паладиус, Гараз и войниците казаха в един глас:
	— Молим се, боже дракон на ксерексите, възправи се и победи!
	Този път мечът ми погълна червената светкавица без щета, а лазерите отскочиха от доспехите ми, насочени от мен право към металните организми, които придържаха Шалиен и Паладиус.
	— ДААА! — извика автоматонът, освободен от електромагнитния капан, свободен да довърши трансформацията си в железен великан, чийто гръб изблъска тавана навън, когато се възправи.
	Слухтарий прокле и също започна да расте, но достигна размери, далеч по-малки от тези на моя приятел, който го сграбчи за пипалата му.
	— Недей, Паладиус! — извика Слухтарий. — Аз знам много! За Тираниус! За Рикошец! Не ме унищожавай!
	— Нямам нужда от отровното ти познание, грозилище такова! — отвърна Паладиус. — Изчезни завинаги!
	Очите му изстреляха сините лазери в същото време, когато дръпна пипалата на Слухтарий в различни посоки. По-малкият робот избухна в лицето му, без да причини никаква вреда на Паладиус. Аз предпазих с божествени сили хората от отломките и не усетих как Шалиен приближава до мен.
	— Той ми взе магията, Танар — прошепна тя замаяна, а аз я погледнах.
	— Не — отвърнах аз, — не го е направил.
	А после я докоснах по челото и пожелах отровата да се изпари от тялото ѝ. Тя простена и отстъпи назад. Очите ѝ се разшириха.
	— Ти ме изцери? — попита тя. — Мен, жената, която те нарани толкова. Защо го направи?
	— Защото това ще го накара да се гордее с мен — вдигнах поглед към Паладиус, макар това да не бе единствената причина. Не бях обаче сигурен какво да правя с чувствата, които усещах да се зараждат в мен, затова реших да дам такъв отговор.
	— И аз наистина се гордея — кимна Паладиус и отново се сви до размерите на рицар. — Слухтарий уби повече от приятелите ми, отколкото самият Рикошец. Винаги ще съм ти задължен за това, което направи, Танар.
	— Слава на бога дракон на Ксерекс! — извика Гараз, а войниците подеха призива му.
	— Добре се справи, Гараз — обърнах се аз към жреца. — Гордея се с теб. Защо обаче ни проследи, вместо да отидеш да проповядваш в родината ни?
	— В Шимбе има много от нашите, които трябва да чуят истината — каза Гараз. — Освен това имах лошо предчувствие за този Слухтарий. Виждал съм неговия началник, Рикошец. Тези железни великани ме изпълват с ужас.
	Гараз сведе поглед.
	— Простете ми богохулството, господарю Танар, но не бях сигурен, дали може да се справите.
	— Нямаше да мога, ако не беше ти — отвърнах искрено. — Благодаря ти.
	Досега рядко чувствах нуждата да благодаря на някой друг. Смятах, че си постигам всичко сам. Вече обаче не бях сигурен, колко точно съм постигнал по този начин.
	— Благодаря на всички ви — обърнах се аз към войниците, а после към Шалиен и Паладиус. — Благодаря ви.
	— Радвам се, че го оценяваш — каза Шалиен закачливо, но виждах, че е доволна от мен, което по някакъв странен начин ме зарадва.
	— Ти показа наистина, че си бог на своя народ и своя свят, Танар — каза Паладиус, — но работата ни тепърва предстои.
	— Така е — обърнах се аз към Гараз. — Видя истината за железните великани, жрецо. Не всички са като Слухтарий, но господарят им е по-лош и от него. Ако те спечелят, ние губим.
	— Що да сторя, повелителю? — попита ме жрецът.
	— От днес ти ставаш мой върховен жрец, Гараз — казах. — Ахназар се оказа голямо разочарование и ти ми се струваш доста по-достоен.
	— За мен е чест! — отново падна на колене Гараз. Някога се наслаждавах на подобни реакции, но сега ми стана неудобно.
	— Няма нужда от това. Искам да събереш ксерексите тук и да им кажеш, че ще се борим с узурпатора Ахназар и железните великани. Дай властта в княжеството на шимбаните на някого от техните, на когото обаче може да се разчита. Свържи се с царица Елида и кажи, че започваме съвместни действия за отбрана с Ханвар. И най-важното, спри хранителните доставки за Ксерекс. Ние имаме достатъчно жито. Целта на Слухтарий бе западните държави да гладуват, не ние да сме сити.
	— Впечатляващо, Танар — погледна ме Шалиен.
	— Ще бъде сторено, господарка — поклони се Гараз, а войниците около нас последваха примера му. — А вие какво ще правите?
	— Ще се доверя на Шалиен — отвърнах аз и погледнах вълшебницата. — Накъде сега?
	Магьосницата срещна погледа ми.
	— Вече си готов — каза тя.
	— За кое? — не разбрах аз.
	— За изкуплението си.


>	Глава тринадесета
>	Братчето ми

	Имаше предвид, че трябва да се срещна с Леймар, моя брат, когото бях насякъл на салата с меча си, а той за награда ме бе опръскал с божествената си кръв, която направи лицето ми на нищо.
	Както можете да се досетите, не бях очарован.
	— Категорично не — отвърнах аз, когато тримата с Паладиус останахме насаме.
	— Трябва, Танар — каза Шалиен. — Това е единственият начин да се помириш с миналото си и да обединиш западните владения срещу Ахназар.
	— Забравяш, че той ме обезобрази — отвърнах аз.
	— Но ти преди това го посече, Танар — напомни ми Шалиен. — Струва ми се, че бъркаш причинно-следствената връзка.
	— И какво ще му кажа, когато го видя? — отвърнах аз. — Братко, съжалявам, че те нарязах?
	— Леймар ще ти прости, Танар — отвърна Шалиен. — Той си е такъв.
	Всъщност, точно от това се опасявах. Леймар наистина винаги бе дяволски добродушен. Когато бяхме малки и Дреймо ми триеше носа за нещо, Леймар винаги идваше да ме успокоява, дори когато смяташе, че не съм прав. Когато братята и сестрите ми ме изхвърлиха от Орикс, той единствен изрази съмнение, че това е правилният подход, макар накрая да подкрепи Дреймо и Вианна.
	Това ме накара да се хвана като удавник за сламка в една идея.
	— Аз не мога да се кача на планината Орикс — казах на Шалиен. — Братята и сестрите ми направиха магия…
	— Но тях ги няма, Танар — каза вълшебницата. — Само Леймар е останал, а той не иска да те пъди от дома ти.
	— Не мога — изхленчих накрая.
	— Да го погледнеш в очите — довърши Паладиус. — Той е бил добър с теб, а ти си се отнесъл зле с него.
	Точно така беше. Когато Леймар слезе при мен, за да се кара за походите на ксерексите, които поръчах, дълбоко в себе си знаех, че е прав, че хората нямат вина за разправиите между боговете. Но не исках да чуя това. Смятах, че съм законният владетел на смъртни и богове и когато той, който винаги ме бе подкрепял, ми каза, че това не е така, полудях.
	— Не мога да се изправя срещу него — казах упорито накрая.
	— Не бъди такова бебе, Танар — отвърна обаче Шалиен и така се наложи да тръгнем на път.
	Напуснахме Ханвар, този път по главните пътища, където войниците на Шимбе и Ксерекс, напътствани от Гараз, ни пуснаха да минем необезпокоявани, а после навлязохме в Нера, страната на Леймар, в която се издигаше планината Орикс. Това бе мирна, но почти необработена земя, пълна с манастири, посветени на боговете. По пътя срещахме само духовници, които учтиво поздравяваха Шалиен, а за мен и Паладиус нито питаха, нито се интересуваха, потънали в мислите си. Дори не знаех дали слуховете за това кой съм са стигнали до тях, толкова погълнати от съзерцанието си на духовното изглеждаха. Неколцина проявиха загриженост към света, казаха на Шалиен, че само Леймар отговоря на молитвите им, а другите богове са все така замлъкнали и звездата на гибелта става все по-голяма. Това бе вярно, аз я виждах как расте в нощното небе всяка вечер и разбирах, че тя приближава Лекдария със страшна сила. Не можех обаче да мисля за това, не можех и да тренирам с Паладиус, който се отказа от изпитателните ни битки, след като не му оказвах никаква съпротива в тях.
	Бях изплашен. Леймар бе единственият ми близък бог от миналото, а аз го бях ранил жестоко. Той дори не можеше да умре, тъй като дарът на безсмъртието в неговия случай се превръщаше в проклятие.
	Бях го обрекъл на вечни мъки, пред които моето обезобразяване изглеждаше като дреболия. Сега Шалиен искаше да се изправя срещу него, да се помирим и така да изкупя греха си към него. Но как можеше да стане това? Какво можех да му кажа след всичките изминали векове? Че съжалявам? Каква стойност щеше да има подобно извинение?
	Постепенно стигнахме и Орикс, планината на боговете, покрита с гъсти гори, с върхове, губещи се в облаците. Започнахме изкачването си, а макар да знаех, че демоните и чудовищата на Ахназар не могат да стигнат до тук, аз се изпълних от сковаващ страх. Очаквах всеки път магията, която ме бе изхвърлила от това място, да се задейства отново, но това не стана. С Шалиен и Паладиус продължихме да се катерим нагоре към върховете и след много дни път стигнахме стълбите към Дома на Боговете, мястото, където бяхме израснали. Почти треперех, когато се изкачих по стъпалата заедно с Шалиен, избраницата на боговете, създадена от слюнката им, и с Паладиус, железния рицар от друг свят, дошъл, за да спаси нашия.
	И ето, накрая стигнах мястото, създадено от Зерос за мен, братята и сестрите ми, видях мраморните колони, поддържащи красиви къщи, в които някога бе горял вечен огън. Сега почти всичките бяха празни и студени, а дори по мраморния под, на който стъпвах, се бе натрупала прах.
	— Тях ги няма — казах глупаво аз, докато оглеждах картината около себе си. Домът на Боговете все още бе красив, но вече бе мъртъв. В него не живееше никой.
	— Не съвсем — каза Шалиен и посочи най-малката от къщите, сгушена в далечен ъгъл, в която блещукаха пламъчета. Пот изби по челото ми, когато приближихме дома на Леймар, а Шалиен внимателно похлопа на вратата. Тя бе отворена от нимфа, божествен дух, служещ на боговете.
	— Здравей, Шалиен — каза нимфата. — Толкова се радвам, че дойде. Вече рядко идват гости.
	После вдигна малкото си личице към мен.
	— Танар — каза тя. — Отдавна не си идвал.
	Познах ефирните ѝ черти, косата, падаща по тънките рамене и преминаваща в облаче заедно с останалата част от тялото на вълшебното момиче. Някога нимфите изпълваха Дома на Боговете с весела глъчка, ала сега ги нямаше. Вероятно бяха тръгнали по широкия свят след изчезването на боговете, а тук бе останала само Нилеида, нимфата, която се грижеше за Леймар.
	— Дошъл е да се види с брат си — каза Шалиен.
	— Предположих, че е така — кимна нимфата. — Бъди внимателен с него, Танар. Само ти си му останал.
	Преглътнах и кимнах, неспособен да кажа нищо.
	— А аз съм Паладиус — каза автоматонът зад мен.
	— Железният бунтовник — рече Нилеида. — Моят бог долови присъствието ти в Звездата на Гибелта и така запази надежда, когато тя погълна братята и сестрите му.
	— Няма да го разочароваме — отвърна Паладиус.
	— Надявам се — въздъхна Нилеида. — Много му се струпа. Е, заповядайте!
	Домът на Леймар не беше като този на другите богове. Къщата на Дреймо бе отрупана с оръжия, в тази на Вианна имаше цели водопади, обиталището на Виелла бе покрито със сняг и лед, в това на Хайфо клокочеха миниатюрни вулкани. Къщата на Трина трещеше от вихрите, които минаваха помежду стените ѝ, а моят стар дом… бях го отрупал с факли и злато, за да покажа колко съм велик.
	Но в момента, сред уютния дом на Леймар, приличащ на добре подредена къща, съградена от смъртен селянин, не се чувствах велик. Чувствах се превзет и глупав.
	Нилеида ни отведе до леглото, на което бе положено тялото на брат ми, и аз едва не се задавих, като го видях. Леймар бе по-дребничък от мен, изглеждаше като нисък мъж с руса коса и благи черти на лицето, което обаче бе изопнато от постоянната агония. Раните, които му бях нанесъл с меча си преди векове, продължаваха да изпускат Икор, който се събираше в легени, поставени около кревата му. Нилеида изнесе един от тях, който почти се бе препълнил, без да продума.
	— Танар — обърна уморено лице към мен Леймар и успя да се усмихне, — отдавна не съм те виждал, братко.
	Отворих уста, за да отвърна нещо, но не можах.
	— Свали шала от лицето си, братко — каза Леймар.
	Подчиних се, без да продумам.
	— Зеросе… съжалявам, Танар! — каза Леймар, когато видя обезобразеното ми лице. — Ти беше най-красивият от нас.
	— Не бива да ме съжаляваш — отвърнах аз. — Постъпих зле с теб. Не биваше да те удрям.
	— Това, което е сторено, не може да се промени, братко — прошепна Леймар. — Важното е, че сега си тук.
	Векове наред си бях представял, как намирам Леймар и го наказвам допълнително, задето е отнел прекрасния ми лик. Но сега, когато бях застанал пред него, се срамувах да го погледна. Той все още ме обичаше, както ме бе обичал винаги. Болката и страданията не го бяха променили изобщо. Той си оставаше малкото ми братче, със сърце, по-голямо от самия него.
	— Ще направя каквото искаш, братко — казах аз. — Ако има начин да взема болката ти, ще го сторя.
	— Той идва за нас, Танар — каза Леймар. — Ти трябва да го спреш.
	— За кого говориш? — не разбрах първоначално.
	— За Тираниус — отвърна Леймар. — Паладиус ти разказа за него, но не ти е казал нищо. Той е абсолютното зло, Танар. Няма да спре, докато не погълне всички богове от всички светове и не остави вселената студена и мъртва.
	— Но как — попитах аз, — как да го спра? Срещнах трима от служителите му, Леймар, а двама от тях едва не ме погубиха. Ако Шалиен и Паладиус не ми бяха помогнали…
	— Те винаги ще ти помагат — отвърна Леймар. — Никога не си бил сам, Танар, само така смяташе. Никога няма и да бъдеш, освен ако сам не го избереш.
	— Какво трябва да сторя, братко? — попитах.
	— Приближи към мен, Танар — отвърна брат ми.
	Аз погледнах притеснен към златния Икор, натрупан около леглото на брат ми.
	— Няма да те нарани, Танар — каза Леймар — същността ти вече е различна и няма как да бъде изпепелена от кръвта на душата.
	— Но аз все още съм зъл, Леймар! — отвърнах аз. — Дълги векове се заблуждавах, че добро и зло не съществуват, само и само за да не призная, че не само ги има, но и аз твърдо съм заел страна в спора между тях.
	— Танар — каза Леймар.
	— Изслушай ме — отвърнах аз. — Участвам в плана на Шалиен, защото се гневя от това, че Ахназар е заел мястото ми. Спасих едно дете от обсебване, защото вълшебницата най-сетне преклони глава пред мен и ми се помоли. Помогнах на една царица срещу дявол, тъй като иначе Паладиус щеше да ми се разсърди. Все още…
	— А защо това има значение за теб, Танар? — попита кротко Леймар.
	— Кое? — отговорих.
	— Че железният рицар ще ти се разсърди.
	— Защото — отвърнах аз и примигнах. — Защото…
	— Е, мил е с теб, нали така? — отвърна Леймар.
	Не можех да отговоря.
	— Защото те обича? — предположи Леймар. — Макар сърцето му да е от метал, в него има много любов към всеки, който има нужда от помощ. Ти имаш нужда от обич и любов, Танар. Винаги си имал. Това Дреймо и Вианна никога не го осъзнаха. Те смятаха, че трябва да бъдеш пречупен, за да се смириш. Но аз мислех точно обратното, че някой трябва да те прегърне, за да полетиш.
	— Братко… — заплаках внезапно аз, неспособен да се сдържа.
	— Ти имаш нужда от прегръдка, Танар — каза Леймар. — Ела тук.
	И аз отидох при братчето си и коленичих до него, а Икорът, разлял се по мен, не само че не ме изгори, но и някак ме охлади и успокои.
	Леймар се надигна, въпреки страшните си рани, а после ме прегърна, докато не подгизнах от златистата му кръв. Не можех да спра да плача.
	— Дай ръка — каза Леймар, когато се отпусна изнемощял назад. Послушах го безмълвно.
	— Изпитвам голяма болка, Танар — прошепна брат ми. — Не мога да издържам повече. Не искам да живея с нея. Дори със спомена за нея.
	Опитах да отворя уста, да попитам какво трябва да направя, но сълзите ме задавиха.
	— Ти трябва да ме приемеш в себе си, Танар — отвърна Леймар. — Аз не мога да умра, но божествената ми енергия може да стане част от теб. Така ще потъна в теб. Така ще намеря покой.
	Разбирах какво ми предлага, но поклатих глава.
	— Ти ще изчезнеш — отвърнах аз. — Твоето аз ще се изгуби. Ще бъде, все едно никога не те е имало. Ще бъде все едно си умрял.
	— Но няма да съм умрял, Танар! — усмихна се немощно Леймар. — Ще живея с всеки удар на сърцето ти.
	— Чакай — казах аз и преглътнах сълзите си, — по-добре аз да направя това. Нека ти погълнеш моята божествена енергия. Тогава твоите рани ще се изцерят и ще живееш без болка.
	— Не, Танар — повдигна ръка Леймар и ме помилва по лицето. — Лекдария има нужда от боец, а аз никога няма да бъда такъв. Освен това споменът за болката е твърде силен. Твоят също…
	Пръстите му се опряха на белезите ми.
	— Но ти си по-силният от мен и ще издържиш. Аз не мога. Искам да изчезна, Танар. Да забравя за себе си. Да дам сила на теб.
	— Аз… — отворих уста, неспособен да намеря отговор.
	— Трябва да приемеш — каза Шалиен. — Затова те доведох тук. За да намериш мир със себе си, но и за да получиш силата, която ти е необходима.
	— Трябва да приемеш — каза и Паладиус. — Това е неговият начин да ти прости, Танар. Не отхвърляй прошката му.
	— Аз… — казах отново и в този момент нов глас, уж непознат, но всъщност съпътствал ме от столетия, отекна в мозъка ми.
	— Не трябва да приемаш.
	Очите на Леймар се разшириха. Беше го чул. Както и Шалиен.
	— О, не — каза тя.
	— Паразит — изръмжа Паладиус.
	Стиснах зъби, опитах да успокоя дишането си и процедих.
	— Излез от мен!
	— Рече и отсече, Танар! — отвърна гласът в мозъка ми. — Толкова бързо даваш прошка на някого, който изкриви лика ти завинаги. Толкова лесно се оставяш да те води за носа жената, която те унижи така жестоко при Трекерес. Толкова лесно влизаш в играта на същества от други светове, чиято война не те засяга. Ти си създаден да владееш света, Танар, не да му служиш. Обезглави брат си и той ще получи забравата, която иска. Убий автоматона и забрави за жалкото му съществувание. Вземи магьосницата за своя жена, вече имаш силите да го направиш. После Лекдария ще е твоя навеки. Никакви метални хора няма да могат да ти се противопоставят. Ще бъдеш истинския господар на света, може би и на вселената. Не губи това заради сантименталност.
	— Ти — извиках аз на гласа в подсъзнанието ми, — ти си ме контролирал през цялото време!
	Спомних си нещо и се изправих на крака.
	— Ти си притежателят на очите от камината! Нищо не ми се е сторило!
	— Не, наистина — отвърна гласът. — Бях истински, но не съм те контролирал. Само ти разкрих възможности. Изборите си ги направи сам. Затова си мой, Танар. Никога няма да се отделя от теб. Ще владеем всичко заедно. Но преди това трябва да сториш това, за което те избрах. Убий Леймар. Убий Паладиус. Вземи Шалиен.
	Шалиен отстъпи назад и копието ѝ заблестя, а очите на автоматона засияха във виолетово.
	— Обсебен — каза магьосницата.
	— Заразен — довърши рицарят.
	Тогава Леймар направи нещо, което изглеждаше невъзможно, и се изправи на крака, при все ужасните си рани.
	— Господарю! — извика Нилеида, която до този момент седеше настрана.
	— Демоне — извика брат ми, — кажи си името!
	— НЕ! — пое пълен контрол над мен дяволското същество, като изкрещя от устата ми — ТОЙ Е МОЙ! НЕ Е ТВОЙ! НИКОГА НЯМА ДА БЪДЕ ТВОЙ!
	— Името ти, демоне — отвърна с кротък и спокоен глас Леймар. — Аз съм бог. Заповядвам ти да се подчиниш.
	Усетих как цялото ми тяло изгаря от агония, а после от гърлото ми излиза прокълнат звук.
	— АСКАМАТ…
	— Е, Аскамат — каза Леймар, — заповядвам ти да отървеш брат ми от скверното си присъствие. Върви в Ада и никога повече не се връщай!
	Дяволът в душата ми изпищя и се оттече от нея, като мръсна вода по улей, за да потъне в място на абсолютния студ и мрак, което не можех да възприема, измерение, което блестеше от пламъци, които не излъчваха топлина, а мраз.
	След това паднах на колене, пречистен.
	— Бързо, Танар — каза Леймар. — Трябва да ме приемеш в себе си. Не ми остава много. Скоро ще се разпадна и тогава от мен ще остане само болката. Не позволявай да ми се случи това. Помогни ми, братко.
	Вдигнах очи към Леймар и примигнах, за да прогоня сълзите си и да го видя ясно за последно.
	— Приемам те, братко.
	Леймар се усмихна, въздъхна леко, а после се разпадна на златисто сияние, което потъна в гърдите ми. Усетих как същността му наблиза във всяка моя фибра, нахлува в ума ми, намира всеки спомен, добър или лош, радва се с мен на хубавото и прощава лошото, а после се заема с тялото ми, като го изцерява от раните, нанесени от кръвта му преди толкова векове и възстановява прежната ми хубост по същия начин, по който разпали любовта и потуши омразата в сърцето ми. Накрая, доволно от себе си, съзнанието на Леймар прошепна:
	— Обичам те, братко — сетне се разтвори в мен и изчезна.


>	Глава четиринадесета
>	Шалиен

	Щях отново да се разплача, ако имах още сълзи в себе си. Но дори и при боговете понякога те не стигат. Залитнах напред.
	— Сторено е — успях само да кажа накрая.
	— Ти си богът, който трябваше да станеш — каза Паладиус. — Съжалявам за загубата на брат ти.
	— Той живее тук, в мен — посочих аз към сърцето си. — Където някога бе дяволът.
	— Танар — каза Шалиен, — опасявам се, че бях излишно строга с теб. Ако съм знаела, че си обсебен, нямаше да те съдя така строго.
	— Не, Шалиен — поклатих глава аз. — Сам взех погрешните решения в живота си и не беше само заради Аскамат.
	Произнесох името му, без да пострадам.
	— Бъркаш, Танар — отвърна вълшебницата. — Видя какъв е ефектът му върху нас. Бях почти готова да те нападна. Паладиус също изглеждаше различно. Това е заради дяволското влияние.
	— Но аз не съм смъртен, Шалиен — рекох. — Дори да ме е водил за носа, в крайна сметка аз извърших собствените си грехове.
	— Но ще ги изкупиш, стига да изпълниш мисията, която ти възложи Леймар — намеси се Паладиус, — а това, че се отърва от демона, наистина свали някаква тежест и от мен. Предполагам, че през теб съществото е манипулирало всички наоколо.
	— Смъртоносен капан — каза тъжно Нилеида, която ни приближи, — който се оказа фатален за моя господар. Сега ти си единственият бог, Танар, както винаги си искал.
	— Вече не го искам — отвърнах.
	— Но това няма значение — отвърна Нилеида. — Нимфите ще очакват заповедите ти. След като боговете изчезнаха, мнозина от нас се пръснаха по света. Какво да сторим сега?
	— Няма да ви викам тук да ми слугувате — отвърнах. — Ще трябва да отидете при смъртните, да предупредите техните жреци и вълшебници какво се е случило. Нека използват името ми, ако се сблъскват със случаи на обсебвания. Вече имам силите да се изправя срещу дяволите.
	— Да бъде волята ви, господарю Танар! — каза Нилеида и се поклони ниско, след което изчезна.
	— Паладиус — рекох аз, — трябва да обсъдя нещо с теб. Дяволите сякаш действат в синхрон с останалите ни врагове, Ахназар и Рикошец. Не мога обаче да си представя толкова изначално зли същества да се кланят на някого като моя ученик. Възможно ли е да има връзка между тях и Тираниус?
	Паладиус се поколеба.
	— По принцип паразитите от по-долно измерение виреят след като ние унищожим боговете на даден свят. Поглъщат каквото е останало от войните с него. Но дали имат по-дълбока връзка с Тираниус, не мога да кажа, факт е, че те не нападат неговите слуги, но не нападат и нас.
	— Душата ви е чиста — каза Шалиен. — Те винаги атакуват онези, които са уязвими.
	— Какъвто бях аз — казах с горчивина.
	— Мнозина от нас грешат — отговори Паладиус. — Когато Тираниус погълна Желязната душа, се изпълних с ярост към него и служителите му. Рицарон се промени и стана Рикошец, но самият аз бях завладян от гняв, а погледът ми потъмня, включително буквално — оптиките ми светят в лилаво наместо в синьо.
	— Това се случва и на няколко пъти от началото на пътуването ни — казах внимателно.
	— Заради дявола в теб — кимна Паладиус. — Той ми е въздействал, без да усетя. Може би е възможно нещо подобно да има и в Тираниус, но не мога да съм сигурен. Ще ти се стори прекалено, Танар, но той ми се вижда по-зъл дори от паразитите.
	— Прав си — отвърнах. — Наистина е прекалено.
	После се извърнах към Шалиен.
	— Ще искам да поговоря с теб — казах. — Насаме.
	— Добре — отвърна магьосницата.
	— Нека идем в моя дом. Не се чувствам достоен да съм в дома на Леймар.
	— Той ти прости, Танар. Иначе нямаше да ти даде силите си.
	— Сега остава и аз да си простя — казах.
	Прекосихме пътя до моя дворец, а след това помолих Паладиус да остане на пост, макар да знаех, че никой няма да е толкова дързък, че да нападне планината на боговете.
	Вътрешността на двореца бе толкова нелепа, колкото я помнех, цялата в златна украса и стенописи за моето несъществуващо величие. Само пламъците бяха угаснали. Запалих ги.
	— Какво ще искаш от мен, Танар? — попита Шалиен предпазливо.
	— Трябва да знаеш с кого си имаш работа, вълшебнице! — отвърнах аз, стигнах на трона си и седнах на него. Аз бях единственият бог, построил трон в дома си.
	— Убивал съм хиляди. В битка. За жертвоприношения. Тогава ми се струваше като добра идея. Днес ми се струва безумно, жестоко и безсмислено.
	— Това е добре, Танар. Пораснал си.
	— Но как мога да обединя западните държави след такова наследство? Не е ли прекалено да го искам от тях?
	— Можеш, защото няма кой друг, Танар. В крайна сметка, затова трябваше да изтръгна копието си от гърдите ти.
	— Но не си го искала, нали така, Шалиен? — попитах.
	— Защо мислиш така? — отвърна вълшебницата.
	— Аз съм твоят враг — отговорих — и съм отнел живота на любимия ти. Кимарак. Разкажи ми за това.
	— Кимарак бе влюбен в мен, Танар — каза Шалиен, — аз го уважавах, но без да мога да отвърна на чувствата му. Сърцето ми принадлежеше на друг.
	Кой знае защо, устата ми пресъхна.
	— На кого? — попитах.
	— Когато бях малка, попаднах на много стара книга на ксерексите — отвърна Шалиен. — В нея видях илюстрация на приказно красив мъж с огнена коса. Това беше ти, Танар.
	Не знаех какво да отговоря.
	— През целия си живот се борих с пророчествата, предрекли ми да се изправя срещу теб… но и с тези, които твърдяха, че съм обречена да стана твоя невеста.
	Зяпнах. Не бях и чувал, че има такива пророчества.
	— Вярвах, че мога да те убедя, че това, което правиш, е безсмислено, независимо че отново и отново се изправяхме един срещу друг — продължи Шалиен. — За съжаление, Леймар беше прав. Подобно на Вианна и Дреймо, аз вярвах, че трябва да те победя, за да се смириш, и тогава да ти покажа какво чувствам към теб. А всъщност, ти си имал нужда от обич.
	— Не бях готов да я получа, Шалиен — поклатих глава. — Бях твърде горделив. Исках да получа подчинение. Или поне мислех така.
	— А сега, Танар? — вдигна глава Шалиен. — Готов ли си?
	Затаих дъх.
	— Аз… — отворих уста — никога не съм обичал истински.
	Шалиен остави копието си настрана и приближи трона ми.
	— Аз пък обичам от столетия само един — каза тя. — Теб.
	— Шалиен… — понечих да кажа нещо аз, но тя ме приближи и ме целуна. Щях да се разтопя. Сериозно се уплаших да не се разпадна.
	— Сега Леймар изцери раните ти и те направи такъв, какъвто те виждах в сънищата си — каза вълшебницата, когато отлепи устни от моите. — Кажи ми, боже дракон, приемаш ли ме за твоя невеста?
	Приех я. И макар в историята на вековния си живот да бях имал безброй жени, Шалиен бе тази, която ме превърна от момче в мъж.


>	Глава петнадесета
>	Пред портите на Трекерес

	Напуснах Дома на Боговете в далеч по-добро настроение, отколкото бях влязъл в него, като за пръв път от началото на мисията усещах истински Шалиен като съюзник, а не като съперник, да не говорим за това, че ни свързваше нещо много повече. Отидоха си хапливите забележки, които си подмятахме, докато разговаряме (добре де, донякъде), а и в отношението на Паладиус нещо се бе променило. Дотогава го бях чувствал винаги като втори баща, който ме гледа критично или ме окуражава, но сега вече усещах в него някого, който не просто ме подкрепя, ами и разчита на мен. Усещането бе ново, но не и неприятно, а аз разбрах, че винаги съм го търсел.
	Ала не всички мои тревоги изчезнаха.
	Нимфите разпространяваха мълвата за завръщането ми като спасител сред кротките нерани, монаси и селяни, които обработваха земята за манастирите с духовници, но не смятах, че ще бъда така добре приет в Ниган, страната, с която в миналото бях имал най-големи неприятности, повече дори, отколкото в Ханвар.
	Земята около нас се измени, колкото по на север отивахме. Ниган бе негостоприемно място, а обработваемите площи отстъпиха на гори и шубраци. Времето захладня, започна да навява студен вятър. Накрая стигнахме границата с непристъпната стена, отбелязана от дебела дървена стена. На пропусквателния пункт, отбелязан с дебела врата, ни посрещнаха няколко намръщени стражи.
	— Шалиен — обърна се водачът им, грубоват мъж с гъста черна брада, към спътницата ми. — Вярно ли е това, което нимфите казват?
	Мъжът погледна към мен.
	— Наистина ли си съживила Танар Отстъпника?
	— На мъртвец ли ти приличам? — отвърнах и вирнах брадичка.
	— Лицето ти — преглътна стражът. — Ако си ти, значи си изцерен?
	— И по-силен от всякога — отговорих. — За щастие този път не идвам като завоевател.
	— Не че когато го направи, свърши добре за теб — намеси се друг от стражите.
	— Тогава аз бях срещу него — каза Шалиен, — защото той не бе готов да приеме мисията си. Но сега е друго.
	— Казваш ти — рече третият страж. — Ще бъда откровен, магьоснице. Признателни сме за това, което си сторила за нас преди векове, но Танар Отстъпника не е добре дошъл в Ниган. Казваш, че сега е друго, но може би ти си тази, която се е променила, а не той.
	— Ако не се бях променил, вече да си мъртъв — информирах го.
	Водачът на стражите се начумери.
	— Останал си си арогантен, както винаги.
	— А вие, ниганите — все така влудяващо непримирими! — рекох. — Този път обаче това може да ни е от полза.
	— По-скоро в твоя полза — отново каза третият страж. — Ти искаш Ксерекс обратно за себе си, нали така, боже дракон? И ти трябва армията ни, за да се справиш с тази на Ахназар?
	— Ако позволите — намеси се Паладиус, който дотогава бе мълчал.
	— Ти си един от железните великани, нали! — погледна го вторият от стражите. — Нищо, че приличаш на рицар.
	— Аз съм автоматон от планетата Металия — каза Паладиус и посочи към небето. — Това е тя.
	Стражите последваха пръста му.
	— Звездата на гибелта? — попита първият от тях.
	— Да — отвърна Паладиус, — виждате ли я? Доскоро това бе възможно само нощем, но се променя, защото тя приближава. Когато стигне до Лекдария, вашият свят ще престане да съществува. Танар е единствената ви надежда за спасение.
	— Защо си губим времето да обясняваме това на стражи? — попитах аз. — Шалиен, просто им кажи да ни пуснат.
	— Това не са стражи — подсмихна се магьосницата. — Добра дегизировка, лорд Скафак.
	Първият от стражите я погледна рязко, а после се усмихна.
	— Едва ли съм имал шанс да ви заблудя, лейди Шалиен.
	— Брадата ти скрива лицето, но се държеше необичайно дръзко дори за нигански страж — каза вълшебницата. — Ще трябва обаче да ми се доверите и за това, както сте правили винаги, Скафак. Танар се е променил, а това, което казва Паладиус, е вярно. Ахназар е дребен проблем в сравнение със ставащото в небето.
	— Аз ти вярвам, Шалиен, но ще трябва да убедите краля — каза лорд Скафак. — Той е традиционалист.
	— Това дали ще подейства? — попитах аз и внезапно спрях да се преструвам, че съм смъртен. Разликата не може да се опише с думи. Моята форма прилича на човешката, защото така ни е създал Зерос. На вид бях висок, атлетичен мъж с червена коса, която изглеждаше малко странно на бронзовата ми като оттенък кожа. Но когато ходех без аурата си на божество, както ме бе помолила Шалиен от самото начало, можех да мина и за обикновен хубав смъртен. Като бог… разликата бе осезаема. Тогава хората знаеха, че са в присъствието на някого, който е вечен — не просто безсмъртен като вълшебницата Шалиен, а недосегаем за смъртта.
	Стражите несъзнателно паднаха на едно коляно.
	— Крал Крамак няма да бъде убеден толкова лесно, Танар! — каза Шалиен. — Той е от най-силните нигани, вдъхновени от Дреймо да ти се противопоставят.
	— Няма как да разберем това, ако не го проверим нали? — подсмихнах се аз.
	— Прав си — каза Шалиен и се обърна към коленичилия лорд. — Пътят до Трекерес не е кратък, Скафак. Водѝ ни!

	* * *

	Ниган винаги ми се бе струвала като безрадостна страна и новото ни пътуване не промени мнението ми. Бяхме цяла свита — Скафак спря да се преструва на страж и след преобличане, което трая около час, се появи със спътниците си, които до един се оказаха рицари. Истинските стражи бяха зад дървената стена и заеха поста си, като ме гледаха със странна смесица от благоговение и боязън. Аз не само, че не приех отново аурата на смъртен, но и окуражих Паладиус да приеме истинския си ръст и облик. Грамадният десетметров автоматон събра очите на всички. Шалиен не знаеше дали постъпвам разумно, но аз ѝ казах:
	— Довери ми се.
	— Много е рано за това — отвърна тя, но ме послуша.
	В действителност, тактиката ми бе проста. След като бях приел Леймар в себе си, голяма част от божествените сили, които имах, преди да бъда свален от Орикс, се бяха върнали. Чувствах се толкова добре, колкото никога досега, и удължих аурата си така, че тя да обхваща земите, през които минавам, няколко дни преди наистина да ги стигна. Скоро ефектът от това се показа от благодарни хора, които излизаха от селата между горите по пътя ни, за да благодарят за избавлението.
	— Какво избавление? — не разбра Скафак.
	— От дяволите, владетелю! — отвръщаха селяните.
	Както и бях предположил, дяволите вилнееха и в Ниган, както във всяка друга страна, тъй като Дреймо го нямаше. Но аз вече ги бях побеждавал, включително и вътре в себе си, затова и сега не се боях от тях. Присъствието ми бе нетърпимо за тези създания и те изчезваха още при приближаването ми, което се оказа, че е отървало много хора от невероятно тегло. Наистина, селяните първоначално се стъписваха от силата на присъствието ми, това, че яздя редом с Шалиен — лорд Скафак ни бе осигурил коне — а също и от присъствието на десетметровия железен великан зад мен.
	Моето нашествие обаче се бе случило преди почти хиляда години, а дяволите нападаха сега и съсипваха живота на хората, превръщайки дори домовете им в клопка, от която не можеш да се измъкнеш. По пътя много селяни буквално хвърляха дарове пред нас. Някога щях да приема това само с надменна усмивка, убеден, че ми се полага, но този път се заслушах в думите им, като успях да ги чуя всичките, заради божествените си сетива, макар да спирах само колкото да отправя благословия.
	Ситуацията с дяволите бе по-лоша, отколкото очаквах. Все повече домове биваха посетени от неканени пришълци, които излизаха от сенките, огледалата или пресъхналите кладенци, за да обсебват или тормозят хора.
	Но изчадията отстъпваха в мрачно безредие всеки път, още преди да има пряка среща между нас. Единствената съпротива бе, когато опитвах да стигна с мислите си Ксерекс, страната, която трябваше да защитавам. Тогава усещах цялото им множество да се съпротивлява като черна стена срещу мен. Вече нямах съмнение, че изчадията по някаква причина помагат на Тираниус от Звездата на гибелта, но нито Паладиус, нито Шалиен можеха да ми дадат задоволителен отговор за това.
	Толкова далеч на север, нямахме други неприятели. Войниците на Ксерекс нямаше как да проникнат по тези места, а това важеше с още по-голяма сила и за жреците на Ахназар. Нямаше и роботи, макар Паладиус да ме предупреди, че предателят Рикошец има още опасни слуги на Лекдария, а сред тях и убиец, който винаги удря невидим.
	Аз обаче вече не се безпокоях толкова за тях. Вярно бе, че Пипалис и Слухтарий едва не ме бяха убили, но това беше преди да приема Леймар в себе си. Сега не вярвах, че бих паднал толкова лесна плячка пред тях, макар моят железен приятел да твърдеше, че прекомерната увереност в случая е опасна.
	Накрая горите отстъпиха място на непристъпни скали, върху които се издигаше твърдината, в която някога амбицията ми се бе пречупила, столицата на Ниган, могъщия Трекерес, чиито стени изглеждаха, сякаш се издигат до небето.
	Както и при битката ми с Шалиен, този път те също бяха укрепени, а по крепостните им стени бяха наредени както рицари и стражи, така и вълшебници, старци със сиви мантии и дълги шапки, владеещи значителна сила. Усетих присъствието им много преди да ги видя.
	— Ниганите определено са злопаметни — отбелязах аз, когато видях как ни очаква столицата.
	— Не можеш да ги упрекваш, скъпи! — каза Шалиен. — Ти искаше да ги унищожиш напълно.
	— Но сега нямаме време за това — изгърмя гласът на Паладиус зад нас.
	Видях, че при вида на колосалния автоматон дори смелите нигани се размърдаха неспокойно по крепостните стени. Този великан можеше да ги изкатери за секунди, а веднъж влязъл вътре, кой щеше да го спре?
	Но над тежките метални порти, на един от бойниците, стоеше сегашният крал на Ниган, а до него бе изгърбеният главен вълшебник на кралството. Винаги бях мразил вълшебниците на Ниган. Те бяха дори по-силни от моите жреци.
	Кралят заговори, а магията на вълшебника усили гласа му:
	— Виждам, че отново идваш като завоевател, Танар, макар войската ти да е далеч по-малка от предния път.
	— Не ставай глупав, Крамак! — отвърна Шалиен, чиято магия също усили гласа ѝ.
	— Шалиен — обади се вълшебникът до краля, — някога, преди много векове, нашият орден те въведе в тайнството на заклинанията, след като бе сътворена от боговете. Преди хилядолетие ти ни се отплати, като спря огнения завоевател на Ксерекс. Мигар сега си се съюзила с него?
	— Немлин — отвърна Шалиен, — някога, преди не толкова много векове, ти беше момче, което ми вярваше безрезервно. Нима сега смяташ, че съм се обърнала срещу Трекерес и народа на Ниган?
	— Ти идваш с Отстъпника и с един от железните великани, вълшебнице — отвърна кралят.
	— Ако позволите — извика лорд Скафак, чийто глас прозвуча тихо, пискливо и немощно без магия, която да го усили.
	— Не позволявам — поклати глава Крамак. — Те са те омаяли, приятелю, теб и спътниците ти. Сега ще трябва да те приемем за враг.
	— А не мога ли и аз да кажа нещо, кралю? — попитах.
	— Няма какво да чуем от теб, Отстъпнико! — отвърна вместо краля неговият вълшебник, Немлин.
	— Тогава всички ще загинете — каза внезапно Паладиус.
	— И преди сме чували подобни заплахи — каза кралят.
	— А преди това светеше ли в небето? — попита Паладиус и надигна исполинската си ръка към звездата на гибелта, която светеше все по-ярко и през деня.
	— Какво знаеш за звездата? — попита Немлин.
	— Това, което ти казах — отвърна Шалиен вместо автоматона. — Заплахата е истинска и приближава с всеки следващ ден. Пренебрегвате я на своя отговорност, но така обричате целия свят.
	— Самата ти си се съюзила с един от железните великани, Шалиен — каза крал Крамак, — а искаш другите да се боим от тях, дори повече, отколкото от Ахназар, бога жрец на Ксерекс.
	— Ахназар не е бог — отвърнах аз. — Това е нелепо.
	— Тогава защо не си ходиш в Ксерекс да се разберете, а си дошъл тук? — попита владетелят.
	— Ксерекс пристига с огромна армия. Дойдох, за да ви помогна срещу нея — отговорих.
	— И сами можем да се оправим — отвърна Немлин. — Ниган няма да стане заложник на конфликта между боговете на Ксерекс.
	— Не можете — намеси се отново Паладиус. Очите му засияха в синьо и той изстреля пронизващите си лъчи над града. Рицарите и стражите се разшумяха, а вълшебниците надигнаха жезли, но закъсняха. Преди да изрекат защитните си заклинания, лазерите прелетяха над тях и загряха въздуха около себе си.
	— Паладиус! — извика Шалиен.
	— Ако исках, вече щяхте да сте мъртви — каза автоматонът, без да ѝ обръща внимание. — С Ахназар, от когото толкова се боите, има други като мен. Рикошец има същите сили, но не живее като изменник, прокуден от родния си свят, а това го прави по-силен. С него са Биячите, железни гиганти, които ще сринат примитивните ви укрепления за секунди. А на своя страна те имат и убиец, който удря невидян и нечут, докато не стане твърде късно. И все пак…
	Паладиус вдигна ръце.
	— Не от това трябва да се боите — повиши глас автоматонът. — Върху звездата на гибелта, която всъщност е планета, се издига враг, какъвто не сте и сънували, че може да има, убиец на боговете. Той погуби покровителите на Лекдария. Останал ви е само Танар. Боря се с владетеля на така наречената звезда от хилядолетия, тъй като аз също ида от там и не искам нищо повече от това, да го видя повален. Принудих се да се доверя на вашия бог дракон, макар безсмъртната Шалиен да ми разкри какъв е бил някога. Но сега вече е различен. Сега той заслужава доверието ви.
	— Немлин — извика Шалиен, — Леймар живее в него.
	Гърбавият вълшебник се олюля, а после се обърна към краля и каза нещо. Крамак се намръщи — можех да го видя заради острите си очи на бог, макар кралят на Трекерес да бе доста далеч.
	— Значи самият ти си погълнал едничкия бог, който господарят на железния великан не е докопал — каза накрая Крамак.
	— Погледни ме, кралю — казах аз. — Изглеждам ли, като да съм засмукал Леймар насила?
	— Ти винаги си бил най-бляскавият измежду боговете, но няма как да хипнотизираш един мъж от Трекерес — махна с ръка кралят. — Вълшебниците ни се грижат за това.
	Усетих как в мен се издига огнена ярост, но си дадох сметка, че ще навредя на каузата си, ако се превърна в дракон и започна да рева и бълвам огън по укрепленията.
	— Нищо ли не мога да направя, с което да спечеля доверието ви? — попитах аз.
	Кралят понечи да отговори, но Немлин му прошепна нещо. Внезапно владетелят се усмихна студено.
	— Нека бъде така, Танар. Ако всички свободни страни на континента изберат да ти се доверят в битката с Ксерекс, ние няма да се противопоставим и ще те приемем с добре дошъл в Трекерес.
	— Ханбар, Шимбе и Нера вече приеха завърналия се бог, Крамак — каза Шалиен.
	— Но Ейсхейлм не е — отвърна владетелят. — Всъщност, децата на Виелла си намериха нови покровители, готови да заместят провалилите ги богове. Йотуните се събудиха от вековния си сън, Шалиен, и сега Ейсхейлм се кланят на тан Хрумнир. Ако успеете да ги убедите в правотата си и някак си оцелеете след срещата с ледените великани, то тогава и ние ще посрещнем Танар в Трекерес. Дотогава обаче портите на града остават затворени за него.
	С тези думи кралят се обърна и се скри от погледа ни. Аз започнах цветисто да ругая.
	— Какво става? — попита Паладиус. — Какви са тези ледени великани?
	— Това е интересно, Танар — каза Шалиен. — Дори аз не съм чувала много за тях. Смятах ги за легенда.
	— Ние и дяволите смятахме за легенда — отвърнах кисело. — Явно живеем във времена, в които легендите се пробуждат. Хайде, Шалиен.
	Аз се извърнах към лорд Скафак и му наредих:
	— Свободни сте. Няма нужда да се опълчвате на владетеля си. Паладиус, слез долу, моля те!
	Автоматонът прие фигурата на рицар, а аз прибрах божествената си аура. Знаех, че на този етап няма да ми помогне особено.
	— Какво става, Танар? — попита Шалиен и усетих разтревожени нотки в гласа ѝ. — Кои всъщност са йотуните?
	Наклоних главата си така, че вратът ми да изпука по чисто човешки начин.
	— Йотуните — отвърнах — са нашите по-големи братовчеди. Първите деца на Зерос и Рефея.


>	Глава шестнадесета
>	Среща с ледените великани

	— Когато баща ми за пръв път поискал да си създаде безсмъртни другарчета — казах аз няколко дни по-късно, когато вече бях успял да успокоя нервите си, — първо сътворил йотуните. Това се оказало лоша идея.
	По това време вече се бяхме отдалечили от Трекерес и горите на тази свирепа страна оредяваха, за да се прелеят в тундрата на още по-северната Ейсхейлм. В тези краища на света винаги имаше сняг, дори лете, а сега отдавна бяхме оставили топлия сезон зад гърба си, което означаваше, че ако бях смъртен, щеше да ми е, меко казано, хладно. За щастие аз бях бог на огъня, Шалиен бе магьосница, а Паладиус бе прекосявал празнотата между световете, където по думите му било невъобразимо по-студено. Това означаваше, че нямахме проблеми нито със силния вятър, нито с твърдия сняг, покриващ земята. Оставаха местните животни и чудовища. Първите имаха достатъчно инстинкт, за да не ни закачат, но вторите, може би подкокоросвани от Ахназар, направиха грешката на няколко пъти да ни се противопоставят. Бях доста изнервен и не позволих нито на Шалиен да използва магията си, нито на Паладиус да ги обстрелва с лазерите си — махнах с ръка и изпепелих както троловете (грозни зеленокожи великани с жълти зъби), показали се на пътя ни, така и коболдите (раса от уродливи джуджета с големи глави), опитали да ни хванат в подземните си капани.
	Тримата пътувахме, без да демонстрираме надлъж и нашир кои сме, както правехме в Ниган, тъй като не исках да дразня йотуните.
	— Йотуните са ледени великани — продължих разказа си аз. — Това не означава, че са като ходещи айсберги, а че същността им е изменчива. Те са лукави магьосници с невероятна липса на състрадание към останалите живи същества.
	— На кого ли ми напомнят… — промърмори Шалиен.
	— Дръж се възпитано — казах ѝ.
	— Както кажеш, господарю! — отвърна саркастично тя.
	— Когато били пуснати на свобода, йотуните благодарили на татко Зерос за дарбата на живота, а после започнали весело да унищожават всичко, което е сътворил. Стъпквали цели градове и села, сривали планини, изпивали реки и езера. Зерос не на шега се уплашил, но сърце не му давало да ги заличи, затова ги приспал навеки и накарал мама да роди нас, боговете. Но сега, след като Тираниус е пленил братята и сестрите ми, вероятно няма сила, която да държи великаните приспани и те отново са се събудили.
	— И какъв е планът да ги спреш? — попита Шалиен.
	— Ами всъщност — замислих се аз, — целта ми е да ги накарам да не ми пречат. Не виждам как ще ги спра, те са няколко, като боговете, и почти толкова силни, макар и по-примитивни.
	— Това значи, че Тираниус би погълнал и тяхната сила — намеси се Паладиус. — Може би дори ще може да ги спечелим за съюзници.
	— Късмет с това — направих гримаса аз. — Йотуните имат проблем да възприемат каквото и да е било насериозно. Освен това първо ще трябва да ги намерим.
	Което бе лесно да се каже и не толкова — да се направи. Ейсхейлм бе сурова и рядко населена земя, която граничеше с ледовит океан, а всяка вечер небето ѝ припламваше в странни светлини, които запленяваха ума.
	— Северното сияние — прошепна Шалиен, когато го видя за пръв път. — Бях чувала, че е красиво, но не го бях виждала досега.
	— За толкова много години? — изумих се. — Какво си правила през тях?
	— Борех се с теб, с Ахназар, с дяволите, а сега и с Тираниус — отвърна хладно Шалиен. — Не е като да съм стояла със скръстени ръце.
	Реших да не я притискам повече.
	От време на време срещахме и човешките обитатели на тази земя. Шалиен не одобряваше, когато използвам такива резки изрази, но те си бяха пълни диваци, хора, облечени в кожи, които обикаляха снега на шейните си, хранеха се с риба и тюлени, а в свободното си време се молеха на всевъзможни същества като тролове, огри (друг вид великани — невероятно космати) и тем подобни. Виелла така и не изкорени тази практика, вероятно защото и тя бе дива като обитателите на страната си, но за моя изненада не усетих присъствието на дяволи. Може би пробудилите се йотуни ги плашеха, което не ме изненадваше особено. И аз се плашех от йотуните.
	Ние, разбира се, опитахме да се консултираме с местните за това, къде са господарите им. Те обаче неизменно сочеха на север, а понякога и към сиянието, без да могат да помогнат с по-конкретна посока. Така и ние продължихме в тази посока, докато вече не виждахме сивите грозни вълни на ледовития океан, които се миеха в каменистите брегове на Ейсхейлм.
	Тогава видяхме и стареца, човек с кожух и шейна, теглена от пет кучета, който се спря пред нас и излая със странен акцент:
	— Това е сурова земя за странници. Качете се да ви отведа в селото.
	Паладиус опита да го убеди, че кучетата няма да могат да ни изтеглят, но Шалиен му даде знак да млъкне и да се съгласи със стареца. Аз също долових някаква магия в него и затова кимнах на автоматона, че всичко е наред.
	Кучетата изтеглиха него, мен и вълшебницата без проблем, което потвърди опасенията ми, че са вълшебни.
	Допусках, че този старец е някакъв шаман на йотуните и че участваме в поредната нелепа игра, но нямаше какво да сторя. Преди да се възнесе, Зерос ни бе предупредил, че ако някога йотуните се пробудят, ще трябва да се отнасяме към тях с голямо уважение, в противен случай те ще побеснеят.
	Но самите йотуни не изпитваха никакво уважение към мен. След като цял ден се плъзгахме по снега, шейната стигна точно до никъде и старецът се зае да строи ледена къщичка иглу, след което легна и захърка гръмотевично в нея, като ни каза, ако сме гладни, да си вземем храна от торбичката му.
	Ние, разбира се, нямаше причина да сме гладни. Аз бях бог, а Паладиус автоматон. Шалиен все пак бе човек и огладняваше, макар и рядко, но пък тя си носеше свои провизии с храна, а и аз бях научил, че тя не яде какво да е. Въпреки това не се минаха и десет минути, откакто старецът заспа, и ние усетихме как стомасите ни започват да къркорят от глад. Шалиен опита да отвърже торбичката на стареца, но въпреки че по принцип бе изключително сръчна, не успя да направи нищо и ми подхвърли отвратена торбата.
	— Танар, можеш ли да направиш нещо?
	— Разбира се, аз съм бог — отвърнах аз и взех торбата, като се опитах да я отворя, налагайки ѝ божествената си воля. Без никакъв успех. Усетих прилив на необяснима ярост и опитах да отворя торбата с пламъци, които призовах по ръцете си, но платът ѝ само се опърли и изпълни въздуха с противна миризма.
	— Дай на мен — каза Паладиус, който хвана торбата и напъна с исполинската сила на железните си ръце. Торбата се разтегна като ластик, но отказа да се отвори. Автоматонът се намръщи, а сините му очи заблестяха, преди да изстрелят лазери към торбичката. Те обаче не се оказаха по-ефективни от моите пламъци и вместо това отскочиха от нея, след което започнаха да се отразяват по ледените блокове на леглото и ни накараха да затанцуваме смешно.
	— Не прави това повече — нареди Шалиен — и оставете тази торба. Явно ще трябва да си легнем гладни, поне да поспим.
	Лесно бе да се каже, но трудно да се изпълни. Старецът хъркаше като дъскорезница и не успях дори да мигна. Шалиен също ме гледаше безпомощно, а когато Паладиус от любопитство опита да се изключи, само за да се включи почти незабавно, тъй като сензорите му отчитаха хъркането като нападение, се засмяхме безпомощно.
	На сутринта противният старец се пробуди във ведро настроение и отвори торбичката без усилие, като подхвърли храна на всеки. Закуската бе добра и веднага ме изпълни със страхотна сила и прогони съня от Шалиен. Дядото имаше храна дори за Паладиус, някаква течност, от която очите на автоматона грейнаха.
	— Не бях получавал истинско гориво от месеци — рече той. — Благодаря ти.
	— Дядо — рекох аз, — мисля, че няма нужда повече да играем на криеница. Кой си ти всъщност?
	Старецът се ухили и щракна с пръсти. Иглуто около нас се превърна в огромен каменен замък, а ние се озовахме в тронната му зала. Шейната с кучетата изглеждаше странно по средата ѝ, но след това превозното средство се разпадна на мъгла, а кучетата се удължиха и изправиха, докато не се превърнаха в няколко огромни фигури, които противно на очакваното изглеждаха точно като гигантски ледени човеци.
	— Вие сте йотуните, нали? — първа се съвзе от объркването си Шалиен.
	— Как изкривявате материята по такъв начин? — изправи се Паладиус и също зае собствения си исполински ръст.
	— И кому бе нужен целият този цирк? — обърнах се аз към стареца…, който обаче вече бе огромен мъжага с ледена корона на главата и брада от чист сняг.
	— Ти първи започна, Танар — отвърна той. — Все едно можехме да не разберем, че бог, магьосница и извънземен са навлезли в нашите земи. Оценяваме дискретността, все пак. Аз съм тан Хрумнир, предводител на моята весела дружина.
	И той посочи великаните, които изкривиха със скърцане ледените си лица в усмивки.
	— Ако знаеш кой съм, сигурно си наясно и за какво идвам — рекох.
	— Да си поискаш помощта на Ейсхейлм, Танар — отвърна Хрумнир. — Лошо няма, амбицията винаги ти е прилягала. Бедата е, че на нас ни е добре тук и не смятаме да си даваме владението.
	— А бихте ли го дали на Ахназар? — попита Шалиен. — Той дори не е бог.
	— Ако Ахназар опита да дойде тук, ще настине, Шалиен — отвърна Хрумнир съвсем сериозно. — Времето няма да понесе на един ксерекс.
	— Но няма да попречи на Тираниус — отвърна Паладиус, — владетеля на…
	— На Металия, знам — направи гримаса Хрумнир. — Да, наистина, неговият апетит за богове предизвиква известна загриженост у нас. Ние, разбира се, сме великани, но дали той може да направи разликата? Все пак е робот, машина. Казват, самостоятелно мислеща. Но колко може да мисли една машина…
	— Ти знаеш кои сме? — обърка се Паладиус.
	— Знам много, Паладиус — отвърна Хрумнир. — Когато вземат, че те приспят за няколко хилядолетия, нямаш много какво да правиш, освен да сънуваш, а сънищата ми излязоха далеч извън пределите на Лекдария.
	— Странно — намръщих се аз. — С мен никога не стана така!
	— Ти си глупав по природа, Танар — каза Хрумнир. — Умът ти не е особено любопитен. Обзалагам се, че си сънувал основно владението си Ксерекс.
	— Как смееш? — настръхнах, главно защото беше прав.
	— Не се пали — поклати пръст към мен танът на великаните.
	— Ако ми позволиш, тане — каза Шалиен, — но смятам, че ако нямаше интерес от предложението ни, нямаше да ни позволиш да влезем в двореца ти.
	— Права си — въздъхна Хрумнир. — Както вече казах, вашият автоприятел има известно право. Този Тираниус предизвиква известна загриженост у мен. Досега успяваме да се справим с магиите, които Ахназар опитва да изпрати към Ейсхейлм с помощта на дяволските си приятелчета, но ако и роботите дойдат тук, може да ни дойде множко. Проблемът е следният.
	— Да? — попитах нетърпеливо аз.
	— Доколкото разбирам, Паладиус е успял да продаде на Шалиен идеята, че ти си нашият билет за спасение — каза Хрумнир, — че цяла Лекдария зависи от бога дракон Танар. После Шалиен е препродала идеята на всички свободни народи, освен Трекерес, чийто крал е дори по-тъп от огнения ни гостенин.
	— Хей! — повиших глас аз.
	— Проблемът е — не ми обърна внимание Хрумнир — вярно ли е това? Вие тримата се изкарвате спасителите на нашата земя. Хайде бе! Откъде мога да знам дали сте толкова силни? Това трябва да се провери.
	— И как — попитах — мислиш да провериш това?
	— С битка — отвърна Хрумнир. — Как иначе?


>	Глава седемнадесета
>	Битка с ледените великани

	Погледнах към ледените великани, които ни гледаха умилно с ледените си физиономии.
	— Как с битка? — попитах аз с лоши предчувствия.
	— Е, не — каза Хрумнир, — няма да ви скочим едновременно. Ще си кажете кой какво умее и аз ще ви подбера противник.
	— Хубаво тогава — каза Шалиен. — Виждам, че искаш да се позабавляваш, тане. Знае се, че моята специалност е магията. Има ли някой в двореца, който да владее вълшебствата?
	— Хмм — отговори танът на йотуните, — намира се, да ти кажа.
	После щракна с пръсти. Един от ледените великани пристъпи напред, а докато вървеше, тялото му се втечни и измени, докато пред Шалиен не застана беззъба старица, покрита с кожи, която ѝ се ухили хитро.
	— На какви магии искаш да се борим, момиче? — попита великанката.
	— Ти кажи, бабо — отвърна Шалиен и вирна предизвикателно глава. — Ти си домакинята.
	Аз самият бях още твърде смаян от това, че едната от ледените фигури е на жена.
	— Млада си още да се бием като равни — изцъка старицата. — Нека сторим тъй: успея ли да те уплаша, приемаме, че не си успяла да отвърнеш на предизвикателството ми, ако не сполуча, значи си го издържала. Имам право на три опита.
	— Давай — усмихна се Шалиен предизвикателно.
	Старицата вдигна ръка и започна да напява нещо, а около Шалиен се скупчи облак мрак, от който се показаха уродливи дяволски лица.
	Отдавна те чакаме, Шалиен, шепнеха те. Душата ти е тъй ярка и сладка. Ще пируваме векове наред с нея.
	Шалиен махна с копието си, което засия и разсея облака.
	— Бабе, бъди по-сериозна. Мен истинските демони не ме плашат, какво остава за илюзията!
	— Дух не ти липсва — отвърна старицата и отново започна да напява. Този път пред нея се появи ново видение, на кръгъл свят, които някак си разбрах, че е Лекдария. Над него се издигна чудовищна метална сфера, която мина през него, срина го на парчета камък и продължи към Шалиен.
	Вълшебницата този път се намръщи, надигна копието си и удари с него сферата, която избухна и изчезна.
	— Металия — отвърна Шалиен. — Знам размера на тази заплаха и ще те излъжа, ако кажа, че не се боя от нея. Но правя каквото мога по въпроса. Не можеш да кажеш, че съм парализирана от страх.
	— Да — кимна старицата, — да си храбър не означава да нямаш страх, а да го владееш. Нека видим това обаче…
	Великанката отново започна да напява и върху Шалиен падна мъгла, която започна да я състарява за секунди. Докато примигна, магьосницата вече се бе превърнала в бабичка, по-стара и от тази срещу нея.
	— Не! — скочих на крака аз.
	— Не се меси — отвърна Хрумнир, но Шалиен вече ме бе погледнала, а старостта я напусна. Подмлади се толкова бързо, колкото се и бе състарила.
	— Това беше добро — каза Шалиен, когато се отърси от заклинанието на ледената великанка, — смъртта не ме плаши така, както старостта, а сега, когато създалите ме богове ги няма, звучи реално тя да ме застигне.
	Зяпнах. Изобщо не бях мислил върху това. Веднага съсредоточих волята си върху това, вълшебницата да остане вечно млада.
	— Но все си мисля — приближи ме Шалиен, — че когато един бог ме обича истински, тази заплаха не е толкова реална.
	Вълшебницата ме целуна по устните, а после затвори устата ми.
	— Не зяпай така, Танар. Никак не е божествено. Приличаш на идиот.
	Аз, божественият, се изчервих.
	Старата великанка погледна извинително към Хрумнир.
	— Повече от това не мога да сторя — каза тя.
	Танът на йотуните кимна.
	— Добре се справи, Мелга. Свободна си.
	Великанката отстъпи напред и отново се превърна в ледена фигура, която ни загледа присмехулно.
	— Кой е следващият? — попита Хрумнир.
	— Нека бъда аз — изпревари ме Паладиус и пристъпи напред, а сините му очи заблестяха. — Аз, първият рицар на Металия, автоматонът, дръзнал да се изправи срещу господството на Тираниус, прекосил космическата бездна, за да донесе предупреждение за този свят и да потърси надежда за собствения си. Призовавам някого на дуел.
	— Много добре — облегна се назад Хрумнир върху трона си и погледна към друга от ледените фигури. Великанът се изправи и приближи автоматона, като фигурата му се втечни и след това се превърна в ледено копие на Паладиус, с искрящо бели очи, от които лъхаше студ.
	— Твоят неприятел Рицарон е почти идентичен с теб — каза танът на йотуните, — това ще ти е полезна тренировка.
	— Ще бъде — отвърна Паладиус и извади меча си. Неговият двойник повтори жеста му, а леденото острие в ръката му се кръстоса с металното с трясък, който изпълни цялата тронна зала. Паладиус продължи атаката си с лазери, изстреляли се от очите му, които бяха посрещнати от огледални ледени лъчи от погледа на врага му. Автоматонът не спря нападението си, а се извъртя към противника си и го удари с рамо, запращайки го назад. Двойникът падна и докосна с ръка пода, като създаде леден улей, върху който Паладиус се хлъзна и на свой ред залитна, а после фалшивият автоматон скочи към него.
	Паладиус повдигна ръка и от нея се изстреля протонно торпедо, същото, с което Рикошец ме бе ударил малко след пробуждането ми, а леденият исполин го посрещна с огромна висулка, която пусна по същия начин. Сблъсъкът между снарядите изпълни въздуха с отломки, а аз инстинктивно застанах между тях и Шалиен.
	— Мога да се защитя и сама — сопна се вълшебницата, но после погледът ѝ омекна. — Все пак благодаря. Не знаех, че си романтичен.
	Отново се изчервих.
	В това време Паладиус и леденият великан отново се бяха изправили един срещу друг, удряха едно в друго остриетата на мечовете си, обстрелваха се с лазери, торпеда и ледове, което накара всички нас, около тях, дори тан Хрумнир, да отстъпим.
	— Никога няма да можеш да победиш Рикошец — каза внезапно леденият великан. — Аз съм само негово копие от замръзнала вода, а той е твоят ученик.
	— Затова и само аз мога да го спра — отвърна Паладиус и раздели металното си лице на две. От процепа се подаде дуло, което изплю струя пламък, на каквато и аз можех да завидя.
	— Видя ли това? — обърнах се към Шалиен. — Никога не ми е показвал, че може и това?
	— Всъщност ние всички сме пазели малки тайни от теб, Танар — каза вълшебницата. — Така успяхме да те победим и първия път.
	— Хей! — възмутих се аз.
	В това време леденият Паладиус бе отвърнал на пламъците с облак мрак, а после продължи словесната си атака, докато кръстосваше ледения си меч с този на приятеля ми.
	— И дори да победиш Рикошец, какво ще стане, когато Тираниус погълне твоя нов ученик? Той ще дойде за теб, Паладиус. Ще те измъчва и ще научи кои са останалите автоматони на Металия, а след това ще ги унищожи, преди да приключи с теб. Можеш ли да се справиш с това?
	— Това никога няма да се случи! — извика Паладиус и изтръгна меча на двойника си от ръката му с един мощен удар, после фокусира лазерните си лъчи, преодоля ледените им копия и удари великана в гърдите, като го събори по гръб. — Танар няма да се провали, а аз ще умра, преди да предам автоматоните!
	А после надигна стоманения си меч.
	— Добре тогава — отвърна падналият великан, — Танар побеждава Тираниус, ти убиваш Рикошец. Какво следва? Смърт за всички роботи?
	Автоматонът спря ръката си, преди да нанесе фаталния удар, и се опомни. Това бе изпитание, а не истинска битка.
	— Не — отвърна той, — ново начало. Няма да има повече роботи, но не защото съм ги унищожил. Ще им върна свободата. Ще ги направя отново автоматони.
	Двойникът се втечни и отново се превърна в ледена фигура.
	— Той премина изпитанието — обърна се той към Хрумнир.
	— Много добре — усмихна се леко танът, а после насочи погледа си към мен. — Оставаш само ти, Танар.
	Преглътнах, когато великанът отново започна да се видоизменя.
	— Дойде в Ейсхейлм, за да покажеш, че огънят може да покори леда. Направи го, боже! Докажи, че Зерос бе прав да ни замени с вас.
	Докато довърши приказката си, пред мен бе застанал огромен леден дракон.
	— По дяволите — отвърнах аз.


>	Глава осемнадесета
>	Дракони, великани и пламъци

	Аз, разбира се, също се превърнах в дракон. Не в това беше въпросът.
	Всеки от боговете, рожби на Зерос и Рефея, имаше свещено животно. Дреймо беше вълк. Вианна — делфин. Виелла — косатка. Леймар — гълъб. Хайфо — вол. Трина — орлица.
	Аз реших да бъда екзотичен и си избрах едно от чудовищата, дракона, най-силното от всички, гордо животно, което не се подчиняваше никому, срещаше се рядко и взимаше от света това, което иска.
	Да ви напомня на някого?
	Въпросът е, че се предполагаше, че само аз мога да приемам облика на свещеното си животно. Драконите бяха символ на непокорство. Не можеше да ги обяздиш. Не можеше да ги подчиниш. Не можеше да ги разбереш. Само аз, като техен символен покровител, разбирах същността им. И само аз можех да се превръщам в дракон.
	Сега се оказваше, че и тан Хрумнир може — в бял дракон, какъвто не бях виждал никога. Там, където аз бях огън, той беше лед.
	Белият дракон се надигна и разпери огромните си криле, с размах, почти два пъти по-голям от моя, след това изрева предизвикателно и се издигна във въздуха.
	Ясно ми беше какво означава това. Предизвикателство. Драконите бяха териториални животни, размножаваха се рядко и не се срещаха почти никога. Когато двама мъжкари случайно си харесаха една и съща територия, следваше битка. Хрумнир разиграваше този етюд от живота на драконите с мен. Аз бях навлязъл в неговата територия и трябваше да защитя това си нахлуване, като го победя.
	Изсъсках раздразнен (и изплашен), изстрелях струя пламък, а после отлетях нагоре. Хрумнир се бе издигнал толкова нависоко, че трябваше да изляза над облаците, за да го стигна.
	Когато застанах пред него, изплющях с криле и избълвах огнена дъга между нас. Малко ми е трудно да го обясня, но драконите не общуват като хората. Устите им не са пригодени за реч. Всичките съскания и издихания обаче представляват форма на комуникация и точно в момента питах Хрумнир:
	— Ти да не си полудял?!
	Белият дракон изпръхтя презрително, а след това изръмжа дълбоко и плесна с опашка.
	— Ще говориш или ще се биеш? — сякаш искаше да попита той.
	Ако искаше да ме подразни, успя да го направи. Макар да бях по-малкият дракон, изсъсках и се стрелнах към белия, като целта ми беше едновременно да го захапя за врата и да опра ноктите на лапите си в корема му. От устата ми лумнаха пламъци, които насочих към Хрумнир.
	Белият дракон изплющя презрително с крила, като създаде вихър, забавил атаката ми и разсеял огньовете ми, а после разтвори колосалната си паст и избълва леден полъх към мен. Скреж покри червените ми люспи и се почувствах парализиран. Олюлях се във въздуха, а в същото време, невъзможно бърз за размерите си, белият дракон хвръкна рязко нагоре и се озова над мен, след което връхлетя отгоре ми и ме стисна с могъща предна лапа за задната част на врата.
	Изхриптях.
	Хрумнир изръмжа гърлено и посочи с глава по посока на въздуха. Последвах погледа му и видях Звездата на гибелта. Тук, в небето, тя се виждаше по-ясно и личеше, че не е звезда, а някакво тяло, по-скоро подобно на луна, но някак по-блестящо и лъскаво.
	Металия — родният свят на Тираниус.
	Белият дракон изсъска и издиша леден полъх към мен. Драконите можеха да предават много думи с малко звуци. Точно в момента той ми казваше.
	„Не можеш да победиш дори мен, малко пале. Как смяташ да надвиеш железния тиран?“.
	Присвих очи и измърках подозрително.
	„Че ти можеш ли да го победиш“?
	Белият дракон изпуфтя, а после изрева.
	„Не мога, но ако ти си още по-слаб от мен, какъв е смисълът да те следвам? Мога да умра и сам!“.
	Аз обаче използвах разговора да събера силата си. Поемах си бавно и дълбоко въздух, който разпалих като пламъци в гърдите си, до степен, че целият се загрях и червените ми люспи се нагорещиха като въглени. Усетих как лапите на Хрумнир върху мен реагират на топлината, като се връщат към ледената си протоформа, а после се разтапят със съсък на вадички. Белият дракон изохка изненадан и ме пусна, а аз се завъртях под него във въздуха, изстрелях огромна струя пламък към Металия, а после се стрелнах към огромния си противник, минах покрай огромните му лапи и хванах тялото му с моите — достатъчно здраво, за да се захвана за него, и не толкова, че да разкъсам корема му. В същото време змиевидната ми глава се стрелна към шията му и опрях зъби в гърлото му, там, където трептеше животът.
	Изръмжах и изсъсках.
	Съобщението означаваше повече неща, отколкото би предположил човек. Означаваше, че съм приел предизвикателството му и че съм го победил. Че животът му е в моите зъби. Че ледът на йотуните винаги ще се стапя в пламъците ми.
	Но ако трябва да го преведа, мога да го направя с две думи:
	— Предай се.
	Хрумнир въздъхна и размаха криле, като слезе надолу. Минахме през облаците, така че всички ледени великани да ни видят. Той зависеше от милостта ми.
	Аз бях богът на драконите.
	Когато кацнахме, драконовите ни тела се замъглиха и отново заехме човекоподобни тела, като острието на меча ми стоеше опряно в гърлото на Хрумнир.
	— Искам верността ти, великане — казах аз.
	Хрумнир ме загледа със студените си очи, а после коленичи.
	— Приемам те за мой сюзерен, господарю Танар.
	— Много добре — прибрах меча си аз.
	— Йотуните ще те подкрепят в битката ти с Ахназар — продължи танът, — а с тях на своя страна ще дойдат и ловците на Ейсхейлм. Крамак повече няма да може да откаже първенството ти. Не и ако не иска да се бори на два фронта.
	— Какво искаш да кажеш? — намеси се Шалиен.
	Хрумнир поклати глава.
	— Упорството на краля в Трекерес си има цена. Армиите на Ахназар вече са тръгнали. Шимбе и Ханвар паднаха.
	— Какво? — повиших глас аз. — Как?
	— Твоят ученик Гараз успя да върне много ксерекси към вярата в теб, Танар — каза танът на йотуните. — Ала не всички. Някои предадоха какво се случва на жреца Ахназар и той мобилизира войските си, приготвяни дълго и внимателно.
	— Невъзможно! — казах аз — Не съм изгубил толкова много време в Нера и Ниган! Как е могъл да покрие такава територия толкова дълго! Дори аз не напредвах с такава бързина!
	— Ти напредваше доста бавно, най-вече заради моите усилия — промърмори Шалиен, но усетих, че въпреки шегата, в гласа ѝ се долавя страх.
	— Рикошец — каза обаче внезапно Паладиус.
	Хрумнир кимна.
	— Твоят някогашен ученик и събрат е враг, който обитателите на този свят не могат да преборят, Паладиус. Той е твоя отговорност.
	— Ахназар обаче е моя — избухнах аз и се съсредоточих. — Време е да се разправя с този смехотворен шарлатанин!
	— Недей, Танар! — извика Шалиен, но аз вече насочих ума си към моя някогашен ученик. Виденията, които преди идваха неканени при мен като сънища, сега вече се появиха сами пред погледа ми.
	Ахназар седеше на трон в огромна шатра, на средата на огромен военен лагер. Ксерекс бяха започнали бойната, докато аз обикалях из далечния север, а пламъците от войската им покриваха огромните ниви на Шимбе. Жрецът стоеше с бъклица вино в ръка, от която си наливаше, без да го е грижа, че залива с алкохол туниката, която носеше под тежкия си плащ.
	Входът на шатрата се отвори и в него влезе огромният черен колос Рикошец. Червените му очи блестяха злокобно в сенките.
	— Шимбе е напълно подчинен, владетелю. За разлика от ханварската царица, която поне съумя да се измъкне, тук дори нямаше водач, който да се спаси. Избягалите шимбани ще бъдат повече в тежест, отколкото в полза на опозицията срещу нас.
	— Но Танар е жив — зави Ахназар. — Той е минал през Дома на Боговете и вече е цял и по-силен отпреди! Дори в момента усещам огнения му взор!
	— Аз също скоро ще мина през Дома на Боговете, жрецо — каза Рикошец. — Неговата святост не ме засяга, тъй като моят господар прие силата на обитателите им като своя. Когато приключа с това примитивно капище, от него ще са останали само руини.
	— Гневът на Танар ще е страшен! — надигна отново бъклицата си Ахназар и се разтрепери.
	— Има кой да се погрижи за Танар, жрецо — отвърна черният колос, — а ти спри да пиеш толкова, че си се съсипал напълно, при това от излишни притеснения.
	— Но Танар е тук! — зави Ахназар. — Аз чувствам присъствието му!
	Аз бях там само духом, способност, която явно си бях възстановил след сливането си с Леймар. Не можех обаче да се намеся пряко в разговора им, както преди, тъй като нещо заглушаваше думите ми. Усетих, че това са дяволите, омразно невидимо присъствие, което обаче притискаше моето.
	— Тук? — наклони глава Рикошец и погледна към нищото. — Тогава нека гледа мен. Следвай ме, Танар!
	Рикошец излезе от шатрата, а после от нозете му лумнаха пламъци и той излетя във въздуха. Последвах го с ума си хипнотизиран, когато той се издигна в небето над Шимбе, счупи скоростта на звука с трясък и полетя право над планините на Нера. Всеки път, когато видеше под себе си манастир, от ръката му се изстрелваше торпедо, което взривяваше сградата на части. Хората се разбягаха с писъци подир нощната атака, а Рикошец продължи да лети още по-нависоко, докато не стигна Дома на Боговете.
	На пътя му се появиха създания, готови да се жертват за него.
	За мен.
	Нимфи, владеещи силите на природните елементи. Лъвове с криле и глави на гигантски орли — грифоните. Снежнобели жребци с магически рогове на челото — еднорози препуснаха заедно с крилати коне пегаси. Василиски — змии, вкаменяващи с погледа си, изпълзяха от пещерите.
	Във въздуха полетяха даже дракони, не богове или великани, а истински дракони, на които се водех покровител. Едни от последните в света. Величави и могъщи, дишащи пламък от гърдите си. Не така силни като мен, наистина, но изумително красиви. Своенравни и необуздани, но готови да се хвърлят в битка заради мен, последния бог на Лекдария.
	Моята гордост.
	Рикошец ги изби всичките с черния си меч, направен от метал, какъвто не се срещаше на нашата планета, с червените лазери от очите си, с торпеда, които изстрелваше от ръцете и краката си. Извънземен противник от друг свят, целеустремен и жесток, твърде силен и брутален за децата на Лекдария.
	За моите деца.
	Цялата планина се разтърси от атаката му. От небесата заваля кръв, а въздухът се изпълни с мирис на озон и крясъци от умиращите създания.
	— БЯГАЙТЕ! — успях да извикам аз към съществата, останали да се крият в Дома на Боговете. Чули гласа ми, стъписани нимфи и чудовища излязоха от къщите, които някога бяхме обитавали с братята и сестрите ми, а Рикошец кацна насред тях и измъкна от металното си туловище някакъв снаряд, след което вдигна ръка.
	— Вижте — извика той, — силата на Металия и Тираниус!
	След което излетя със зашеметяваща скорост от Дома на Боговете, а под него избухна колосален взрив, от който се издигна димна гъба, която носеше разрушение на най-фундаментално ниво, унищожаваше материята до най-дребните ѝ елементи. Умът ми се отдръпна като шибнат с камшик и аз се върнах при другарите си и ледените великани, стъписан и замаян.
	— Шалиен — отворих глупаво уста и загледах към магьосницата. Около мен беше тъмно, все едно отново се е спуснала нощ.
	— Танар! — извика вълшебницата. — Какво стана! Бяхме не на себе си от притеснение! Стоя неподвижен часове наред!
	Но аз не я чувах.
	— Той унищожи Дома ми, Шалиен — изхлипах аз внезапно. — Дома на Леймар, на всички ни.
	Магьосницата пребледня.
	— Ахназар?
	— Рикошец — поклатих глава аз и усетих как по бузите ми се стичат сълзи. — Той има сила, каквато не съм и предполагал, че може да съществува, Шалиен. Той изби всички пазители на Дома, после остави нещо… издигна се гъба от дим и пламъци…
	— Ядрена бомба — каза навъсен Паладиус. — Отровно, забранено оръжие.
	— Как? — обърнах се аз към Паладиус. — Как може да победим такъв враг?
	— С огън — внезапно каза един от ледените великани, по-висок и някак по-плътен от останалите. Погледнах го рязко и видях, че това е Хрумнир, най-сетне приел истинския си вид.
	— Прогони пушеците с огън, господарю Танар. Сега не е време за отчаяние — продължи великанът.
	— Но това бе домът ни, Хрумнир. Мястото, където сме живели. Където Леймар умря — отвърнах аз.
	— Боговете не умират, Танар — каза Шалиен. — Леймар живее в теб, а не в празните сгради на планината Орикс. Когато прогоним тези нашественици, ще ги построим по-високи и величави отпреди.
	— А Рикошец ще плати цената за всичките си престъпления — каза мрачно Паладиус.
	— Но времето за приказки свърши — каза Хрумнир. — Моите деца ще извикат ейсхейлмците на война, докато ние вървим. А ние вече трябва да вървим.
	Той погледна на юг.
	— Към крепостта, където някога силата ти бе сломена, Танар. Сега точно там ще трябва да победиш. В Трекерес.


>	Глава деветнадесета
>	Снайперик

	Посъвзех се, докато се връщахме обратно към Трекерес. Вървях начело на малката ни група, към която се бе присъединил и Хрумнир, а останалите ледени великани тръгнаха из Ейсхейлм да вдигат на война местните. Аз изразих съмнение, доколко няколко племена от ловци могат да ни помогнат, но Хрумнир ме увери, че те са находчиви и изобретателни бойци. Реших да му повярвам, главно заради своето спокойствие, но това ме насочи към следващия проблем.
	— Рикошец каза, че има начин да се оправи с мен — казах аз на Паладиус. — Предполагам, че става дума за убиеца, за когото ми разправяше. Кой е той?
	— Снайперик — отвърна автоматонът и сините му очи заблестяха.
	— Хм — рекох, — малко ме объркваш. Досега всичките имена на металийците…
	— На кои? — попита Паладиус.
	— Не металийците, Паладиус — казах. — Обитателите на планетата Металия.
	— Никой никога не ни е наричал така — обяви автоматонът. — Ние се делим на свободни автоматони и роботите на Тираниус. Металийци!
	— Не го приемай навътре — промърмори Шалиен.
	— Вас някой нарича ли ви лекдарианци? — попита Паладиус.
	— Но ние сме много народи — обади се Хрумнир зад нас.
	— Е, ние пък сме два, но сме различни — каза Паладиус. — Металийци…
	— Добре, добре — предадох се аз. — Мисълта ми беше, че всички роботи и автоматони имате доста… функционални имена. Ти си Паладиус, защото си Паладин. Тираниус е тиранин. Слухтарий слухти. Пипалис има пипала. Снайперик нищо не означава.
	— А — кимна Паладиус, — ето какъв е проблемът. Вие нямате дума за снайпер, тъй като още не сте изобретили пушките.
	— Усещам, че се губя в разговора — отвърнах.
	— Става дума за огнестрелни оръжия, които изстрелват малки снаряди с висока скорост — обясни Паладиус. — Примитивни оръжия, но не и за вас, тъй като вие сте органични или спиритически, а не кибернетични организми. При вас се появяват по-бавно. Така или иначе, снайперът е оръжие, което поразява жертвата си от разстояние. Снайперик е робот асасин, създаден да стреля със снайпер.
	— Невероятно — казах аз.
	— Снарядите, които използва, се наричат куршуми, между другото, те винаги са специално приготвени за жертвата, срещу която са изпратени — рече Паладиус. — Там, където грубата сила на Пипалис и хитростта на Слухтарий не стигат, Рикошец изпраща Снайперик. Този робот причини много смърт на Металия.
	— И сега той е подир мен, а? — попитах аз. — Колко успокояващо!
	— Не се притеснявай, Танар — каза Шалиен. — Ние ще те защитим.
	— Аз и сам мога да се защитавам — отвърнах.
	— Не е добра идея — прекъсна ме Паладиус. — Както казах, Снайперик винаги внимателно се подготвя за конкретната жертва. Видя, че Слухтарий имаше точното оръжие, с което да те повали. Възможно е и Снайперик да е подготвен по подобен начин. Остави го на мен.
	— По-добре на мен, Паладиус — каза Шалиен. — Той сигурно ще е готов и за теб. Докато аз ще успея да го изненадам.
	— Може ли един въпрос? — обади се Хрумнир. — Защо кралят тиран изпраща всичките си палачи поотделно срещу вас? Струва ми се, че ако нападнат заедно, биха имали по-голям шанс за успех.
	— Трудна работа — отвърна Паладиус. — Те се мразят помежду си.
	— Как така се мразят? — попитах аз.
	— Ами Тираниус не вярва, че роботите трябва да са приятели помежду си, за да не вземат да се замислят, че ги управлява зле. Той сложи Рикошец над останалите, поради което те го мразят. Не се обичат и помежду си. Слухтарий смяташе Пипалис за брутален и тъп, Пипалис мислеше Слухтарий за подъл страхливец, а и двамата не обичат Снайперик, който кара вътрешното им горене да изстива. Той също не ги обича, тъй като не е от приказливите. Щях да кажа, че е подобен на дрон — това са роботите без душа, които само изпълняват повелите на Тираниус, — но всъщност е дяволски изобретателен. Просто е зъл и не обича компания.
	— Виждам, че злодеите от различните светове не се различават много помежду си — промърмори Шалиен.
	— Хей! — възмутих се аз.
	— Аз пък винаги съм обичал компанията — обади се Хрумнир зад нас и се разсмяхме.
	Следващите няколко дни около нас приближиха шейните с ейсхейлмци, мълчаливи хора, които не говореха много, вероятно като Снайперик. Видях, че са ловки и пъргави и наистина биха ни свършили работа в предстоящата война, макар и не колкото самите ледени великани.
	Постепенно излязохме от тундрата на Ейсхейлм и се върнахме в гористия Ниган, като забелязахме, че селата по пътя ни са обезлюдени. Щом стигнахме столицата Трекерес, разбрахме защо — хората се бяха скрили зад стените на града.
	Всички, освен ксерексите на Гараз.
	Моят ученик стоеше пред портите на града, заедно с немалък брой хора от народа, който трябваше да покровителствам, цели ята нимфи и стада от чудовища, включително и един дракон с малките си.
	— Какво става, Гараз? — попитах аз. Жрецът мигновено се просна ничком в краката ми.
	— Велики господарю! — извика той.
	— Много мило, но това не отговаря на въпроса ми. Моля те, стани и се дръж нормално!
	Трябва да призная, че малко се изненадах от самия себе си. Навремето обожавах показното раболепие. Днес го намирах за затрудняващо общуването. Паладиус наистина ми беше навредил.
	— Съобщих на много ксерекси, че сте се върнал, господарю, ала за съжаление, преди да стигна до повече, жреците на Ахназар ме подгониха, заедно с Биячите, два огромни железни великана. Едвам спасихме живота си и дойдохме до тук, а нимфите, които срещнахме по пътя, ни съобщиха за изцерението ви. За жалост, местните не ни пускат.
	— Ще видим тази работа — казах аз и засилих божествената си аура. Мигове по-късно стражата по крепостните стени, и без това развълнувана от ледените великани и ейсхейлмиците, се развика и скоро крал Крамак отново се появи на познатото си място над портите.
	— Виждам, че си събрал още по-голяма войска, Танар, но това няма да ти помогне — отвърна надуто той.
	— Хрумнир, Паладиус, приемете истинския си вид — казах аз, а леденият великан и роботът нараснаха значително зад мен.
	— Крамак, ако искам да вляза вътре, ще го направя — извиках аз, — но предпочитам да е с мир. Сторих каквото искаше. Йотуните и ейсхейлмците са с мен. Мнозина ксерекси предадоха Ахназар, а останалите се държат за него само заради железните великани. Против мен оставаш само ти.
	— Но ако трябва, няма да отстъпя! — извика кралят в отговор, макар че без магията на Немлин не звучеше толкова внушително.
	Гърбавият магьосник се появи със закъснение на стената и се сопна на владетеля си:
	— Стига, Крамак, прекрати целия театър! Древните пророчества са изпълнени и трябва да посрещнем Танар като наш обединител.
	— Никога — изсумтя Крамак в отговор.
	— Дори не знаех, че има още пророчества за мен — обърнах се аз към Шалиен. — Спрях да ги следя, откакто прочетох в предишното, че губя.
	— Очарователно глупав си, Танар — каза Шалиен, — но истината е, че след като заспа, бяха изречени други пророчества, че ще се явиш тогава, когато Лекдария има най-голяма нужда от теб.
	— А поне печеля ли този път?
	— Това остава неясно — помръкна погледът на Шалиен. — Врагът не е от този свят. Пророчествата на боговете не могат да го предвидят.
	— Значи нищо не съм изпуснал — отвърнах и се обърнах към Крамак, който обаче бе зает да спори с вълшебника си.
	— Хубаво — каза накрая владетелят, — ще пуснем теб и хората ти в Ксерекс, но ще трябва да произнесеш обединителна реч. Късмет с това да убедиш толкова различни народи, че си добронамерен.
	Портите на Трекерес се отвориха.

	* * *

	Бързо разбрах скептицизма на краля. Това, че кралят на Трекерес ме бе приел, не означаваше, че обитателите на Ниган ще ме приветстват с „Добре дошъл“. Всъщност, дори ханварци не ми се радваха особено, въпреки че царица Елида ахна, когато ме видя възстановен, и предполагам, че щеше да скочи на врата ми, ако Шалиен не я бе спряла с леден поглед. Чак сега разбрах защо отношението ѝ към нея охладня внезапно. Вълшебницата ревнуваше!
	Самият Трекерес нямаше да е приятен град и в най-светли времена — той бе създаден за бой и всяка уличка, всяка сграда бе така построена, че да може да се превърне в капан за нашественици. Сега, на всичко отгоре, бе претъпкан с всевъзможен народ — ханварци, шимбани, нерани и разбира се, нигани, които си шушукаха всеки път, щом видеха мен или войската зад гърба ми. Ксерексите на Гараз си печелеха особено неодобрителни погледи, както и чудноватите създания, доведени от планината Орикс от ефирните нимфи.
	Крал Крамак ме посрещна на централния площад на града с кисел поздрав, но Немлин пристъпи към мен.
	— Радвам се, че вековното умопомрачение е напуснало разсъдъка ви, боже Танар — каза вълшебникът.
	— Но за нещастие се е прехвърлило върху моя поклонник Ахназар — отговорих. — Може би нещо във въздуха на Ксерекс ни влияе зле.
	— Във въздуха? — не разбра Немлин и веднага осъзнах, че този човек е лишен от чувство за хумор.
	— Забрави — отвърнах. — Ще трябва да подготвим добра защита тук. Човешките войници никак няма да са достатъчни.
	— Би трябвало да помниш силата на рицарите от Трекерес — каза Крамак.
	— Хоплитите ми също няма да те разочароват, Танар — добави Елида.
	— Няма да са достатъчни — поклатих глава аз. — Рикошец унищожи Дома на Боговете с взрив, какъвто не можех и да си представя, че съществува.
	— Аз ще се погрижа за него и роботите му — намеси се Паладиус.
	— Ако трябва, и ние ще помогнем — добави Хрумнир от ледените великани.
	— А жреците на Ахназар ще са наша грижа, Немлин — рече Шалиен. — Както и на вълшебниците ти.
	— Мога и сам да се справя с впиянчения жрец на ксерексите — махна с ръка старецът, — не ме притеснява това, колкото…
	— Той разчита на дяволи, Немлин — прекъсна го Шалиен.
	Немлин замръзна.
	— Той ли ги изпращаше? — прошепна вълшебникът.
	— По-скоро те са решили да го използват за целите си — рече Шалиен. — Ще трябва да имаме едно наум.
	— Ще предупредя останалите вълшебници — посивя лицето на Немлин — носиш ми лоши вести, магьоснице. Но има и друго.
	Той погледна към мен.
	— Трудно ще ви приемат за спасител, Танар — каза вълшебникът.
	— Каква дързост! — обади се Гараз, но аз вдигнах ръка.
	— Какво имаш предвид?
	— От векове наред се опитваш да ни завладееш, Танар — каза Крамак. — Как да ти се доверим сега?
	В този момент ниганите, които се бяха насъбрали около нас, изръмжаха одобрително. Някои ханварци се присъединиха към нас. Шимбаните и ксерексите се спогледаха притеснени и дори странните създания, дошли от Орикс, започнаха да съскат. Драконът изстреля една струя пламък към небесата, а малките се събраха под крилете му. Добре че бяха Нилеида и нимфите ѝ, та да ги успокоят.
	— Той се промени, Крамак — каза Шалиен. — Видях с очите си как Леймар му прощава и влива душата си в неговата.
	— Как да знаем, че Танар не е успял да го заблуди? — попита кралят и разпери ръце. — Как да ти се доверим, боже дракон?
	Всички ме загледаха и на площада настъпи мълчание.
	— Твоят жрец идва за нас с чудовища от друг свят, които никой не може да победи — продължи Крамак. — Сега Шалиен, нашата закрилница от незапомнени времена, казва, че единствената ни надежда е в теб, бога, който го обучи. Значи всичката ни история е била заради това? За да изберем накрая между теб и ученика ти? Това не е честно, Танар. Не е честно за хората, които са загинали. За нашите рицари. За героите на Ханвар. За кротките земеделци на Шимбе. За набожните обитатели на Нера.
	Той погледна към Гараз и смуглите ксерекси, които гледаха надолу в земята.
	— Дори за собствения ти народ, чиято кръв обагряше олтарите ти с жертвоприношенията си.
	— Кралю — отвори уста Паладиус.
	— Недей! — извика Крамак. — Не казвай нищо, железни великане! Твоят вид ни донесе тая гибел.
	Кралят посочи към небето, където Звездата на гибелта бе станала още по-голяма. Вече приличаше повече на малка луна, отколкото на звезда.
	— Това, което искам да попитам, е следното — продължи кралят. — Ако цяла вечност сме се борили да бъдем свободни, не е ли по-добре да загинем с боговете си? Отколкото да избираме между Танар и Ахназар? Между единия и другия железен великан?
	Хората около нас завикаха одобрително.
	— Убих брат си — отвърнах внезапно аз.
	— Моля? — наклони глава Крамак.
	— Леймар — продължих. — От всички богове, той единствен ме обичаше. Или поне единствен не се боеше да ми го покаже. Макар да го тормозех. Макар да не бях честен с него, както не бях честен с тях или с вас. И когато се опита да ми го каже, аз го посякох.
	Преглътнах. Думите сами идваха в главата ми. Исках да убедя с тях не само хората около мен, но и себе си.
	— Да, той живя още векове, а Шалиен казва, че продължава да живее. В мен. Но това е неговата сила. Неговата енергия. Личността му е изчезнала. Съзнанието му също. Това живот ли е? Честно ли е? Той доброволно даде душата си на мен.
	— Не съм сигурен, че си много убедителен, боже Танар — отвърна Крамак.
	— Защо го направи? — продължих обаче аз. — Защо накрая се жертва за мен, онзи, който го обрече на вековни страдания?
	— Той те е обичал — отвърна кралят. — Сам го каза.
	— Да, обичаше ме и сметна, че съм достоен да наследя силата му, макар самият аз да не го вярвам — рекох, — но има и нещо повече от това. Леймар, богът на душата, смяташе, че Лекдария си струва. Че си заслужава.
	Погледнах към множеството около нас. Видях, че очите на кротките нерани плуват в сълзи.
	— Леймар ми даде силата си, защото смяташе, че ще имам нужда от нея, за да се боря за нашия свят. За него той беше всичко.
	После вдигнах ръка към Звездата на гибелта.
	— За Тираниус, господаря на желязната планета, която дори в момента лети към нас, светът, който Леймар толкова обичаше, е чиния. Аз съм ястието. Той ще дойде и ще ме изяде. И ако това спаси Лекдария, щях да се пожертвам доброволно, така както Леймар направи с мен.
	Тълпата около мен се разшумя.
	— Но няма — продължих, — няма. Неговите железни слуги ще вземат нашия свят и ще го изсмучат. Не земите ви. Не домовете ви. Самата земя, по която стъпвате. Ще я изсмучат за своя умиращ свят. А душите ви? Те ще останат за дяволите, които и сега витаят по домовете ви.
	Хората зашептяха помежду си.
	— Ако ме питате дали заслужавам да бъда отхвърлен, низвергнат, победен и погълнат от железния крал на Звездата? О, да, заслужавам го. Аз съм зъл, себичен и егоцентричен. Долавям го в себе си дори сега, макар Шалиен да казва, че съм се променил. Но вие…
	Посочих хората около мен.
	— Вие не го заслужавате. Душите ви не го заслужават. Заслужили сте си, със съпротивата срещу тиранин като мен, нещо повече от това, дяволите да погълнат самата ви същност.
	Стиснах юмрук.
	— Лекдария не го заслужава. На фона на звездите в небето нашата земя може да е малка. Но за нас тя е всичко. За хората, които я населяват. Но също и за животните, за растенията, а дори и за чудовищата.
	И аз погледнах към странните зверове, доведени от нимфите.
	— И най-вече Леймар, който се жертва за мен, за да ставам за нещо, не го заслужава. Боговете, които са погълнати от краля тиран, не го заслужават. Вианна, която искаше да угаси ненавистта в сърцето ми. Виелла, която опитваше да охлади емоциите ми. Хайфо, който така и не разбираше надменността ми. Трина, която винаги отказваше да ми се поклони.
	Погледнах към Крамак.
	— И Дреймо — казах накрая, — който винаги ме прекършваше, когато опитвах да го накарам да ми се подчини.
	Ниганите се разшумяха.
	— Днес не искам да ви владея — казах аз и установих, че говоря истината. — Не искам да ми служите. Нито дори вие…
	Обърнах се аз към Гараз и ксерексите.
	— Искам поне веднъж аз да ви служа — продължих, — да бъда вашето оръжие. Срещу моя ученик — зло, за което нося отговорност и трябва да поправя. Срещу дяволите, които той лекомислено пусна из цяла Лекдария. Срещу железните великани, които използват нашите вражди, за да ни унищожат.
	Отново се обърнах към краля.
	— Позволете ми да ви служа. Само за това ви моля.
	Крамак отвори уста да каже нещо и в следващия момент във въздуха се разнесе пукот.
	Паладиус нададе стон и падна на колене. Обърнах се изненадан към него и видях кръгла рана, която пронизваше гърдите му откъм гърба и малък метален снаряд, който се търкаляше пред него.
	— Снайперик… — простена той.
	— Паладиус, не! — извиках.
	Втори изстрел се разнесе из въздуха и видях Хрумнир да залита назад. Главата му бе избухнала като пряспа сняг, ударена от камък, а танът на йотуните се свлече след другарите си.
	Хората се разпищяха, а Шалиен и Немлин започнаха да нареждат заклинания, като усетих как магията им сгъстява въздуха около нас като щит. Драконът, застанал на края на площада, закри малките си с криле. Останалите същества се пръснаха във въздуха като ято гълъби.
	— Скрий се, Танар! — извика ми Шалиен.
	В този момент пукна трети изстрел, а после четвърти и пети. Нилеида потрепера, улучена от невидим снаряд, а после падна сред другарките си и изчезна. Другите куршуми поразиха случайни жертви — един от моите ксерекси, един нерански свещеник.
	— СНАЙПЕРИК! — извиках аз и огледах града с божествения си взор.
	Видях го на един от бойниците, слял се с крепостната стена, опасваща града, скрит от бронята си, чийто цвят бе изменчив според обкръжаващата го среда. Злият робот някак си усети, че съм го забелязал, нададе звук като мъркане и скочи към покривите на една от къщите, като прие истинския си вид — четириметров исполин от черна стомана, с дълго оръжие, подобно на тънка тръба с дръжка в ръката си. Досетих се, че това е пушката, за която говореше Паладиус.
	— Не, Танар — простена с металически глас автоматонът, но да го видя толкова немощен, него, непобедимия извънземен рицар, вдъхнал ми кураж да покоря себе си, ме вбеси. Превърнах се в дракон, изревах и полетях във въздуха, бълвайки пламъци към натрапника.
	Снайперик спокойно се прицели в мен и стреля. Завъртях се да избегна изстрела, но куршумът облиза крилото ми. Усетих изпепеляваща болка и веднага долових присъствието на странния кристал на победения бог, който бе използвал и Слухтарий.
	Паладиус бе познал за това. Но не бе отгатнал, че Снайперик ще може да го извади извън строя, преди да може да се намеси. Че ще удари невидян и нечут от никого, така, както бе предупредил Рикошец.
	Паднах на покрива на къщата пред робота, върнах човешкия си вид и мигновено се изправих на едно коляно. Рамото ми кървеше с божествен Икор, а мечът бе в ръката ми.
	Снайперик насочи пушката си към мен и отново стреля. Преодолях болката в рамото си и скочих към него, като замахнах, хванал меча в здравата си ръка, и отбих куршума във въздуха.
	Вече не бях слабият осакатен бог, гърчещ се под ударите на Пипалис и Слухтарий. Леймар, Шалиен, Паладиус, Гараз, Хрумнир и всички останали ме бяха направили много по-силен.
	Снайперик изцъка по странен, тракащ начин и стреля отново, като този път снарядът полетя по траектория, която не можах да проследя, и се заби в бедрото ми. Стоварих се тежко на покрива, на който стоеше той.
	Роботът приближи и насочи пушката от упор към главата ми, а за един нелеп миг се изкуших да попитам, дали все пак не трябвам жив на Тираниус, за да ме яде. После се сетих, че енергията ми няма да умре, а едва ли има заповеди за съзнанието ми.
	Снайперик стреля, но аз успях да замахна с меча си преди това и да отклоня пушката, така че куршумът да се забие в покрива под мен, а после стиснах дулото ѝ с една ръка и влях цялата си огнена магия в нея. Оръжието се загря за секунди и започна да се топи, а Снайперик го пусна, без да казва нищо, само продължи да издава странните си цъкания и тракания.
	Пожелах си куршумите на робота да излязат от тялото ми и това се случи, макар да простенах от болката. Поисках и раните ми да се затворят, но това вече не се получи. Въпреки това успях да се изправя, макар Икорът да течеше свободно от тялото ми, и вдигнах меча си.
	Снайперик отстъпи назад и извади друга, доста по-къса, но и по-дебела тръба, която заплю куршуми към мен последователно и без прекъсване. Развъртях меча си с цялата скорост, на която бях способен в това си състояние, като поисках той да привлече изстрелите към себе си.
	Стана. Мечът се разтресе от ударите, но издържа.
	— Аз съм бог — процедих аз, — а ти си само една машина.
	Снайперик изщрака присмехулно и измъкна нещо като нож от металния си крак, който, предвид размерите му, си беше като истински меч.
	По острието проблясваха кристалчета, подобни на тези, които бе носил Слухтарий. Разбрах, че ако ме ударят, приключвам.
	Острието на ножа полетя към мен, а Снайперик, който се извисяваше над мен със странното си тънко метално черно тяло, приличаше на огромна богомолка, която опитва да ме прикове под себе си. Лицето му, както често се случваше с роботите и автоматоните, бе безизразно, но дори не бе оформено като шлем със забрало, както бе с Паладиус и Рикошец. Бе обикновена метална плоча, от която проблясваха две разноцветни очи — оптики, както ги наричаше Паладиус. Едното голямо и червено, другото малко и зелено.
	Отбих ударите му с меча си, но когато опитах да го ударя, усетих как острието отскача от здравото му метално тяло.
	Снайперик изтрака отново, този път подигравателно. Пробвах да запратя пламъци по него, но червеното око изпусна лазер, който ги пресрещна и погълна, а зеленото не спираше да ме следи, докато дългите ръце на робота замахваха с прокълнатия нож.
	— Танар! — чух гласа на Шалиен и забелязах как тя тича по покривите към нас.
	Снайперик изцъка подразнен и стреля с червения си лазер към нея. Тя вдигна копието си, което засия в защитна магия, но лазерът улучи пространството пред нея, създавайки дупка, в която тя пропадна, докато тичаше.
	Снайперик отново погледна към мен, а аз усетих как ме обхваща пламтяща ярост, каквато не бях чувствал никога. Отново се видоизмених в дракон и хванах ръката му с ножа с опашката си, а после плеснах с криле, за да се издигна над него. Червеният лазер отново засия и премина през мен като нож през масло, като аз отново усетих прокълнатото присъствие на кристала, което роботът бе поставил в оптиката си.
	Но нямаше достатъчно време да я използва ефективно. Драконовата ми глава избълва пламъци, които покриха неговата, и по металната плоча пробягаха искри. Лазерът угасна, а челюстите ми се сключиха около металния череп, след което отново забълвах огън и затворих уста.
	Металната глава избухна в устата ми, а Снайперик падна под мен. Тялото му се разтресе, а по него потекоха искри.
	Отворих уста, за да изплюя втечнения метал, а след това приех отново човешка форма и се проснах по очи до металния колос. Усетих вкуса на Икор в устата си.
	А после нищо.


>	Глава двадесета
>	Ахназар се спасява от самотата

	След известно време от чернотата изплува сън. Това не бе първият път, в който Ахназар и Рикошец ми се явяваха, докато съм в несвяст, но усетих, че нещо е различно, още щом шатрата на жреца се разкри в ума ми. Светлините в нея бяха някак притъпени, все едно факлите не смеят да разкъсат сенките. Самият Ахназар не пиеше, а се бе облегнал на трона си, потънал в мрака.
	Рикошец влезе в шатрата. Движеше се някак рязко и отсечено, по което догадих, че е страшно ядосан. Бе ми странно, че тези метални хора, като него и Паладиус, изпитват чувства, тъй като бяха толкова далечни от жителите на Лекдария. Приличаха малко на живи брони. С времето обаче бях установил, че отвътре не са толкова различни от нас или хората.
	— Лоши новини, жрецо — каза Рикошец. — Сигналът на Снайперик замлъкна. Изглежда, че моят убиец се е провалил. Оказа се прав. Твоят бог е твърде силен. За щастие обаче господарят ни приближава по-бързо, отколкото очаквахме. Тираниус лично ще се погрижи за Танар. Успях да осъществя контакт с него. От нас се очаква да се справим със съюзниците му. Нека Паладиус остане за мен.
	— Един робот не може да победи бог, колкото и да е силен — отвърна Ахназар, все едно не е чул последните му думи, а аз усетих как Икорът се смразява във вените ми. Това не беше гласът на моя ученик. Или по-точно беше, но не само той. Още много гласове шепнеха едновременно с него, като причудлив хор, в който всички са с прерязани гърла.
	Рикошец млъкна, а червените му очи заблестяха.
	— Какво си направил, Ахназар? — попита той. — Оставил си тялото си на паразитите!
	Ахназар се изсмя с хор от демонични гласове.
	— Всички останали ме разочароваха, Рикошец — отвърна той. — Дори вие, железните великани. Но не се безпокой. Аз не съм обсебен. По-скоро съм се слял с моите приятели.
	Светлината от червените очи на Рикошец огря лицето на Ахназар и аз потръпнах, когато видях, че всяко от очите му има по няколко зеници, които се присвиваха и въртяха.
	— А с кого разговарям в момента? — попита Рикошец. — С теб или с така наречените ти приятели?
	Жрецът се изкикоти с дузина гласове, които отекнаха в шатрата. Видях, че дори черният робот е стъписан и прави крачка назад.
	— С всички нас, Рикошец. Но не се безпокой. Ако господарят ти иска да погълне Танар, може да го направи. Моят бог вече не значи нищо за мен. Щом толкова искаш, поеми Паладиус, ако нещо е останало от него. Твоят убиец успя да го улучи, преди да бъде унищожен…
	Ахназар започна да издава странни, гъргорещи и мляскащи звуци, все едно нещо напира да излезе от гърлото му. Накрая преглътна с ръмжене и продължи.
	— Човешкото, което е останало в мен, иска жената и аз ще му го осигуря. Но основното са душите на хората от Лекдария, роботе. Нека Тираниус изяде бога им. Нека Металия изсмуче ресурсите на света им. Но техните ароматни души остават за нас. Затова ви следваме през бездните на космоса, Рикошец. Затова и се съгласихме да не пречим на вашия господар Тираниус. Когато унищожите някоя планета, душите на обитателите ѝ остават за нас.
	— А мислили ли сте как да се справите с армията на Танар? — попита Рикошец. — Все повече ксерекси говорят, че твоят ученик Гараз е постъпил мъдро, като е изменил на вярата в теб и се е върнал към учителя ти. Танар и без това е събрал много силна войска в Трекерес. Биячите могат да се справят с вашите ледени великани, но какво остава за хората, за чудовищата срещу нас?
	— Нито един ксерекс повече няма да ме предаде. Да ни предаде. Те можеха да направят избора си и да се върнат под закрилата на Танар, но колебанието им ги провали. Моите братя обсебват телата им, докато разговаряме. Когато сутринта на деня настъпи, Рикошец, ксерексите няма да са нищо повече от телата на войската ни. Душите ще са дяволски.
	От устата на Ахназар потече струя черна слуз.
	— И ти си убеден, че обсебените могат да победят съюзените армии на Танар? — попита Рикошец.
	— Напълно — усмихна се съществото, което някога бе било Ахназар. — Те се бият като…
	Тялото му се разтърси от демоничен кикот.
	— Ами… като дяволи.
	След това се събудих.

	* * *

	— Имаш ли представа колко безразсъдно беше това? — избухна Шалиен, която седеше на стол до огромното легло, на което ме бяха настанили. Усетих, че някой е свалил бронята ми и е превързал раните ми, а после ги е лекувал с магия и молитва. Беше си дръзко да се опитваш да изцериш божество. Сещах се само за един смъртен, който би опитал подобно нещо.
	— Благодаря ти — казах аз на Шалиен.
	— Ако беше загинал, всичко, което сме правили, отиваше по дяволите — продължи вълшебницата.
	— Нямаш представа колко си права — отвърнах аз, — но всъщност няма как да загина. Аз съм безсмъртен.
	— Танар, знаеш, че роботите на Тираниус могат да те оставят в състояние, което за един бог е близко до смъртта — сопна се Шалиен. — Не можем да допуснем това, не и преди срещата ти с железния тиран!
	— Спокойно — промърморих аз, — ще ида на заколение не по-рано, отколкото ми се полага.
	— Не бъди такъв! — избухна Шалиен. — Знаеш какво имам предвид!
	Погледнах я нежно.
	— Знам — отвърнах аз и понечих да се изправя. Тя изхлипа и се хвърли на врата ми.
	— Наистина ме уплаши! — прошепна Шалиен в ухото ми.
	— Спокойно, всичко е наред — отвърнах. — Кажи ми как е Паладиус?
	Гърлото ми се сви.
	— Хрумнир…
	— Хрумнир се възстанови — каза Шалиен. — Той е леден великан, от тялото му се образува вода, която възстанови главата му. Изстрелът целеше да го извади от строя, за да не пречи на убиеца да стигне до теб.
	— А Паладиус?
	— Паладиус не е добре — сви устни Шалиен. — Изключен е. Долавям живот в него, но…
	— Си дала магията си за мен — довърших аз.
	— Нямах избор — отговори тя.
	— Правилно си постъпила — отвърнах. — Той не може да изцери мен, докато обратното е напълно възможно.
	Тръгнах да се изправям от леглото.
	— Не се изсилвай, Танар — предупреди ме тя.
	— Аз не съм човек, Шалиен — отговорих. — Не мога да се изсиля. Отведи ме при Паладиус, после ще трябва да обсъдим някои неща.
	Вълшебницата кимна и ме отведе в съседна стая, намираща се в замъка на крал Крамак в Трекерес — усойно и неприветливо място от сив камък — където видях, че приятелят ми стои неподвижен като паметник. Раната по гърдите му бе спряла да пука и долових, че енергията му не го е напуснала, но бе много слаба, в някакъв режим, в който той функционира дотолкова, доколкото да не изчезне.
	— Живей отново, Паладиус — заповядах аз и влях магията си в автоматона.
	Сините очи на интелигентната машина проблеснаха, когато раната му се затвори.
	— Значи си успял да победиш Снайперик — бяха първите му думи, след като се свести.
	— Не може само ти да убиваш нашествениците в нашия свят, Паладиус — отвърнах. — Нали затова съм твой ученик.
	— Не вярвах, че ще видя деня, в който онзи убиец го няма — рече автоматонът. — Повтарям се, но трябва да кажа отново, че се гордея с теб, Танар.
	— Знам — усмихнах се леко аз, а после се съсредоточих и изпратих мисълта си към Хрумнир, Крамак, Немлин, Елида и Гараз.
	ИМАМ НУЖДА ОТ ВАС. ЕЛАТЕ В ПОКОИТЕ МИ.
	— Нужно ли бе да правиш това? — сепна се Шалиен.
	— Аз съм богът дракон на Лекдария — отвърнах. — Време е да започна да се държа като такъв.
	Тримата се върнахме в моята стая, а аз пожелах леглото ми да се превърне в трон, на който седнах царствено.
	— На мен ли ми се струва или силите ти растат постоянно? — попита Шалиен.
	— Не е толкова просто — поклатих глава аз. — Тези сили винаги са били в мен. Но с моя бунт…
	Смръщих вежди.
	— Лишавах се от голяма част от тях. Това обаче е минало.
	Владетелите и магьосниците, които бях призовал, влязоха в покоите ми и се сепнаха, когато ме видяха. Гараз се просна раболепно на пода, но забелязах, че дори Крамак и Немлин се поклониха. Хрумнир само се подсмихна, но Елида извика:
	— Добре ли сте, господарю?
	— Благодарение на Шалиен — погледнах аз към вълшебницата, — нейната магия ми позволи да се съвзема от раните на извънземния убиец.
	Нарочно направих това, колкото за да благодаря на спътницата си, толкова и за да покажа на Елида, че не съм партия за нея. Долавях чувствата ѝ, бях поласкан… но нищо повече.
	— Ами… благодаря ти, Шалиен — избъбри Елида и погледна смутено към магьосницата, която се усмихна победоносно, а после ми намигна.
	Аз насочих вниманието си към Немлин и Крамак.
	— Защо сменяте така рязко тона на общуване? — попитах.
	— Вие се жертвахте за хората на площада — отвърна глухо кралят. — Старият Танар никога нямаше да го направи. Готови сме да ви служим. Или както казахте, ще ви позволим да бъдете нашето оръжие.
	— Колко великодушно от ваша страна — казах аз. — Изправете се.
	Крамак и Немлин ме послушаха, а след малко това направи и Гараз.
	— Ахназар и Рикошец скоро ще са тук — свих устни аз. — Искам да знам каква бойна готовност имаме да ги посрещнем.
	— Толкова силна войска никога не е имало в Трекерес — отвърна Крамак. — При цялото ми уважение, господарю, но вашият народ няма шанс.
	— Не е сигурно колко от нашите ще останат на страната на Ахназар, кралю — намеси се Гараз. — Моите проповеди са стигнали до много ксерекси и те се колебаят на чия страна да застанат. Ахназар може да остане сам.
	— За съжаление, той вече никога няма да е сам — отговорих аз. — Ахназар е допуснал тялото му да бъде обсебено от дяволски духове.
	Гараз позеленя, когато чу това.
	— За съжаление, войниците, които е събрал под знамената си, също са уязвени от това. Демоните, които обитават тялото му, са довели свои събратя от омразния пъкъл, в който съществуват. Цялата войска срещу нас е от обсебени.
	Гараз постави ръка на устата си, а лицето на Немлин помръкна.
	— Сигурен ли си в това, което казваш, Танар? — попита Шалиен с изопнато лице.
	— Напълно — отговорих аз, — видях ги в съня си, а сънищата не ме лъжат никога.
	— Много лошо — обади се Немлин. — Обсебените се бият много по-свирепо от обикновени войници.
	— Ние обаче няма да се огънем или пречупим — добави Елида. — Ще ги погубим до последния.
	— Аз ще опитам да ги спася — рекох, — макар толкова много дяволи да са предизвикателство дори за мен. Ще трябва да победя Ахназар, ако искам да постигна това.
	— Няма да си сам, Танар — отвърна Шалиен. — Този път копието ми ще удря за теб, а не по теб.
	— Представа си нямаш колко съм благодарен за това — отвърнах сухо, а после ѝ се усмихнах, — наистина.
	След това погледнах към Паладиус.
	— Рикошец иска теб, приятелю — казах аз на автоматона. — Бих поел и това тегло от плещите ти, но знам, че е прекалено лично. Можеш ли да се справиш с него?
	— Чакам от хилядолетия момента за това — отвърна Паладиус. — Разчитай на мен.
	— Това не е всичко — предупредих. — Рикошец има още два робота…
	— Биячите — допълни Паладиус.
	— Той планира да ги изпрати срещу ледените великани.
	— Нека дойдат — надигна глава Хрумнир.
	— Имай едно наум с тях — бързо му каза Паладиус. — Те са от най-свирепите роботи на Рикошец, а се говори, че Тираниус ги е наградил за вярната служба с някакво ново умение, което ги прави по-опасни от преди.
	— Нека дойдат — повтори Хрумнир, — втори път робот няма да ме хване неподготвен.
	— Много добре — казах аз. — Тогава остава Тираниус. Какво да очаквам от него, приятелю?
	Паладиус сведе поглед.
	— Ще ми се да можех да ти кажа, Танар — отвърна накрая той, — но отдавна не знам пределите на силата му и дали има такива. Той е по-силен от бог и по-зъл от дявол. Трябва да си верен на себе си, на света си, на тези, които обичаш, за да имаш шанс да го победиш.
	— Великолепно — отвърнах аз. — Точно както и очаквах, значи.
	После се изправих.
	— Няма какво да сторя обаче. Всеки от нас ще има своята задача в тази война и няма да може да избягаме от нея. Моята просто е по-сложна.


>	Глава двадесет и първа
>	Тираниус стоварва небето върху нас

	Следващите дни на приготовления минаха като в сън, макар аз да не мигнах. Небето бе покрито с гъсти сиви облаци, които засилваха мрачното настроение на защитниците. Крамак и Елида разпределиха кои войници ще пазят стените, кои ще дебнат по сградите в самия град, ако стените паднат, и кои ще останат като последна стража в замъка, ако се стигне дотам. В общи линии, изборът беше лесен. Нераните и шимбаните останаха за замъка, тъй като не бяха войнолюбиви народи. Ханварци, нигани и верните ми ксерекси опасаха крепостните стени и заеха позиции за подкрепления по сградите на града. Ловците от Ейсхейлм приготвиха капани във вътрешността на Трекерес, ако стените паднеха. Там бяха и обитателите на Орикс, като зверовете бяха настървени като кучета преди битка. На централния площад дебнеше драконът, след като бе оставил малките си да бъдат прибрани от нимфите на сигурно място.
	Немлин строи своите вълшебници за битка с жреците на Ахназар. Шалиен тренираше с мен, като въртеше копието си. Вече нямаше шанс да ме улучи, тъй като аз бях станал силен, много по-силен, отколкото преди, но ѝ доставях удоволствие, като понякога се оставях да ме победи. Тя го усещаше и винаги ме гълчеше, че трябва да се боря сериозно за предстоящата битка.
	Но сериозната подготовка беше с Паладиус. Рицарят автоматон, възстановен от магията ми до сила, каквато не бях виждал да има преди, ме постави на върховно изпитание. Стреляше с торпеда. Пускаше лазери. Стоварваше меча си върху моя с такава сила, че понякога коленете ми се подгъваха.
	Ала не падах. Ставах все по-силен — както като човек, така и като дракон.
	Хрумнир разпредели великаните си така, че да виждат всичко. Затова и един от тях, жената, опитала да изплаши Шалиен, предупреди за войската, която идваше към нас. Отидох на мястото, където ме бе посрещнал неотдавна Крамак, и погледнах с горчилка армията пред себе си. Това бяха моите хора, моят народ, които бях въвличал в безсмислени войни, а накрая ги бях оставил на Ахназар, който даде телата им на демоните.
	Отдалеко се виждаше и чуваше, че са обсебени. Не се движеха като нормални хора. Стенанията и виковете, които надаваха, не можеха да излязат от човешки гърла.
	Беше ги превърнал в изчадия на мрака, а този път дори аз не можех да ги спася, тъй като Ахназар използваше извратената вяра в себе си, за да ги държи в оковите на демоничното обсебване.
	Усещах и неговото присъствие най-отзад сред войската, подобно на воня от сметище.
	Но, разбира се, вниманието ми бе привлечено от Рикошец и двата огромни робота, крачещи от двете му страни. Биячите. Исполини от сив метал, с грубо оформени тела, без глави, туловища с дълги, почти възлести железни крайници, със светещи червени оптики, вмъкнати дълбоко на мястото, където трябваше да са гърдите им.
	Самият Рикошец бе почти като двойник на Паладиус, но за мен двамата бяха различни като деня и нощта, не само заради черния цвят по бронята на предателя или различния цвят, в който сияеха оптиките му. Бях видял как той унищожава Дома на Боговете и копнеех повече от всичко друго да връхлетя върху него като дракон.
	Някак си чувствах обаче, че тази битка ще е на Паладиус.
	Именно Рикошец пристъпи напред, пред цялата войска, сякаш е едновременно неин предводител и говорител.
	— Господарю Танар — каза присмехулно той, — срещаме се отново.
	— Надявам се този път да не избягаш — отвърнах аз.
	Червените очи на Рикошец примигнаха от раздразнение, но той се овладя и продължи:
	— Виждам, че си събрал цяла войска, зад която да се скриеш — продължи роботът, — но кръвопролитието е излишно. Защо не посрещнеш лично моя господар Тираниус? Защо всички тези същества трябва да умират?
	— Защото Танар е нашият бог — отвърна Крамак, който се бе появил до мен, без да го забележа, така погълнат бях от присъствието на Рикошец пред себе си — и защото ти си измамник, съюзил се с луд. С приказки ли искаш да ни приспиш, нашественико? Няма да ти се получи!
	— Виждам, че низвергнатият бог е успял да ви зарази с безумието си — отвърна Рикошец. — В такъв случай няма как да бъдете пощадени. Моят господар Тираниус ще стовари небето върху вас. Вижте гнева му!
	И в този момент настана апокалипсисът. Небето се изпълни с огромни каменни късове, които закриха слънцето и разкъсаха облаците, готови да се стоварят върху повърхността на планетата. Хората около мен се разпищяха, а дори обсебените замлъкнаха потресени.
	Веднага разбрах какво става, макар да бе немислимо. Звездата на гибелта бе приближила повече, отколкото очаквахме. Твърде късно се замислих за това, колко облачни бяха последните нощи.
	Металия бе стигнала луната на Лекдария и я бе разбила на късове, които в момента падаха към нашия свят.
	Да спре такава атака не бе по силите на никой магьосник, нито дори на великан.
	Напрегнах цялата си божествена сила и камъните замръзнаха във въздуха. С огромно усилие на волята започнах да ги стривам на фина прах, която насочих към космоса, извън пределите на нашата планета. По челото ми изби пот, струйка Икор потече от носа ми.
	— Аз ще спра това! — изпъшках към Шалиен, която се бе появила пребледняла до мен. — Вие само се защитавайте!
	Рикошец изръмжа, когато видя, че скалите не падат върху света ни, а после се обърна към обсебените.
	— Какво чакате? Атака! Избийте ги всичките!
	Обсебените завиха и нападнаха. Телата им се изкривиха в безумни пози и те се втурнаха напред като скакалци. Започнаха да се катерят по крепостните стени със сила и ловкост, която нормален човек не можеше да постигне. Очите им бяха напълно почернели, а от устите им изкачаха мухи и буболечки.
	Защитниците на града обаче ги посрещнаха, без да трепнат — ханварците с копия, ниганите с мечове, а вълшебниците на Немлин със заклинания, които отблъскваха дузини от тях обратно към скалите под нас.
	Ахназар се издигна във въздуха над войската си, на чифт огромни прилепови криле, поникнали от гърба му.
	— Шалиен! — извика той с противния хор от гласове, излизащ от гърлото му. — Чакам те, любима моя!
	Шалиен щракна с пръсти и се издигна във въздуха, вдигнала сияйното си копие.
	— Никога няма да ме имаш, черен пес — изплющя гласът ѝ. — Сърцето ми принадлежи на истинския бог на Ксерекс, великия Танар!
	Жрецът зави като чакал, измъкна ятаган изпод робата си и се стрелна към нея. Оръжията им се срещнаха със звън.
	В същото време Паладиус скочи от крепостната стена надолу и прие истинския си ръст, за да се изправи срещу Рикошец.
	— Отново се срещаме, Рицарон — каза той и вдигна меча си.
	— Отдавна не нося това име, Паладиус — каза Рикошец. — Ако беше по-умен, ти също щеше да си забравил своето.
	Червените му оптики изплюха лазери, които се срещнаха със сините, лумнали от погледа на Паладиус, а после изпод нозете на двамата стари врагове изригнаха огньовете на двигатели, които ги издигнаха далеч над битката под тях, дори над Шалиен и Ахназар, където спокойно започнаха да се обстрелват с торпеда и ракети, докато отчаяно опитваха да посекат металните си тела.
	В същото време Биячите тръгнаха към крепостните ни стени, вдигнали тежките си ръце. Хрумнир и ледените великани се плъзнаха към тях по ледени пързалки, които образуваха с мисълта си и застанаха пред противниците си.
	— Назад, нашественици! — каза кралят на йотуните.
	Биячите замръзнаха, а после се изсмяха с металически смях, след което скочиха един към друг. Телата им се преобразуваха във въздуха и се сляха едно с друго, за да образуват фигурата на гигант, какъвто не бях виждал досега — двайсетметров колос, който се извисяваше дори над ледените господари на Ейсхейлм.
	Хрумнир прокле и се втурна заедно с подчинените си към нозете на противника си, който продължи да се тресе от металически смях, докато изпускаше избухващи снаряди от туловището си и се мъчеше да ги смачка с тежките си ръце. Изглеждаше, че битката помежду им ще трае кратко, когато във въздуха се разнесе рев. Драконът майка, дошъл в Трекерес с малките си, се включи в сражението, като започна да бълва огън към колоса и да го разсейва от битката му с йотуните.
	А аз — аз не можех да сторя нищо. Успявах да унищожа късовете от луната един по един и да изхвърля прахта им надалеч от света ни, но това ми костваше огромни усилия. Дрехите под бронята ми, които бях облякъл наново, подгизнаха от пот, знак, че божествената ми същност е напрегната така, както и след изстрелите на Пипалис. Икорът вече шуртеше и от ушите ми и щях да падна на колене, но знаех, че не бива да показвам никаква слабост пред останалите, за да не охлабя собствената им увереност.
	Имаха нужда от нея.
	Въпреки усилията на Немлин, обсебените все пак проникнаха в града, като първо повлякоха защитниците на стените със себе си в самоубийствени скокове, а после се спуснаха като мухи към сградите, избухнали в оглушителен кикот. Долавях с божествените си сетива, че шимбани и нерани се включват в битката, изоставили замъка, готови да рискуват живота си, за да спрат този враг, а ксерексите на Гараз даваха живота си срещу своите прокълнати събратя. Самият жрец се бе присъединил към Немлин, чиито вълшебници също не останаха незасегнати и падаха един по един под ударите на дяволските войници. Двамата стояха гръб в гръб, някогашни врагове, превърнали се в приятели, и се бореха срещу противници, в които не бе останало нищо човешко. Жреци и войници от армията нашественици на Ксерекс се сливаха в едно, разкривени уроди, покварени от демоничните духове, призовани от Ахназар.
	В този момент най-голяма помощ оказаха ейсхелмците, свирепите ловци, които посрещнаха нахлуващите обсебени с клопки и капани, усъвършенствани във векове лов из ледената тундра, а мнозина покварени погинаха в тях. Нимфи и зверове от Орикс ги връхлетяха от въздуха, разкъсвайки ги над земята.
	Рикошец и Паладиус пренесоха битката си в замъка на Трекерес, който се оказа, че не може да бъде охраняван. Автоматонът и роботът бяха изгубили голяма част от бронята си в битката, а аз виждах голите механизми под тях, които издаваха, че са форма на живот, съвършено различна от нашата.
	— За какво се бориш, Паладиус? — попита Рикошец с грачещ глас, увреден от удар по металната му шия. — Ти не си създаден да управляваш, а за да служиш! Защо не се поклони пред Тираниус, както направихме останалите?
	— Защото служа на слабите, а не на силните — отвърна Паладиус.
	— Тогава ще умреш с тях! — крясна подигравателно Рикошец и измъкна ужасяващо познат снаряд от тялото си.
	Изтръпнах, макар да виждах сражението само с периферното си зрение. Това беше още една ядрена бомба. Ако тя избухнеше тук, умирахме всички, може би дори и аз, въпреки че бе невъзможно. А може би от мен щеше да остане нещо, което не си струва да живее и само ще избере да бъде погълнато от Тираниус, стига вече да не усеща нищо.
	— Забрави — каза Паладиус и нападна. Замахна с меча си с две ръце, като изби меча от юмрука на стария си враг, а после го сграбчи и го заби право в снаряда, като в същото време прикова бомбата за Рикошец. Тя запука и подготви да се взриви, но Паладиус метна стария си враг си във въздуха и от очите му изхвръкна толкова силен лазер, че лъчът избута робота нависоко в небето, където той се удари в една от падащите скали на луната и я взриви със себе си, като така улесни работата ми.
	— Сбогом, Рицарон — каза Паладиус, а после остана замръзнал, с минимално количество енергия, останало в тялото му.
	В това време исполинът, образувал се от Биячите, бе стъпкал всички ледени великани на Хрумнир, превръщайки ги в локви с късчета лед по тях, ала това не бе му се разминало безнаказано. Цялото му тяло бе вледенено и замръзнало от магиите на йотуните и той се движеше едва-едва. Драконът майка се бе отдръпнал обратно към града, вероятно за да провери как са малките му.
	Хрумнир обаче я замести, като се превърна в леден дракон, полетя във въздуха и изсъска:
	— Сбогом, извънземни натрапнико! — след което го шибна с опашката си. Гигантският робот се разпадна на купчина ледени късове.
	Последен от големите ни противници остана Ахназар. Подсилен от дяволите в тялото си, които го бяха направили по-силен и по-ловък, той бе повече от равностоен противник на моята Шалиен и ятаганът щеше да я е поразил, ала в жреца имаше нещо, което караше острието му отново и отново да се насочва към копието ѝ. Въпреки това виждах, че вълшебницата няма да удържи до безкрай.
	Внезапно Ахназар се дръпна рязко назад и лицето му се изкриви от вътрешен спор.
	— Никога няма да я имаш, жрецо — обади се хорът гласове. — Остави ни да я убием!
	— Не! — изкрещя Ахназар със собствения си човешки глас и вдигна ятагана с две ръце. — Вземи живота ми, Шалиен!
	И полетя към нея с един мах на крилете си. Вълшебницата надигна машинално копието си и моят ученик се надяна на него. Чудовищни писъци се разнесоха от тялото му и един по един демоните изтекоха от него, а после изчезнаха от нашето селение, изпепелени от чувство, което не вярвах, че жрецът може да изпитва.
	— Любов, Ахназар? — попита Шалиен и подхвана раненото му тяло. — Ти си ме обичал? Защо никога не ми каза?
	Ахназар изхъхри и от устата му потече струя кръв.
	— Така и не намерих момента — процеди той, — а и Танар е по-добрата партия…
	Той я погледна с поглед, от който усетих сърцето ми да се изпълва с ревност, но и с тъга:
	— Спасете Ксерекс — каза той и очите му се остъклиха, когато спря да диша.
	Шалиен внимателно свали тялото му на земята, после измъкна копието от него, полетя във въздуха и изкрещя:
	— Дяволи на ада, напуснете Лекдария завинаги!
	Копието заблестя по-ярко от слънце и навсякъде из Трекерес се разнесоха писъци, когато демоните бяха принудени да напуснат телата на обсебените ксерекси.
	Боевете неусетно свършиха, а Шалиен долетя до мен и просто ме хвана за ръката.
	— Довърши това, Танар — каза простичко тя.
	Вдигнах очи към небето, почти изчистено от скалните късове, стиснах очи и изръмжах:
	— ИЗЧЕЗНЕТЕ!
	Синевата се озари от пламъци и после блесна чиста за миг, преди да разкрие огромната Звезда на гибелта, вече съвсем видима планета, надвиснала над Лекдария. Теренът под нас се разтърси като от земетресение, но аз знаех, че това е просто реакцията на нашия свят от близостта на чуждото космическо тяло.
	Войниците около нас, доскоро заети да се избиват, зашумяха като листа по дърветата на гора, разлюлени от есенен вятър. Дори малцината чудовища, насочвани от Гараз срещу обсебените и оцелели след срещата с тях, изглеждаха потресени.
	ТАНАР.
	Гласът се разнесе от небето, както и от вселената отвъд него. Плътен. Метален. Подигравателен.
	ТАНАР, ПОСЛЕДНИЯТ ОТ БОГОВЕТЕ.
	Целият настръхнах. Този глас! В него имаше сила, каквато не бях подозирал, че може да съществува.
	ТИ СЕ БОРИ ДОБРЕ, ТАНАР, СПАСИ ЛЕКДАРИЯ ОТ ОТЛОМКИТЕ НА СПЪТНИКА Ѝ, ПОБЕДИ МОИТЕ ВЕРНИ РОБОТИ, УСПЯ ДА СЕ СПРАВИШ СЪС СТАРИТЕ СИ ВРАГОВЕ И СЪС САМИЯ СЕБЕ СИ. НО ВСИЧКО ТОВА Е БЕЗСМИСЛЕНО, НАПРАЗНО УСИЛИЕ, БОЖЕ ДРАКОН. МЕТАЛИЯ ПРИБЛИЖАВА ЛЕКДАРИЯ И СКОРО ЩЕ Я РАЗБИЕ ТАКА, КАКТО СТОРИ С ЛУНАТА Ѝ. ТИ ЕДИНСТВЕН МОЖЕШ ДА ПРЕДОТВРАТИШ ТАЗИ НЕНУЖНА РАЗРУХА. ВЕЧЕ ИМАШ СИЛИТЕ ДА ОТГОВОРИШ НА ПРЕДИЗВИКАТЕЛСТВОТО МИ ТАКА, КАКТО ПОДОБАВА. ЕЛА САМ В МОЯТА ТРОННА ЗАЛА, В СЪРЦЕТО НА МЕТАЛИЯ, И ТАМ ПОСРЕЩНИ СЪДБАТА СИ. НЕКА ВИДИМ ИМАШ ЛИ СИЛАТА ДА СПАСИШ СВОЯ РОДЕН СВЯТ ИЛИ ВСИЧКО Е БИЛО САМО НА ДУМИ. ОЧАКВАМ ТЕ, ТАНАР!
	Омразният глас замлъкна. Над Трекерес, а вярвам и над цяла Лекдария настъпи тишина. Единственото, което исках, бе да падна на земята и да потъна в сън, но не можех да го направя, не и ако не исках моята планета да стане на отломки.
	— Танар — каза Шалиен.
	Погледнах я уморено.
	— Обичам те — каза простичко тя и ме целуна по устните, задълго и жадно. Когато се отделихме, добави:
	— Ще се моля за теб.
	Дочух скърцане, отклоних поглед от нея и видях как Паладиус се движи с мъка, събуден от гласа на своя най-зъл враг, тиранина, принудил го да търси помощ отвъд звездите.
	— Ще се моля за теб — каза и автоматонът.
	Хрумнир, кралят на ледените великани, кацна до мен и върна човекоподобния си вид. Изглеждаше смъртно уморен, но гласът му бе ясен и твърд:
	— Ще се моля за теб.
	Жрецът Гараз, оцелял по чудо, докуцука до мен, падна на колене, хвана ръката ми и я целуна:
	— Ще се моля за теб.
	Магьосникът Немлин доближи крал Крамак, който се бе облегнал ранен на стената, недалеч от мен и прошепна.
	— Ще се моля за теб.
	— Ще се моля за теб — изхриптя и кралят.
	— Ще се моля за теб — обади се и Елида, която също бе участвала в битката и за това свидетелстваше грозна рана по лицето ѝ.
	— Ще се моля за теб — разнесе се гласът на войниците по бойниците. Ханварци, нигани, дори шимбани, нерани и ейсхелмци.
	— Ще се моля за теб — казаха и ксерексите, чиито души бяха спасени от любовта на един стар пияница.
	Ще ми се да кажа, че бях усетил прилив на сила. Как раните ми се затварят. Как съм по-силен от всякога.
	В действителност изпитвах само умора, но все пак казах:
	— Вашият бог чува молитвите ви — и пожелах тялото ми да се пренесе отвъд границите на нашия свят, в сърцето на Металия, там, където ме очакваше кралят тиран.


>	Глава двадесет и втора
>	Гълтачът на богове

	Докато изминавах невъобразимото разстояние между Трекерес и чуждия свят, надвиснал над Лекдария — не можех да си представя, че Паладиус е прекосил още по-дълъг път, при това в пъти! — най-после видях как изглежда Металия. Бе видимо, че някога този свят е бил невероятно красив, покрит с разноцветни метали и бляскав като истинска звезда, ала сега над него витаеше чувството на безрадостно униние. Повърхността му бе потъмняла или покрита с ръжда. Вълните по моретата от живак миеха лениво железните брегове, все едно са уморени от съществуванието си и очакват края на бремето. По сградите, неописуемо огромни и с архитектура, чужда за нашите възприятия, личаха следи от разруха и непрестанни бойни действия. Видях, че по улиците на градовете пъпли армия от безмозъчни дронове, бездушни машини, не по-живи от камъните в родния ми свят. Малцина бяха останалите със собствени разум и дух — онези, създадени в незапомнена древност от бога, наречен Желязна душа. Част от тях бях автоматоните на Паладиус, покрити с някога пъстри, но вече избледнели цветове, скрити в тайници, толкова запуснати, че там нямаше да ги потърсят дори враговете им — надменни роботи с черни и сиви брони, които тайно от самите себе си ридаеха за загиващата си планета.
	А в целия мрак пулсираше сърцето му, огромна пирамида от черен метал, в чието сърце живееше Тираниус.
	Видях всичко това, докато пренасях тялото, разума и същността си там, в помещението от абсолютен мрак, покрито със стени от течен метал, тъмен като нощта и бездънен като греха, голо и празно, като изключим огромния трон, върху който бе седнал безсмъртният Тираниус, Гълтачът на богове.
	Властелинът на роботите имаше масивно метално тяло, по-огромно дори от това на колоса, появил се след комбинацията на Биячите. То бе оформено странно хуманоидно, сякаш тъмносивата му повърхност покриваше издути мускули, а главата завършваше с масивни рога, опасващи я като корона. Лицето, като на повечето обитатели на Металия, бе безизразно, визьор, над който в неописуеми и непознати за мен цветове блестяха две напълно зли очи.
	Материализирах се под този исполин и се почувствах съвсем нищожен в присъствието му, тъй както би се почувствала една мравка, застанала пред мен.
	ЗНАЧИ ТИ СИ БОГЪТ, ОПЪЛЧИЛ СЕ НА МОЯТА АРМИЯ.
	Гласът не дойде от исполина, а прозвуча отвсякъде, от цяла Металия, отекващ в дълбините на течните стени, които по невъзможен начин не се разливаха върху нас.
	КАКТО ВИЖДАШ, СЪПРОТИВАТА ТИ БЕ НАПЪЛНО БЕЗСМИСЛЕНА. ТУК СЪМ ПРИБРАЛ ДУШИТЕ НА МНОЗИНА КАТО ТЕБ. ТЕ ВЕЧЕ НЕ СЪЩЕСТВУВАТ. ТАКА, КАКТО НЯМА ДА СЪЩЕСТВУВАШ И ТИ.
	Думите му достигнаха сърцето ми и разбрах, че са истина. През цялото време тайно се бях надявал, че ще намеря братята и сестрите си пленени, но Тираниус ги бе абсорбирал до степен, че те бяха напълно изчезнали от реалността, все едно никога не са били, погълнати от течните стени. Единственото живо, останало от тях, бе силата им, а сега тя принадлежеше на исполина, извисяващ се пред мен.
	— Ти — отворих уста — си луд.
	Тираниус отметна огромната си глава и смехът му отекна в цялото грамадно помещение. Чак когато се разсмя, разбрах в колко невъобразимо широко пространство се намирам. По-голямо от пещера. По-голямо от град.
	Като равнина, появила се във вътрешността на черната пирамида, от която управляваше Гълтачът на боговете.
	САМО ТОВА ЛИ УСПЯ ДА ИЗМИСЛИШ? НЕ ТЕ ОБВИНЯВАМ. ИМАМ ТАКЪВ ЕФЕКТ ВЪРХУ БОГОВЕТЕ.
	— В твоето присъствие — опитах да събера мислите си аз — виреят само дяволите. Те те използват, господарю на Металия. Видях ги на моя свят. Изненадан съм, че не си ги забелязал в своя.
	Пак този смях, от който зъбите ми затракаха.
	НЯМА ДЯВОЛИ НА МЕТАЛИЯ, МАЛЪК БОЖЕ ДРАКОН. И ДА, АЗ НЕ ИЗПОЛЗВАМ ЕВФЕМИЗМИ КАТО ПАРАЗИТИ, КАКТО ПРАВИ ИНАЧЕ ХРАБРИЯТ МИ ПЪРВИ РИЦАР. ЗНАМ КОИ СА ДЕМОНИЧНИТЕ ДУХОВЕ И ЗАЩО ДОЙДОХА ПРИ МЕН. НАИСТИНА, ЕДИН ОТ ТЯХ МЕ ПОДУЧИ КАК ДА ПОГЪЛНА ЖЕЛЯЗНАТА ДУША. АЛА НЕ ПРЕДВИДИ, ЧЕ ЩЕ ВЗЕМА И НЕГОВАТА СИЛА. ДЯВОЛИТЕ НАГАРЧАТ МАЛКО, НО УМИРАТ СЪЩО КАКТО БОГОВЕТЕ, НИЩО, ЧЕ СА УЖ БЕЗСМЪРТНИ.
	Започнах целият да треперя. Шалиен и Паладиус бяха сбъркали. Това същество имаше сили много над моите. Бе грешка, че са ме изправили срещу него. Нямах никакъв шанс. Щях да ги проваля, а Лекдария щеше да загине.
	— Тогава Зерос — казах отчаяно, — баща ми. Той не е обикновен бог като мен. Той няма да остави света си…
	ТИ ДОРИ НЕ ЗНАЕШ КОЙ Е БАЩАТА НА БОГОВЕТЕ, МАЛЪК БОЖЕ ДРАКОН, прекъсна ме Тираниус. ВСЪЩНОСТ НЕ ЗНАЕШ НИЩО. ЗЕРОС Е ИМЕТО, С КОЕТО ТИ ПОЗНАВАШ ДЕМИУРГА, СЪЗДАТЕЛЯ НА ВСИЧКО СЪЩЕСТВУВАЩО ВЪВ ВСЕЛЕНАТА. НЕГОВИ РОЖБИ СА ВСИЧКИ БОГОВЕ, КОИТО НАСЕЛЯВАТ ОТДЕЛНИТЕ ПЛАНЕТИ В БЕЗКРАЙНИЯ КОСМОС. ЛЪЖЕШ СЕ, АКО СМЯТАШ, ЧЕ ТОЙ ПРЕДПОЧИТА НЯКОЙ ИЗМЕЖДУ ТЯХ. ЛЪЖЕШ СЕ, АКО СМЯТАШ, ЧЕ НЕГО ГО Е ГРИЖА ЗА ЖИВОТА НА ЧЕДАТА МУ, КОИТО УЖ СА ПРЕДОПРЕДЕЛЕНИ ДА ПАЗЯТ ТВОРЕНИЕТО МУ. АЗ ЗНАЯ ИСТОРИЯТА НА ТВОЯ СВЯТ, ТАНАР. АКО НА ДЕМИУРГА МУ ПУКАШЕ ЗА ВАС, НЯМАШЕ ДА ТЕ ОСТАВИ НА СВОБОДА.
	Отворих уста, за да възразя, ала не знаех как. Тираниус знаеше всичко. Тираниус беше всичко.
	А аз бях никой.
	ДЕМИУРГА ГО Е ГРИЖА НАЙ-ВЕЧЕ ЗА ТАКА НАРЕЧЕНИЯ СВОБОДЕН ИЗБОР НА ЖИВИТЕ СЪЩЕСТВА. АЛА АЗ СЪМ СЪВЪРШЕНАТА ФОРМА НА ЖИВОТ, ПО-СИЛЕН КАКТО ОТ НЕГОВИТЕ РОЖБИ БОГОВЕ, ТАКА И ОТ ВРАГОВЕТЕ МУ, ДЯВОЛИТЕ, ДУХОВЕ ОТ ВРЕМЕНАТА ПРЕДИ СЪТВОРЕНИЕТО, КОГАТО НЕ Е ИМАЛО ВСЕЛЕНА И Е ЦАРЯЛ ПЪЛЕН ХАОС. ЕДИН ДЕН АЗ ЩЕ ПОГЪЛНА ВСИЧКИ ТЯХ И ЩЕ ОСТАНА ЕДИНСТВЕНОТО ЖИВО СЪЩЕСТВО В БЕЗКРАЙНИЯ КОСМОС, НАЙ-ВЕЛИКОТО ТВОРЕНИЕ НА ДЕМИУРГА, А КОГАТО ТОЙ ДОЙДЕ, ЗА ДА МИ СЕ ЗАРАДВА, АЗ ЩЕ НАПРАВЯ СВОБОДНИЯ СИ ИЗБОР ДА ПОГЪЛНА И НЕГО, ЗА ДА ВЗЕМА СИЛАТА МУ И ДА СЪЗДАВАМ НОВИ ВСЕЛЕНИ, КОИТО ДА ИЗЯЖДАМ. ТОЗИ ДЕН НЯМА ДА НАСТЪПИ НИТО ДНЕС, НИТО УТРЕ, А Е БЕЗКРАЙНО ОТДАЛЕЧЕН В БЪДЕЩЕТО, НО ЕДИН ДЕН ЩЕ ДОЙДЕ. ТОВА Е ТАКА СИГУРНО, КАКТО И ПОБЕДАТА МИ НАД ТЕБ. ТИ ОБАЧЕ НЯМА ДА ГО ВИДИШ. ТВОЯТА ИСТОРИЯ ПРИКЛЮЧВА СЕГА, ТЪЙ КАТО НАСТЪПИ МОМЕНТА ДА ТЕ ПОГЪЛНА, ТАНАР.
	След тези думи визьорът върху металното лице на Тираниус се вдигна и разкри паст, подобна на пропаст, която водеше към абсолютната тъмнина. Усетих неимоверна засмукваща сила към него, безкраен глад, който щях да утоля само временно.
	И все пак нещо ме крепеше на крака. Кое беше то?
	Молитвите на моите поклонници, разбрах аз, докато се мъчех да не полетя към страховитото лице на краля тиран. На Шалиен, която ме обичаше първо като мъж и после като бог. На Паладиус, който бе възложил всичките си мечти върху мен. На пламенния Гараз, така бързо приел вярата в мен, макар когато се срещнахме за пръв път, да бях още обезобразен.
	Тираниус затвори уста, а смехът му отново отекна в тронната зала на черната пирамида.
	НАИСТИНА ЛИ МИСЛИШ, ЧЕ ТЯХНАТА ЛЮБОВ ЩЕ ТЕ СПАСИ, ТАНАР? ТЕ СА МИМОЛЕТНИ ФОРМИ НА ЖИВОТ, МИКРОБИ, СЪЩЕСТВУВАЩИ ПО СЛУЧАЙНОСТ ВЪВ ВСЕМИРА. НО ЩОМ ИСКАШ, НЕКА СТАНЕ ПО ТРУДНИЯ НАЧИН.
	Тираниус посегна иззад трона си и извади оттам исполинска коса, от чието острие се излъчваше мрак и студенина. Познах острието, щом го видях. Богоубиец.
	И тогава, съвсем неканена в главата ми се появи друга мисъл. Разказът на Тираниус имаше пропуск. Рефея, съпругата на Зерос. Ако приемем, че баща ми беше Демиурга, създаващ всички богове по своя воля, защо бе имал нужда от майка ми, за да роди нас? Не можеше ли просто да ни измисли?
	Можеше, разбира се, разбрах аз. Но едно дете имаше нужда от майка. За да бъде обичано. Рефея съществуваше като знак за обичта на Зерос — на Демиурга — към всички нас. И лично към мен.
	Разбрах, че съм стигнал до това заключение само заради молитвите на моите богомолци и конкретно тези на Шалиен, която изпращаше към мен цялата си любов, а също и на Леймар, чиято същност живееше в мен. Богът на душата, който спаси моята.
	В този момент всички бариери, които стояха пред съществуването ми, се разпаднаха и аз приех ръста, който ми е необходим, за да се боря с противника си, изправяйки се срещу него очи в очи, а също и плътта, подходяща за този метален свят, покривайки се с червеникаво злато, все едно самият аз съм автоматон.
	Смехът на Тираниус отекна около мен, пълен с вълнение.
	НАЙ-ПОСЛЕ НЯКОЙ, КОЙТО ДА ПРЕДЛОЖИ МАЛКО СЪПРОТИВА! ОТ ВЕКОВЕ ЧАКАХ ПОДОБНА БИТКА!
	Косата на краля тиран се надигна и се стовари върху меча ми, а въпреки новата си фигура, аз усетих натиск, който не бях чувствал дотогава, дори когато се разпадах под атаките на Пипалис, жалък и осакатен.
	ТВОЯТ ПЪТ СВЪРШВА ДОТУК, ТИРАНИУС, отвърнах с глас, може би не така плътен и отекващ като неговия, но със сигурност по-жив.
	Внезапно веселието изчезна от съществото на Тираниус. Остана само всепоглъщаща омраза.
	ЩЕ ТЕ НАСЕКА НА ЧАСТИ, изсъска той и течните стени около нас се развълнуваха, след което огромният робот нападна с неописуема скорост, нанасяйки по сто удара за един миг. Обикновеното ми аз, което съществуваше на Лекдария, дори със силата на бог, която си бях върнал след саможертвата на Леймар, щеше да се разпадне под такава атака. Новото ми, подсилено от знанието за вселенската любов на Рефея и личната на Шалиен, едвам удържа, но се принудих да заотстъпвам.
	ЛЮБОВТА НЕ Е РАВНОСТОЙНА ЕМОЦИЯ НА ГЛАДА, ТАНАР, отекна отново гласът на Тираниус и цветните му очи изплюха неописуема енергия, която заплаши да ме погълне. Напрегнах се и по волята ми отвърнах със златисти лъчи от собствените си очи, които разсеяха енергията…, за да разкрият връхлитащата към мен коса.
	Вдигнах меча си в отчаян опит да се защитя, но косата го разби на части и трябваше да отскоча назад.
	КЪДЕ ТИ Е СЕГА ЛЮБОВТА, ТАНАР? КАК ЩЕ ТЕ ЗАЩИТИ?, закрещя гласът на Тираниус около мен, а за да отвърна, аз промених формата си на златен дракон, който избълва чиста светлина към косата на противника ми, за да превърне оръжието му в прах.
	Тираниус потръпна и на свой ред се трансформира в чисто черен метален дракон, чиято глава завършваше с масивни рога, а после се хвърли към мен. И макар да бяхме бог срещу богоубиец, двамата се бихме като котараците лете по сокаците на Ксерекс, на топка, дерейки и хапейки се без милост, аз, подхранван от обичта на поклонниците ми, Шалиен и вселената, той, движен от неутолимия си глад, който поглъщаше всичко. Търкаляхме се из празната зала на краля тиран, блъснахме се в неговия трон, който рухна, а после Тираниус отскочи от мен и се приведе към земята, като шибаше с металната си опашка по земята.
	МИСЛИШ, ЧЕ СИ МИ СТАНАЛ РАВНОСТОЕН С ТОЗИ ТРИК, ТАНАР, НО ТИ ОВЛАДЯВАШ ТЕПЪРВА СИЛИ, КАКВИТО АЗ ИМАМ ОТ ВЕКОВЕ. ТЕБ ТЕ КРЕПИ ЕДИНСТВЕНО ЛЮБОВТА НА ЕДНА ЖЕНА, НАПРАВЛЯВАЩА СЛАБОУМНИТЕ ТИ ПОКЛОННИЦИ, А АЗ ИЗЛИЗАМ ИЗВЪН ВРЕМЕТО И ПРОСТРАНСТВОТО. ВРЕМЕ Е ДА ВИДИШ ИСТИНСКАТА МИ СИЛА!
	Тираниус отметна драконовата си глава и изрева, а течните стени полетяха към нас като исполински вълни. Успях само да отвърна на рева му, преди да потъна в мрака.

	* * *

	Когато прогледнах отново, разбрах, че съм се върнал в човекоподобната си форма, но вече не съм в тронната зала, а се намирам в средата на странна нереалност, стъпил върху нищото, изправен срещу тайфун от светлини, които се вихреха под колосални рога, изпълващи пространството над мен, все едно са небе, родено от кошмарите на Демиурга.
	ТОВА Е БЪДЕЩЕТО, КЪМ КОЕТО СЕ СТРЕМЯ, ТАНАР, отекна гласът на Тираниус около мен и разбрах, че се намирам в странно измерение, контролирано от ума му, там, където мечтите му бяха станали реалност. Видях светлините като това, което са — енергията на погубените богове, изядени от обезумелия робот.
	— Това е само една болна фантазия, Тираниус — казах аз, забелязвайки как сред светлините се плъзгат и малки черни дупки. Дяволите, които също бяха погълнати от краля тиран.
	НЕ!, отвърна Тираниус. ТОВА Е ИСТИНАТА, КОЯТО Е НЕИЗБЕЖНА. И ТИ СИ ЧАСТ ОТ НЕЯ. ВЛЕЗ В МЕН, ТАНАР!
	Отново усетих ужасната притегателна сила, която започна да ме дърпа пряко волята ми към маелстрьома.
	НЕ МОЖЕШ ДА СЕ СЪПРОТИВЛЯВАШ, ТАНАР, каза Тираниус. МОЛИТВИТЕ НА ТВОИТЕ БОГОМОЛЦИ НЕ МОГАТ ДА СТИГНАТ ДОТУК.
	Беше прав. В това странно място, извън времето и пространството, бях останал сам с Гълтача на боговете.
	И все пак… защо тогава не бях потънал във вихрушката? Дали все пак любовта на Шалиен не прекосяваше дори последните граници на вселената?
	ТЯ Е САМО ЕДНА ЖЕНА, ТАНАР, чу мислите ми Тираниус. ПРИ ТОВА ДАЛЕЧ НЕ ТОЛКОВА МОГЪЩА, ЗА КОЛКОТО СЕ ПРЕДСТАВЯ. НЯМА КАК ДА ТЕ СПАСИ. НЯКОГА УСПЯ ДА ТЕ ПОБЕДИ, НО НЕ Е ПО СИЛИТЕ Ѝ ДА СТОРИ ПОВЕЧЕ.
	Беше прав… и не беше. Наистина любовта на Шалиен не можеше да стигне до това прокълнато място, останало скрито от взора дори на боговете. Но идеята за нея — тя беше в мен. А от идеята за това, че някой ме обича, стигнах до идеята, че аз също мога да обичам.
	И тогава видях слабостта на Тираниус. Покварен от дяволите в далечното минало, негова движеща сила бе останала само омразата, която високопарно наричаше глад.
	Детинският гняв, че Желязната душа, а не той, е бил богът на Металия. Инфантилен бунт срещу Демиурга, подобен на моя на Лекдария, но за жалост достигнал далеч по-големи успехи.
	Подобно и на мен, Тираниус бе излъган от дяволите и макар да ги бе погълнал, това бе станало на ужасна цена. Той бе приел същността им. Самият той не бе нищо повече от Крал Демон.
	Между него и мен имаше само една разлика. Някога бях също толкова горделив като него. Също толкова самоуверен. Също толкова лаком за още и още власт. Разликата бе, че аз бях намерил някого, който да ме спаси. Някого, който да ме обича.
	Тираниус бе останал сам.
	ДОБРЕ ТОГАВА, ТИРАНИУС, казах аз, въоръжен с това знание. ИДВАМ.
	И се гмурнах в тайфуна. И видях всички богове, погълнати по време на безкрайния марш на Тираниус около звездите. И всички дяволи, опитали се да го измамят и платили за това със свободата и съзнанието си, разтворило се в същността на железния демон.
	Тираниус ги бе смелил напълно, но когато усети любовта, която изпитвах към всички, които ме бяха спасили, усетих как му присядам и разбрах защо бе изпратил Рикошец и останалите да ме отслабят и да избият всичките ми съюзници.
	Тираниус се боеше.
	А аз го съжалявах — самотно, гърчещо се в ненавистта си създание, обречено да остане обект на страх и ужас. Никой не заслужаваше да съществува в подобно състояние.
	СБОГОМ, КРАЛЮ ТИРАН, казах аз.
	И пуснах дяволите, връщайки ги обратно в мизерния ад, от който бяха изпълзели, за да съсипят създаденото от Господа.
	И освободих боговете, за да полети енергията им обратно към опустошените светове и там, евентуално, да създаде нов живот.
	И намерих братята и сестрите си, срещу които толкова се бях бунтувал някога, и приех жизнената им сила в себе си, така както бях сторил с Леймар.
	В пространството около мен се разнесе отчаян писък, вопъл на ужас и самота, а в следващия момент се озовах отново в тронната зала на черната пирамида, чиито стени вече бяха твърди, но и се напукваха с нарастваща скорост. В краката ми бе паднало тялото на сгърчен робот от смачкана платина, а мечът ми, възстановен, се опираше в жиците, които при органично същество щяха да са сънна артерия по шията му.
	— Как успя да ме победиш? — изскърца жално някогашният Албус Рекс отдолу. — Аз бях Гълтачът на боговете.
	— Получих нещо, което ти никога не си имал — отвърнах аз. — Прошка.
	— Тогава умри опростен! — изсъска Тираниус и от ръката му се появи червен кинжал, от същия кристал, от който бе давал на убийците си Слухтарий и Снайперик. Но сега кристалът бе лишен от сила и се счупи в бронята ми.
	— Кристалният бог вече е свободен, Тираниус — казах аз. — Няма памет и е на практика новороден, но се е върнал на мястото, което си опустошил. За да започне нов живот. Мога да ти дам подобна участ, стига да поискаш, нов шанс да изживееш живота си. Все пак съм бог.
	— Не ти искам божествената милост — изхриптя Тираниус и рязко се изправи, като заби врата си в меча ми. По тялото му пробяга електричество и след миг той рухна на земята безжизнен. От тялото му се издигна енергия, която нямаше цел и смисъл, но аз я познах от разказите на Паладиус.
	Желязната душа. Тя търсеше приемник.
	И аз знаех кой може да бъде той.


>	Епилог
>	Споделям силите си

	След победата над Тираниус трябваше да стабилизирам Металия в орбита около Лекдария, така че да не е прекалено близо и да наруши гравитацията ѝ, но да не я остави и без спътник. Истинската ни луна бе изчезнала и имахме нужда от нова, иначе щяхме буквално да се преобърнем.
	За щастие Паладиус, който прие Желязната душа и стана новият бог на Металия, успя да промени същността ѝ така, че тя да бъде по-малка и да не закрива цялото ни небе. Оттогава насам съществуваме в симбиоза, два свята, единият от камък, другият от метал, неразделни и винаги заедно.
	Аз не запазих силите на всички богове в себе си. Честно казано, това да имам богини в същността си ме притесняваше. Знаех обаче кой няма да се притеснява изобщо. Шалиен прие дара ми със сълзи на очи и стана равна на мен.
	Двамата пропътувахме Вселената и в същото време никога не напуснахме родния си свят. И ако питате как, няма начин да разберете. Ние сме богове, а вие не. Макар понякога вие да сте по-важните.
	Страните на народите от Лекдария се възстановиха от войната, а царствата започнаха сътрудничество не само помежду си, но и с Металия, която отново заблестя като нова. Нейните обитатели, вече до един свободни автоматони, често идваха на гости на хората, които скоро тръгнаха с новите си приятели сред звездите.
	А за мен, Шалиен и Паладиус остана да наблюдаваме техния път, потънали в чудесата и величието на вечността.
